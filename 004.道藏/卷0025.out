敕：愛人者天地之德，育物者陽和之氣。朕立極行政，體元順時，期於緝熙，致彼仁壽。今永惟春令，慶在發生，當萬有之遂心，虞一物之失所。救人恤隱，雖已著於成式，施惠布德，俾更宏於新令。其天下百姓，有灼然單貧不存濟者，緣租庸先立長行，每鄉量放十丁。猶恐編戶之中，懸磬者眾，限數既少，或未優洽。若有此色，尚軫於懷。特宜每鄉前放三十丁，仍準旨條處分，待資產稍成，任依恒式。其所放丁，委縣令對鄉村一一審定，務須得實，仍令太守子細案覆，本道使察訪。如有不當者，本裏正村正先決一百，配入軍團，縣令解，太守本道使不舉者量貶降。七德為武，必先禁暴，五材並用，誰能去兵？自古蓋非獲已。關山遠戍，雖多戀本之情，祿位高懸，終有懋功之賞。若能感激，信可優矜。其諸征行人家有兼丁，如載限向滿，情願自相替者，宜聽。其家內應合更差防及諸雜差科，一切放免。
古者黜陟幽明，廉問風俗，匪惟察吏，亦以恤人。今考績之期，已過於三載，求瘼之意，欲觀於四方。宜即選擇使臣，分往諸道，訪察官吏善惡，巡問百姓疾苦，兼太守縣令老耄者。比聞諸郡，或有損處，尋令賑恤，猶慮艱辛須更優矜，務使周濟。其開元二十九載內外官所舉太守縣令等，朕以撫字之任，急於用賢，特令舉親，務欲求實。翹車既至，頓網無遺，不限登科，皆令效職。既推心而無負，期濟理而有成。一自守官，向已終秩，思聞為政之績，以觀推薦之義。先有處分，必行賞罰，尤須審察，將複前言，回日並具狀奏聞。且量地制邑，大小雖殊，置吏養人，遠近如一。比來中下縣令，或非精選，吏曹因循，徒務填闕天下。大率小縣稍多，至於蒼生，詎免其弊。若無優獎，豈致循良，既在得人，寧拘格限。宜令選人內取中外清資是明經進士應制明法並資蔭出身有幹局書判者，各於當色內量減一兩選注選擬。赴任之日，仍令引見，朕當察審去就，其老弱者，更不得輒注。考滿之後，準畿官等例三選聽集。在任有政績尤異者，三考外委本道采訪使與通狀，應是下下縣，仍並昇為中下縣。又令長字人，不可蹙闕。比來補授，直至選時。亦有縣在僻遠，多不情願，遂虛其位，累載闕人。既無本官，為政不一，戶口逃散，莫不由茲。自今已後，宜令選司先量才注擬，如非時有事故等闕者，所有當月牒中書門下，於內外官中簡擇進擬遣。今所在京員外人數稍眾，既無職事，頗亦滯才，其高品者，宜簡擇量授郡守。六品以下堪理人者，亦授縣令，俾其效用，冀有成績。天下郡縣先有欠公廨本處，今既分稅錢，並準式依本足例支給，使厚其祿，以竭其心。經國之制，省官為本，況分司揆務，既有常員，授職任人，須存定限。若逾程式，實紊紀綱，其內外六品以下員外官，至考滿後一切並停，合依選例，自今已後，更不得注擬。其皇親諸親幼小，及諸色承恩授官軍功技術內省左右龍武軍並諸番官等，不在此限，所司仍具作條件處分。且禮經垂訓，篇目攸殊，或未盡於通體，是有乖於大義。昔如堯命四子，所以授時，周分六官，曾不係月。先王行令，蓋取於斯。苟分至之可言，何弦望之足舉？其《禮記·月令》，宜改為《時令》。但五方定位，嶽鎮總其靈，萬物阜成，雲雨施其潤，上帝攸宅，寰宇是仰。且岱宗西嶽，先已崇封，其中嶽等三方，典禮所尊，未齊名秩，永言光被，用葉靈心。其中嶽神宜封為中天王，南嶽神為司天王，北嶽神為安天王。應須祭告，仍令所司擇日聞奏。天下山水，名稱或同，義且不經，多因於裏諺，事若仍舊，何成於禹別？宜令所司，各據圖籍改定訖奏聞。
昭事昊穹，必惟殷祀，蓋順帝則而成政也。肅雍清廟，必惟嚴享，蓋繼先誌而為孝也。則累聖之德在人，元陽之和在候，思所以達明靈之景貺，迪皇王之大猷者矣。朕夕惕宵衣，奉天纘業，勉思政道，惟懷永圖。賴百辟庶官，輔予不逮，聲朔無遠，車書靡殊。加以乾符坤珍，日來月往，感福應之尤盛，懼明祠之未殷。且資父事天，因親設教，沿情以達禮，廣敬以推尊。時享之誠，寧宜異數，日舉之饋，豈忘事生。是以疇谘故典，率循新禮，對越上靈，聿追嚴配。既而崇牙宿設，明德惟馨，敬爾臣工，駿奔執豆，陟降至止，樂遍禮成。精意上協，神休下答。宜廣維祺之福，以覃作解之恩。其天下見禁囚徒，除十惡死罪，及官典犯贓，自餘一切放免。自天寶元年已前，流人及配隸效力，左降官非反逆緣坐，其並量移近處。其中有年齒衰暮情可哀矜者，仍聽致仕。朕承大道之訓，務好生之德，施令約法，已去極刑，議罪執文，猶存舊目。既措而不用，亦惡聞其名。自今以後，斷絞斬刑者，宜除削此條，仍令法官約近例詳定處分。
三皇五帝，道冠開辟，創物垂範，功濟生靈。繼天之德，在墳典而昭著，勤人之祀，於禮文而尚闕，永言龜鏡，宜示欽崇。其三皇宜置一廟，五帝亦置一廟，即令所司卜擇吉地營建，仍以時致祭。其廟令太常寺簡較。諸廟之主，禮有遵於合祭，同等則祔，義亦取於旁通。惠宣太子等雖官為立廟，比來子孫自祭，或時物有闕，禮儀不備，興言及此，良用憮然。宜與隱太子及懿德太子列次諸室，擇揀一寬處同為廟，一應祭祀為樂饌等，並令官供。每差祭官，宜依常式，仍都置廟官及丞等。自餘所廢廟官等，並宜減省。奠獻既昭，感思增達，恭惟陰教，在集禎祥。自獻祖宣莊皇後張氏已下，祖父未有贈官，及一房子孫沈翳，所司即以名聞，將展裒崇，以申追慕。王業之初，群才佐命，中興之後，元宰協心，且配食廟庭，必重勳德，循名冊府，尚有闕遺。緬懷茂功，用增禮典，自今已後，太廟配享功臣，高祖室宜加裴寂、劉文靜，太宗室加長孫無忌、李靖、杜如晦，高宗室加褚遂良、高季輔、劉仁軌，中宗室加狄仁傑、魏元忠、王同皎。文武之道，既惟並用，宗敬之義，不可獨闕。其鄉貢武舉人上省，先令謁太公廟。每拜大將，及行師克捷，亦宜告廟。今勝殘在運，無事為心，顧此朝儀，當符至理。既時非旰食，將至升平，而廷設殺刑，何成在宥。其每日立仗食設杖鍉等，並宜停廢。立身揚名，所以廣孝，流根自葉，亦在推恩，既切因親之心，須開議事之制。其內外文武官五品已上官，父祖無資蔭者，其所蔭宜同子孫用蔭之例。五服之紀，宜所跂及，三年之數，以報免懷。齊斬之殊，雖存出母之制，顧複之慕，何申孝子之心。其出嫁母，宜終服三載。祭祀之典，犧牲所備，將有達於虔誠，蓋不資於廣殺。況牛之為畜，人實有賴，既功施於播種，亦力被於車輿，此比餘生，尤可矜憫。但前聖有作，難為盡廢，明神克享，亦在深仁。自今已後，每大祭祀應用騂犢，宜令所司量減其數，仍永為常式。崇我祖訓，其惟道門，將以福助生靈，宏拯天下。諸觀道士等，如聞人數今少，修行多闕，其欠少人處，宜度滿七人。並取三十已上，灼然有道行經業者充，仍令所繇長官精加試練，采訪使重覆，勿使逾濫。度訖挾名奏聞。其諸觀有絕無人處，亦量度三兩人，準此簡試。
選賢擇能，嚐慮不廣。三府之辟，則惟采於大名，四科之薦，蓋不通於小學。今承平既久，仕進多端，必欲遠賁弓旌。載空岩穴，片善必錄，末技無遺，天下諸色人中，通明一藝已上，各任薦舉。仍委所在郡縣長官，精加試練，灼然超絕流輩，遠近所推者，具名送省，仍委尚書及左右丞諸司委禦史中丞更加對試，務取名實相副，一時奏聞。
四瀆五嶽，雖差秩序，興雲播潤，蓋同利物，崇號所及，錫命宜均。其五嶽既已封王，四瀆當升公位，遞從加等，以答靈心。其河瀆宜封靈源公，濟瀆封清源公，江瀆封廣源公，淮瀆封長源公。仍令所司擇日，差使告祭。自古聖帝明王，忠臣烈士，陵墓有頹毀者，先令修葺，並禁樵采，歲月深久，摧壞或多，宜令所繇郡縣，申明前敕處分，並五嶽及諸名山大川，並令所在長官致祭。
諸郡義倉，本防水旱，如聞多有費損，妄作破除。自今已後，每郡差一上佐專知，除賑給百姓之外，更不得輒將雜用。天下百姓，今載應損郡逋租懸調諸色勾徵變換等物，及諸延限者，並宜一切放免。征行之家，每令存恤，差科之際，或未優矜，自今已後，並準飛騎例蠲免。天下侍老，百歲已上賜綿帛五段，粟三碩，八十已上綿帛三段，粟二碩。仍令所在長官存問，各即分付。亞獻太子璵賜物二千匹，終獻慶王琮賜物一千匹。京文武官各賜帛有差。天下賜酺三日。
門下：仲虺相湯，言宣雅誥，子魚佐魏，任總中兵，將代天工，允憑時傑。光祿大夫門下侍郎同中書門下平章事集賢殿宏文館學士崇元館大學士太清太微宮使上柱國臨潁縣開國侯陳希烈，逸量宏達，英才卓邁。既履直而成範，亦資忠而炳德。學該流略，義惟守於經門；文麗風騷，言必詮於理要。自黃樞貳職，侍講金華，紫府宏真，參謀玉鉉。歲月逾久，而其道彌光。人師有屬於在三，王度式歌於畫一。疇谘既久，亮采惟熙。宜正貂蟬之榮，用兼喉舌之寄。可行左相兼兵部尚書，餘如故。
禮部舉人，比來試人，頗非允當。帖經首尾不出，前後複取者也之乎頗相類之處下帖，為弊已久，須是厘革。禮部起今，每帖前後，各出一行。相類之處，並不須帖。
街畫奧壤，戎夏所交，兵鎮專城，藩衛攸重。開府儀同三司兼涼州牧單於大都護充持節朔方節度副大使榮王琬，溫仁植性，孝友因心。言必備於忠肅，動必循於德義。爰就師傅，學行可觀。載錫珪符，名器斯允，移郛築壘，功存禦要，距河臨塞，籌切雄邊。僉論所歸，式遏斯寄。宜加外總之名，俾授中權之略。可兼安北大都護，餘如故。
握乾圖者，必稟於元命；宗道本者，允屬於強名。是知順物承天，諒通昭感之德；報功尊祖，貴葉崇高之義。朕祗荷丕業，恭臨大寶，何嘗不宵衣滌慮，菲食齋心。奉元聖之垂範，為蒼生以祈福，自頃昊穹眷命。至道降休，玉芝再產。真容累見，嘉應薦來，罔知攸答。豈謂元記陰騭，秘牒混成，懸徵造化之源，密紀仙靈之洞，慶崇真籙，昭錫朕躬，初驗神傳，竟彰天授，幽深累跡，既殊於人代；樸略奇象，固絕於名言。緬覿皇圖，欠承道寶，微旨有屬，寅畏增深。思申嚴敬之誠，以崇廣大之業，謹上元元皇帝號曰「聖祖大道元元皇帝」。仍以來月五日，朕親奉冊禮。
國家文祖神宗，重熙累洽，無為之訓垂祐，清淨之德在人，慎寧后昆，累承大業。是用欽元符之景命，歸清廟之延祥，稟慶真源，光昭聖烈。謹上高祖神堯皇帝尊諡曰「高祖神堯大聖皇帝」，太穆皇后竇氏尊諡曰「太穆順聖皇后」。太宗文武聖帝尊諡曰「太宗文武大聖皇帝」，文德聖皇后長孫氏尊諡曰「文德順聖皇后」。高宗天皇大帝尊諡曰「高宗天皇大聖皇帝」，大聖則天皇后武氏尊諡曰「則天順聖皇后」。中宗孝和皇帝尊諡曰「中宗孝和大聖皇帝」，和思皇后趙氏尊諡曰「和思順聖皇后」。睿宗元真皇帝尊諡曰「睿宗元真大聖皇帝」，昭成皇后竇氏尊諡曰「昭成順聖皇后，肅明皇后劉氏尊諡曰「肅明順聖皇后」。庶彰祈精之感，降貽厥之元，符聿修誠❥達孝思於罔極。更以來月五日，於太清宮前恭禮。❥寧王憲、薛王業各賜物八百匹，忠王浚、棣王洽、鄂王滉、光王涺等各賜物七百匹，中書門下賜物五百匹，開府王毛仲賜物三百匹，皇親五等已上，諸親三等已上，及文武百寮各賜物有差。自古明王，因心以待人，由己以施物，故休戚共而憂樂同也。中書門下丞相尚書開府三司大將軍父贈三品官，九卿三監十二衛監門羽林軍五省長官三府尹大都督府長史父各贈四品官，五品以上清官父各贈五品官。凡所贈官，宜兼贈母邑號，俾夫群臣受榮，上延父母，先帝遣澤，下及幽冥。興言及此，良多感歎。群臣一體，榮辱是同，龍蛇之歌，古今作誡。其唐元年兩營立功官，三品以上與一子官，其四品以下選日優與進改。京府府供頓，免今年地稅，諸道戰亡人家，仰州縣存恤，不支濟者，量事賑給。諸軍健兒，別敕行人，各賜勳兩轉。
睦親之訓，必備恩榮，加命之貴，是存優寵。順成公主誕姿中掖，習訓公宮，惠心有孚，淑問斯著。夙蘊柔閑之操，克彰婉娩之規，式開湯沐，雖已申於築館，爰擇井田，俾有光於改邑。可封廣寧公主，依前實封一千戶。
寄重者位崇，勳高者禮厚，欽若古訓，抑惟舊章。開府儀同三司兼右羽林軍大將軍員外置同正員禦史大夫范陽大都督府長史柳城郡太守持節充范陽節度經略支度營田陸運押兩蕃渤海黑水等四府節度處置及平盧軍河北海運並管內采訪等事上柱國柳城郡開國公安祿山，性合韜鈐，氣稟雄武。聲威振於絕漠，捍禦比於長城。戰必克平，智能料敵，所以擢升台憲，仍仗旌麾。既表勤王之誠，屢申殄寇之略。頃者契丹負德，潛有禍心，乃能運彼深謀，累梟渠帥，風塵肅靜，斥候無虞，不有殊恩，孰彰茂績。疆場式遏，且薄衛霍之功；土宇斯開，宜踐韓彭之秩。可封東平郡王，仍更賜實封二百戶，通前五百戶，餘如故。
春秋致享，用存昭敬。祝史陳信，必在正辭。苟名位之或乖，於上下而非便，故經稱崇事，《易》載禺若，所以展祗肅，明等威。朕欽崇道本，嗣守丕業，每懷如在之誠，敢忘奉先之旨。禮或未達，情實匪寧。承前有事宗廟，皆稱告享。茲乃臨下之辭，頗虧尊上之義，靜言斯稱，殊未為允。自今已後，每親告獻太清宮、太微宮改為朝獻，有司行事為薦獻，親告享廟改為朝享。有司行事為薦享，親巡陵改為朝拜，有司行事為拜陵。應緣諸事告宗廟者改為奏，其郊天後土及祀，祝雲敢昭告者，並改為敢昭薦。式崇寧禮，庶表因心。宣示中外，令知朕意。
睦親之恩，理貫存歿；飾終之禮，義表哀榮。故特進上柱國汝陽郡王璡，植性謙和，執心恭懿。聞詩禮而稟訓，用忠信而飭躬。修詞立誠，不虧於道；依仁遊藝，克著於名。況久踐崇班，彌彰勤勵。冀其永固藩翰，有光公族，奄茲殞歿，良多憫念。宜加寵贈，用旌幽穸，可贈太子太師。應緣喪葬，量事官供，仍令京兆尹一人簡較葬事。
王者臨馭萬國，莫不尊奉五嶽，至於迎氣致祭，必在辨方正位。朕丕承眷命，肅事嚴禮，庶有令於乾坤，用永垂於典實。加以厚德載物，莫先於土，推誠導氣，必葉於時。在曆數之有徵，諒國家之所感，含宏廣大，利用豐功。隨王雖布於四方，歸本且闕於中位。朕式明統緒，用答元符，爰創新儀，再修墜典。頃者每祝黃帝，乃就南郊，義實有乖，禮亦非便，稽諸體式，理固不然。宜於皇城內西南，就坤地改置黃帝壇，朕當親祀，以昭誠敬。仍令中書門下與禮官，更審參詳奏聞。
追終悼往，諒著於國章，考行易名，匪私於天屬。故司徒兼太原尹持節充河東道諸軍節度大使支度營田等使上柱國慶王琮，地居長嫡，道茂中和，爰在幼衝，克光撝挹。既著讓賢之美，逾聞禮樂之風。加之彫琢文藝周旋禮樂，固力行以近仁，亦因心而為孝。自析圭胙土，藩翰式崇，授鉞分符，權略斯遠。年方在壯，未虞夭喪，疾瘵不救，憫惜良深。宜循加贈之典，式寵元儲之位。可贈靖德太子，應緣喪葬，一事已上，宜並官供，仍令太子少師韋縚充監護使，京兆尹裴士淹充副。
先王立政，必惟擇賢，所以時亮天工，葉修人紀。總資三事，是屬中書，審於百工，僉曰亞相。銀青光祿大夫禦史大夫判度支事權知太府卿兼蜀郡長史持節劍南節度使支度營田等副大使本道兼山南西道采訪處置使兩京太府司農出納監倉祠祭木炭宮市長春九成宮使關內道及京畿采訪處置使上柱國宏農縣開國伯楊國忠，純粹精明，懸解虛受。比之管樂，文多體要之詞；擬於邴魏，武有韜鈐之學。直方其道，簡易能成。往自星郎，爰秉天憲，軍國大政，宏益滋多，則造膝沃心，已期王佐，彌綸經濟，同致雍熙。況南台塚宰，尤思藻鑒，西垣鼎座，深佇變和。會予宿心，升爾為相，宜兼密啟，式總如綸。可守右相兼吏部尚書集賢殿學士修國史崇元館大學士太清太微宮使，仍判度支及蜀郡大都督府長史劍南節度支度營田副大使本道兼山南西道采訪處置使兩京出納勾當租庸鑄錢等使並如故。
裒德紀功，前王之令典，飾忠追遠，有國之能事。況乎嗣生大賢，為朕良弼。應五百之數，該二八之美。調元而星辰以理，論道而陰陽以和。而寵命未宏，稱謂猶褊，非所以崇推恩之重，廣延賞之義也。右相兼吏部尚書判度支魏國公楊國忠亡父贈持節魏郡諸軍事守魏郡太守珣，赤泉儲祉，白環繼業。膺積慶而誕德，鍾具美而挺生。枝茂者根深，流長者源濬。是降英裔，阜成兆人。熙載而百度惟清，審衡而九流式序，佐我元化，格於皇天，信為名賢，實稟庭訓，雖思人愛樹，已有疇庸之策，而因條振葉，宜益封崇之事。俾以建之寵，仍超曳履之榮，既旌徽烈，用光泉壤。可贈武部尚書鄭國公，母張氏可贈鄭國夫人。
授鉞登壇，所以理兵用武；益封命職，所以裒德疇庸。才傑者建希代之功，績茂者有非常之賞。哲王令典，無或逾之。開府儀同三司兼鴻臚卿員外置同正員西平郡王判武部事攝禦史大夫持節充隴右河西節度使支度營田長行轉運九姓等副大使知節度事赤水軍使上柱國涼國公哥舒翰，挺生朔陲，幹城隴外。青蛇入笥，神發其祥，白武銜珠，天資我寶。美政以公惠著益，深略以果斷能成。頃者犬戎包藏，禍盈惡稔，南援蠻落，東窺塞垣。特稟廟謀，厲八神於金匱；長驅戎境，曆三軍於玉堂。決水奔雷，固無前敵，屠城拔壘，靡有孑遺。收九曲之舊疆，開千里之沃壤。亭障臥鼓，既成禁暴之勳；屯田饋軍，益以豐財之用。則議功行賞，厚禮酬勞，俾吳芮之忠，不獨光於漢策；魏絳之樂，無擅美於❥仍兼望苑之榮，係以公田之錫。可開府儀同三司太子少保，加賜實封二百戶，通前滿五百戶。賜音聲小兒十人，莊園各一所，與一子五品官，更與兩子官。用旌元帥之勞，以益三軍之氣也，餘並如故。
門下：緝熙帝載，必候大賢，砥礪公才，允膺殊獎。銀青光祿大夫行尚書吏部侍郎上柱國彭城郡開國公韋見素，風度宏遠，操履貞固。懷至公之節，守難奪之誠。學富典墳，每思經濟之義，文雄搢紳，豈獨彫蟲之英。薦居東掖，顧問有光，累拜南宮，銓衡式序。清素之業，惠澤彌彰，爾惟不矜，朕誌先定，信可發揮邦政，翊讚台陛，將宏夢卜之感，俾協蒼生之望。可守武部尚書同中書門下平章事集賢院學士知門下省事，散官勳封如故。
葛邏祿葉護頓毗伽，特稟英姿，擅雄荒服，威信馭眾，智略超群。仗宏義以立節，竭至誠而響順。逆虜阿布思，邱山積釁，天地匪容，未就誅夷，仍茲鼠竄。遂能率引弓之旅，佐轉戰之師，生縛凶渠，鹹殲醜類。雖不長元惡，顧神理之必誅，而與我同仇，乃忠勇之斯美。疇其茂績，寵以殊榮。可開府儀同三司，封金山王，依舊充葉護。祿俸於北庭給。基葉護妻及母並封為國夫人。
朕臨馭萬邦，迨今四紀，曷嚐不虔誠至道，銳心庶政。昊穹孚祐，俗致升平。仁壽之域漸登，太和之風斯在。比歲小有僭亢，頗非豐稔，遂使開倉賑乏，空圄恤刑，兼蠲徭省賦，故得家給人足。頃者農功正興，而霑澤頻阻，言念黎獻，匪遑厎寧。是用發於精誠，庶平昭鑒，至誠上達，膏兩應期。俾夏苗如雲，秋獲不日，周覽原野，宛同茨梁，豈惟有慰朕懷，實亦克符人慶。此皆上元垂貺，宗社降靈，豈曰朕躬，所能通感。屬天長令節，盛德在金，爰因歡慶之辰，用申雷雨之澤。其天下見禁囚徒，有犯十惡及謀殺偽造頭首罪至死者，特宜免死，配流嶺南遠惡處，自餘一切釋放。聖人積不涸之泉，王者用無窮之府，支計苟足，多賦何為？天下百姓今載租庸，並宜放半。所運糧儲本資國用，太倉今既餘羨，江淮轉輸艱勞，務在從宜，何必舊數？其來載水運入京宜並停。如聞天下諸郡逃戶，有田宅產業，妄被人破除，並緣欠負租庸，親鄰貨賣，及其歸複，無所依投。永言此流，須加安輯。應複業者，宜並給還。縱已代出租庸，不在徵賠之限。《書》云「鹹秩群望」，《詩》曰「懷柔百神」，永惟明徵，豈忘昭報。今秋稼穡，頗勝常年，實賴靈祗，福臻稔歲。其五嶽四瀆所在山川，及得道升仙靈跡之處，宜委郡縣長官，至秋後各令醮祭，務崇嚴潔，式展誠享，無廣屠宰，以備牲牢。其天下侍老，宜各量賜米麥。又親人之要，令長為重，比雖精選，未盡徵求。卓魯之才或遺，蒲密之化安寄？宜令京官五品以上正員文官，三品以上正員武官，及郎中禦史，各舉堪任縣令一人。具名申省，委有司試擇奏授。其有善惡，賞罰與舉主並同。僚佐限期，一時令集。王制下士視上農，周政庶士倍祿，若衣食既足，則廉恥乃知，至於資用靡充，或貪求不已。敗名冒法，實此之繇。輦轂之下，尤難取給，其在兩京文武九品已上正員，既親於職務，可謂勤心。自今已後，每月給俸食雜用，防閤庶仆等，宜十分為率加二分，其同正員官加一分，仍永為常式，其南衙九品已上，並京兆府畿令等，宜共賜物二萬匹。左右龍武軍各賜一千匹。其唐元功臣，念言勳舊，宜異常倫。兩軍各賜物二千匹，餘各有差。庶生成之澤，自葉而流根，慶賞之恩，繇衷以暢物。宜宣示遐邇，知朕意焉。
綾羅絹布雜貨等，交易皆合通用。如聞市肆必須見錢，深非道理。自今已後，與錢貨兼用，違法者準法罪之。
人惟邦本，本固邦寧。必在安人，方能固本。永言理道，實獲朕心。思所以康濟黎庶，寵綏華夏，上副宗廟乾坤之寄，下答宇縣貢獻之勤，何嚐不夜分輟寢，日旰忘食。然以眇眇之身，當四海之貴，雖則長想遐邇，不可家至日見。至於宣布政教，安輯逋亡，言念再三，其勤至矣，莫副朕命，實用恧焉。當扆永懷，靜言厥緒，豈人流自久，招諭不還，上情靡通於下，眾心罔達於上，求之明發，想見其人。當屬括地使宇文融謁見於延英殿，朕以人必土著，因議逃亡，嘉其忠讜，堪任以事。乃授其田戶紀綱，兼委之，都縣厘革，便令充使，奉以安人。遂能恤我黎元，克將朕命，發自夏首，及於歲終，巡按所及，歸首百萬。仍聞宣制之日，老幼欣躍，惟令是從，多流淚以感朕心，鹹吐誠以荷王命。猶恐朕之薄德，未孚於人，撫字安存，更冀良算。遂命百司長吏，方州嶽牧，僉議廟堂，廣徵異見。群詞盈於劄翰，環省彌於旬日，庶廣朕意，豈以為勞。稽眾考言，謂斯折衷，欲人必信，斯於令行，凡爾司存，勉以遵守。夫食為人天，富而後教。經教彝體，前哲至言。故平糴行於昔王，義倉加於近代，所以存九年之蓄，收上中之斂。穰賤則農不傷財，災饉則時無菜色，救人活國，其利博哉。今流戶大來，玉田載理，敖庾之務，寤寐所懷。其客戶所稅錢，宜均充所在常平倉用，仍許預付價直，任粟麥兼貯，並舊常平錢粟，並委本道判官勾當處置，使斂散及時，務以矜恤。且分災恤患，州黨之常情，損餘濟闕，親鄰之善貸。故木鐸云：徇裏胥均功，夜績相從，齊俗以贍。今陽和布澤，丁壯就田，言念鰥煢，事資拯助。宜委使司與州縣商量，勸作農社，貧富相恤，耕耘以時。仍每至雨澤之後，種獲忙月，州縣常務，一切停減，使趨時急於備寇，尺璧賤於寸陰。是則天無虛施，人無遺力。又政在經遠，功惟久著。今逃亡初複，居業未康，循逃戶及籍外剩田，猶宜勞徠，理資存撫。其十道分判官，三五年內，使就厥功。令有終始，當道覆❥及須推刻，並以委之。不須廣差餘使，示專其事，不擾於人，政術有能，必行賞罰。其已奏複業歸首，勾當州縣每季一申，不須挾名，致有勞擾。其歸首戶，各令新首處與本貫計會年戶色役，勿欺隱及其兩處徵科。宣布天下，使明知朕意。
震澤之南，數州之地，頃以水潦暴至，沱潛潰溢，既敗城郭，複瀦原田，連歲大歉，元元重困，餒殍相望，漢庸莫返。加之以師旅，煩之以賦役，哀我矜人。何以堪命？朕君臨之道猶鬱，牧養之政未宏，咎之所降，諒在於茲。雖天災流行，則有恒數，而夕惕若厲，豈忘責躬。夫振人育物，《大易》之明義也。自漢魏以來，水旱之處，必遣使巡問，以安集之。國朝因其制焉，亦命近臣慰撫，俾喻求謨之意，用紓科斂之急。宜令中散大夫給事中賀若察往湖南宣慰處置。基百姓遭損不能自存者，應須賑給蠲免。宜與本道觀察使商量，處置訖聞奏。仍賁詔書，體問周恤，宣示郡邑，令悉朕懷。
門下：緣情制禮，賢聖所不忘，以諡易名，古今之同貫。故右千牛衛大將軍上柱國汴王敬，雖在齠齔，頗標嶷岐，率以訓典，期於老成。裂地而封，是崇藩屏，享年不永，俄從天折。秀而不實，有以傷嗟，宜遵考行之義，以備飾終之典。可諡曰哀。
不敬之大在於毀犯陵園，自擅之重，切於矯誣詔令。有此亂常之道，必貽無赦之責。姜慶初自以頑劣，得參姻婭，錄其先效，擢在西臺。素無行能，已速官謗。朕永感霜露，式瞻松柏，以其職司，俾往厎事。輒於禁域，擅鑿連岡。當衣冠之出遊，臨歲月之所建，既有犯於神御，又不利於王室。知其不可，固有所專。(疑)一昨臨遣，再三戒敕，無君棄命，兇蠹尤深。《書》不云乎：「刑故無小。」況釋之明陵土之義，申屠致廟堧之誅。死未云責，不忘私眷，特緩嚴刑，宜賜自盡。史忠烈王臣子等，忝從所職，敢有挾邪，事既同科，法當均罪，亦宜賜自盡。共家貲並收沒。其駙馬裴仿，雖不知情，合當緣坐，且削官爵，拘於私第。永清公主亦隨在宅，仍絕朝參，使知敬懼。朕自君臨，每思刑措，豈圖戚里，干我國章。任匪其人，有慚所鑒，議法難恕，撫懷增傷。百辟卿士，知朕意焉。
門下：惠宣太子第三十一女，柔姿婉訓，淑德閑和，早習組紃，備詳圖史。移天有禮，撰日於歸，宜增列郡之封，允葉睦親之計。可封新平郡主，主者施行。
門下：故惠宣太子第三十女，肅雍成性，柔婉為容，稟訓女師，克嫻嬪則。爰占近日，用葉初笄，申錫美名，受封良邑。可封安定郡主，主者施行。
門下：嗣澤王珣，承派鹹池，分輝扶景。錫珪前寵，纂周典之親賢；磬石今隆，高漢朝之子弟。機彩明悟，神情峻拔，雅量夙成，宏才早著。儒庠教胄，適資於下帷，蕃郡理人，允求於別乘。衣冠就秩，宜頒列位之榮，井賦開疆，仍茂承家之業。可國子司業。
有德者位崇，有功者秩厚。事本關於國體，理無隔於邦媛。故周母有亂臣之名，漢嬪有比侯之爵。睿宗貴妃豆盧氏，賢妃王氏，性質陰禮，實毗內政，訓行九禦，譽滿六宮。歲祀雖淹，徽音未昧，宜啟非常之命，特賜湯沐之邑。可各食實封二百戶。
