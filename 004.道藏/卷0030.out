夫著明莫大乎日月，變通莫大乎四時。若法象無憑，則調理將失。朕博考前記，稽合舊章，有渾天之名，無運行之度。今故探彼遺意，成此渾儀，必當晷運無差，陰陽有序，此並卿所檢校，以就厥功。所請錄付史館宣示百寮者，撫茲多愧，敬依來請。
養人施惠，患在不均，襃多益寡，務資適中。比來公私舉放，取利頗深，有損貧下，事須厘革。自今已後，天下私舉質宜四分收利，官本五分收利。
諸軍鎮行人家，緣其身在征戍，事須優矜。比來頻有處分，令州縣長官，存問簡較。如聞每事牽挽，不異居人，竟不存恤，是何道理？宜令所司，申明前後敕嚴加處分。如是侵擾，委御史台采訪奏聞。
爰自首春，有愆時雨。朕憂勤黎獻，精禱靈祗，遂蒙九元垂福，百神效祉，膏澤頻降，嘉生繁育。眷彼山川，能興雲雨，報功享德，祀典存焉。諸州所管名山大川，宜令當處長官設祭，務盡誠敬，以昭典禮。
政教不修，則陰陽隔並，精誠有感，則風雨順時。頃自暮春，爰涉初夏，甘澤未降，農務是憂，所以親結壇場，用伸祈禱。豈神聰意達，而應不逾時。斯實上元昭鑒之深，亦是卿等燮理之效。宜加勉勵，以答靈心。
頃自春涉夏，雨未流施，勤恤之心，切憂農務。是用寬刑宥過，減膳撤懸，責己祈天，躬親禱祠。上元垂鑒，甘澤應時，嘉夏種之不愆，佇秋成之有望。爰與群公卿士，同荷休徵，各勉其誠，敬承天德。
爰自今春，時雨愆序，切憂農務，無忘寢興。陝雒兩郊，已聞流霔，而鹹京近縣，尚未霑霈。憫禾黍以疚懷，仰雲漢而翹首。投龍致祭，親禱靈池，誓移咎於薄躬，庶垂祐於黎獻。神道昭著，鑒此虔誠，甘澤應期，嘉生遂性。亦是卿等同心燮理。戮力謀猷，上下鹹和，致茲休應。豐年可望，慶慰良深，麟鳳飛翔，未為瑞也。
宗社垂祐，陰陽順成，甘澤應時，庶物繁育。祗奉靈慶，寅畏載深，宜令中書門下，肅事昭報。仍令所司，擇日奏聞。
凡制令宣布，皆所以為人。如聞州縣承敕，多不告示百姓，咸使閭巷間不知旨意，是何道理？宜令所繇捉搦，應有制敕處分事等，令終始勾當，使百姓咸知。如施行有違，委御史訪察奏聞。
州縣牧守等，並受朕之寄，助國為理，實冀其共康庶績，俾乂群，頻經處分，合盡誠節。仍有不遵法式，自紊紀綱，貿遷營利：或縱親識，侵暴下人；或在郵傳，規求貨馬；諸如此類，不可具言。豈教之不明，而人之多僻，當寧遐想，深惕於懷。各宜徇公，以副所委。
古之善為邦者，重人之命，執法之中，所以和氣洽，嘉生茂。今秋京城，連雨隔月，恐耗其槁粒，而害於粢盛。抑朕之不明，何政之闕也？永惟久雨者，陰氣淩陽冤塞不暢之所致也？持獄之吏，不有刑罰生於刻薄，輕重出於愛憎邪？《詩》曰：「此宜無罪，汝反收之」，刺壞法也。《書》曰：「與其殺不辜，寧失不經」，明慎刑也。「好生之德」，可不務乎？兩京及諸州係囚，應推徒已下罪，並宜釋放。死罪及流，各減一等。庶得解吾人之慍結，迎上天之福祐。布告遐邇，知朕意焉。
河南道宋、亳、許、仙、徐、鄆、濮、兗州奏旱損田，宜令右監門衛大將軍黎敬仁往彼巡問。如有不支濟戶，應須賑恤。與州縣長官相知，量事處置訖，回日具狀奏聞。
所在陂澤，元合官收，至於編，不合自占。然以為政之道，貴在利人，庶宏益下，俾無失業。前令簡括入官者，除昆明池外，餘並任百姓佃食。
邊鄙未清，尚須式遏，既加鎮守，遂勞力役。朕宵衣旰食，務在安人，求瘼恤隱，宜從簡要。如聞諸軍兵募，處置多乖，年滿之日，逃亡甚眾。自今已後，各委本道節度使及兵部侍郎裴光庭同檢校，年終類會文奏。使健兒長鎮，何以克堪？何公為五番，每一年放一番洗沐，遠取先年人為第一番。周而復始，每五年共酬勳五轉。
獻歲發生，陽和在候，乃眷庶，方就農桑。其力役及不急之務，一切並停。百姓間有不穩便事須處置者，宜令中書門下與所司，喚取朝集使，審向商量奏聞。
中大夫守靈州都督關內道支度營田副使檢校渾部落使上柱國白知節，器蘊貞亮，材推幹理，從政著績，在公竭誠。而分牧得賢，元寮碩彥，宜膺往命，俾諧僉屬。可使持節彭州諸軍事守彭州刺史，散官勳封如故。主者施行。
邊遠判官，多有老弱。宜令吏部每年於選人內，揀擇強幹堪邊任者，隨闕補授。秩滿量減三兩選與留，仍加優獎。
凡是節日，或以天氣推移，或因人事表記。八月五日，當朕生辰，感先聖之慶靈，荷皇天之眷命。卿等請為令節，上獻嘉名。勝地良遊，清秋高興，百穀方熟，萬寶以成。自我作古，舉無越禮，朝野同歡，是為美事。依卿來請，宣付所司。
僧尼數多，逾濫不少。先經磨勘，欲令真偽區分，仍慮猶有非違，都遣括檢聞奏。憑此造籍，以為準繩。如聞所繇條例非愜，致奸妄轉更滋生。因即舉推，罪者斯眾，宜依開元十六年舊籍為之，更不須造寫。自今已後，綱維大德侍養權隸，不得輒於外取。
祭主於敬，神歆惟德，黍稷非馨，蘋藻可薦。宣尼闡訓，以仁愛為先；句龍業官，以生植為本。普天率土，崇德報功，饗祀惟殷，刲割滋廣，非所以全惠養之道，葉靈祗之心。其春秋二祀及釋奠，天下諸州府縣等，並停牲牢，唯用酒脯，務在修潔，足展誠敬。自今已後，以為常式。
吐蕃向化，遣使入朝，既懷舊恩，請繼前好。今緣公主在彼，又復蕃客欲還，使於四方，必資德望。鴻臚卿崔琳，久歷朝序，備曉政途，好謀而成，臨事能斷，俾銜國命，以赴蕃庭。宜令持節引入吐蕃使，所司準式發遣。
元元之教，家國是資，匪為先宗，貴申道本。所以首歲元日，因行春令，清淨之政，期諸相國乎，為官擇才，可以先淳素也。
宏濟艱難，參其功者時傑；經緯《禮》、《樂》，讚其道者人師。式瞻而百度允厘，既往而千載遺範。台衡軒鼎，垂黼藻於當今；徽策寵章，播芳蕤於後葉。故開府儀同三司尚書左丞相集賢院學士知院事上柱國燕國公張說，辰象降靈，雲龍合契。元和體其衝粹，妙有釋其至賾。挹而莫測，仰之彌高。精義探係表之微，英辭鼓天下之動。昔侍春誦，綢繆歲華：含舂容之聲，叩而盡應；蘊泉源之智，啟而斯沃。授命興國，則天衢以通；濟用和民，則朝政惟允。司鈞總六官之紀，端揆為萬方之式。方宏風緯俗，返本於上古之初；而邁德振仁，不臻於中壽之福。於嗟不憖，既喪斯文。宣室餘談，泠然在耳；玉殿遺草，宛留其跡。言念忠賢，良深震悼，是使當寧撫幾，臨樂徹懸，罷稱觴之儀，遵往襚之禮。可贈太師，賜物五百段。
開府儀同三司兼殿中監霍國公內外閑廄監牧都使王毛仲，是惟微細，非有功績。擢自家臣，升於朝位，恩寵莫二，委任斯崇。無涓塵之益，肆驕盈之至。往屬艱難，遽茲逃匿。念深惟舊，義在優容，仍荷殊榮，蔑聞悛悔。在公無竭盡之效，居常多怨望之詞。跡其深愆，合從誅殛，恕其庸昧，宜從遠貶。可州別駕員外置長任，差使馳驛領送至任，勿許東西。
令式條流，科制明具，行之已久，亦便於人。比者天下勳官，加資納課，又因犯入罪，罰鎮配州。言念於茲，有乖寬恤，宜各依令式處分。其先罰鎮及配隸人，未歸者並即放還。
百靈降福，庶尹葉心；陰陽調而生植以滋，政理孚而黎獻鹹若；由庚知萬物之樂，華黍洽三農之慶：信可以率禮輔仁，式歌且舞者矣。況生成式序，氤氳致和，卉物發榮，池籞含麗。思順時令，以申惠澤，咸宜邀歡芳月，繼賞春風。夙夜在公，既同鹹一之理，休沐式宴，俾共昇平之樂。中書門下及供奉官、嗣王、郡王、左右丞相、少傅、賓客、諸司三品以上長官、侍郎、郎官、少監、少卿、少匠、司業、少尹、兩縣令、都水使者、朝集使、上佐已上並雜處未赴任者，及東宮諸司長官中舍、中允、少詹事、諭德中郎率蕃官三品以上，至春末已來，每置暇日，宜準去年正月二十九日敕，賜錢造食，任逐勝賞。
法以閑邪，刑以助化，因時而用，蓋非獲已。朕自臨禦天下，憂勞庶務。以至誠感物，道既有孚；以致理和人，仁或繇已。豈欲以刑制政，期於以化清刑。故不用殊絕之誅，每施寬大之令，而遷善者眾，犯法者寡。斷獄十數，聞諸有司。然猶一夫不獲，在予實懷多愧。寰宇殷廣，京都浩穰，係於徽糸黑，或未聽理。逮捕斯擾，糧饋為勞，生業或虧，何以卒歲？言念於此，深用憫然。況今長嬴在辰，耘耨斯切，順時立政，存於恤人。思宏在寬之典，庶無留獄之弊，其天下囚徒，即令疏決。其妖說盜賊，造偽頭首，既深蠹時政，須量加懲罰。刑名致死者，各量決重杖一百，長流嶺南。自餘支黨，被其詿誤，矜其至愚，量事科罰，使示其懲創。流已下罪，並節級處分。令中書門下就大理及府縣詳理。
釋迦設教，出自外方，漢主中年，漸於東土。說茲因果，廣樹筌蹄，事涉虛元，渺同河漢。故三皇作乂，五帝乘時，未聞方便之門，自有雝熙之化。朕念彼流俗，深迷至理，盡軀命以求緣，竭資財而作福，未來之勝因莫效，見在之家業已空。事等係風，猶無所悔，愚人寡識，屢陷刑科。近日僧徒，此風尤甚。因緣講說，眩惑州閭，谿壑無厭，唯財是斂。津梁自壞，其教安施？無益於人，有蠹於俗。或出入州縣，假讬威權；或巡曆鄉村，恣行教化。因其聚會，便有宿宵，左道不常，異端斯起。自今已後，僧尼除講律之外，一切禁斷。六時禮懺，須依律儀，午後不行，宜守俗制。如犯者，先斷還俗，仍依法科罪。所在州縣，不能捉搦，並官吏輒與往還，各量事科貶。
夫釋氏之旨，義歸真寂，爰置僧徒，以奉法教。而趨末忘本，摭華棄實，假托權便之門，以為利養之府，徒蠲賦役，積有奸訛。至於浮俗奔馳，左道穿鑿。言念淨域，浸成逋藪。非所以葉和至理，宏振王猷，宜有澄清，以正風俗。朕先知此弊，故預塞其源。不度人來尚二十餘載，訪聞在外有三十已下小僧尼，宜令所司及州府括責處分。
惟彼釋道，同歸凝寂，各有寺觀，自合住持。或寓跡幽閑，潛行閭裏，陷於辟，有足傷嗟。如聞遠就山林，別寫蘭若，兼亦聚眾，公然往來。或妄讬生緣，輒有俗家居止，即宜一切禁斷。
京雒兩都。是唯帝宅，街衢坊市，固須修整。比聞取土穿掘，因作穢汙坑塹，四方遠近，何以瞻矚？頃雖處分，仍或有違，宜令所司，申明前敕。更不得於街巷穿坑及取土。其舊溝渠，令當界乘閑整頓疏決。牆宇橋道，亦當界漸修，不得廣有勞役。
奚壽斤往因脅從，遂同逆命，俘虜而至，罪則難容。收其悔過之心，免其殊死之責。推誠待物，果獲忠臣，此皆卿等輔翊之所致，豈朕薄德之能感。書之簡冊，以示將來。當斯美名，良用慚惕。
設官分職，本資共理，無隔中外，更遞出入。比者考官計年除改，緣其任久，堪與遷移，遂長僥求，爭次入考。所司情故，公然遣來，若更因循，有損風化。今年考使事了，並勒還州，必政理著聞，當別有處分。其年齒衰暮，疾疢綿積，無別愆違者，宜聽致仕。
天生蒸民，樹之司牧，將興化濟俗，育物阜時。朕對越明靈，作人父母，因地利以觀穡，樂歲成而報功。斯於富庶，俾之寧輯，故嚐納隍夕惕，負扆晨興，受一服則思紵績之勤，務三時則憂畎畝之害，每因水潦方降，則使堤防必葺。去歲已來，頻有處分，所繇簡慢，或未躬勤，河南數州，致滋水損。州縣牧宰，何以自安？被損之家，何以存濟？宜令戶部侍郎張敬輿宣慰簡覆，如實有損，貧下不支濟百姓，量事賑給，務令憂恤，稱朕意焉。
太上立德，其次立言，所以稽象緯而垂訓誡也。卿博古知今，通才達識。處弼諧之任，則忠讜日聞；綜墳籍之司，則文儒道長。今欲正人倫而美教化，因舊史而作《春秋》，斥班馬之紕繆，繼經傳之襃貶，著述之美，當如斯焉。將以先朝，取朕裁定，雖憲章前烈，而事業相懸，卿且就功，隨了續進。
虔奉宗社，昭事天地，幸蒙垂祐，降此禎祥。豈自厥中，以彰其外，歸之於朕，是用多慚。宣付史官，依卿所請。
相州往緣親王出牧，修造非常宏壯，兼之亭榭林木，故非臣下所居，遂使闕不安穩。宜令州司，即改造廳衙及刺史宅，其無用樹等亦須除伐。自餘州縣有不安穩者，亦任量事移改。仍逐閑月漸修，不得勞擾百姓。
寒食上墓，禮經無文，近代相傳，浸以成俗。士庶有不合廟享，何以用展孝思？宜許上墓拜掃，申禮於塋，南門外奠祭，撤饌訖泣辭。食饌任於他處，不得作樂。仍編入《五禮》，永為常式。
古者諸侯舉士，必本於鄉曲；府庭署吏，亦先於行能。所以人自束脩，官無敗政。及乎魏承漢弊，權立九品，今之吏部，用是因循。入仕寢多，為法轉密，然於濟理求才，未聞深識，持衡取士，徒立煩文，朕寤寐永懷，每以怊悵。夫琴瑟不調者，改而更張，法令不便者，義復何異？頃者有司限數，乃拘守循資，遂令銓衡不得揀拔，天下賢俊，屈滯頗多。凡人三十始可出身，四十乃得從事，更造格限，分品為差，若如所制之文，六十尚不離一尉，有才能者，始得如此，稍敦樸者，遂以終身。由是取人，豈為明恕？自今以後，選人每年總令赴集，仍舊以三月三十日為限。其中有才優業異，操行可明者，一委吏部臨時擢用。貴於取實，何限常科，雖遠郡下僚，名跡稍著，亦須甄拔，令其勸勉。俾人思為善之利，俗思進取之途。朕所責成，實在吏部，可舉其大略，令有所依。比者流外奏申，乃引過門下，簿書堆盈於瑣闥，胥吏填委於掖垣，豈是事宜，過為煩碎。自今以後，亦宜依舊。
道教釋教，其來一體，都忘彼我，不自貴高。近者道士女冠，稱臣子之禮，僧尼企踵，勤誠請之儀。以為佛初滅度，付囑國王，猥當負荷，願在宣布，蓋欲崇其教而先於朕者也。自今已後，僧尼一依道士女冠例，無拜其父母，宜增修戒行，無違僧律，興行至道，俾在於此。
道貴以誠，神無不應。豈朕之先意，亦卿之用心。川嶽效靈，甘霖並洽，請行賽禮，深得事機。宜宣付史館，用依來請。
《尚書》雅誥，《周易》精微。朕幼奉師資，未窮奧義，故時令講說耳。至乎《莊子》及《道德經》，遞為表裹，詳其所指，觸類繁多。既問廣成之道，復得方明之相。況之今日，千載一時，故宏斯義，以喻卿也。編諸簡牘，隨卿意焉。
元元之教，家國是資，匪為先宗，貴申道本。所以首歲元日，因行春令，清淨之政，期諸相國乎，為官擇才，可以先淳素也。
爰開集賢，引進儒道，退朝講讀，蓋亦其常。歲月周旋，頗尋章句。其雅誥則稽之於古，以質於今，其道真則取之於真，不崇其放。理國之要，可不然乎？宣付史官，依卿所請。
秦州地震，謫見后土，朕每克念，何以臻茲？仲尼有云：「某禱久矣」，而精意以告，或通神明。徐國公蕭嵩，地在輔弼，朝之端右，欲重將命，暫為此行。宜往秦州，致祭山川。凡緣所損百姓間事，皆委嵩隨事處置。回日以聞。
博學多才道術醫藥舉人等，先令所司表薦，兼自聞達，敕限以滿，須加考試。博學多才舉人限今來四月內集，道術醫藥舉人限閏三月內集。其博學科試明經兩史已上，帖試稍通者。多才科試經國商略大策三道，並試雜文三道，取其詞氣高者。道術醫藥舉取藝業優長，試練有效者。宜令所繇，依節限處分。
春秋祈報，郡縣常禮。比不用牲，豈雲血祭。陰祀貴臭，神何以歆？自今已後，州縣祭社，特以牲牢，宜依常式。
風化之本，其在庠序。去秋不熟，生徒蹔令就舍。講習之地，安可久閑。其兩監生在外者，即宜赴學。
春來多雨，歲事有妨。朕自誠祈，靈祗降福。以時開霽，迄用登成，永惟休徵，敢忘昭報。宜令所司擇日享九廟，仍令高品祭五嶽四瀆。其天下名山大川，各令所在長官致祭。務盡誠潔，用申精意。
朕憂於理人，委任牧宰，雖已分命，仍未盡誠。如聞刺史新除，所蒞不過數月，即營入計。無心在州，政教闕如，朝計安在？自今已後，刺史到任，皆不得當年入考。若聲績稍著，獎拔未遲，何遽不安？自彰汲汲，其縣令差使，先亦禁斷。比聞在遠，猶自故違。宜委諸道采訪，申明處分，勿使如此。
門下：高明之天，資星辰以麗象；博厚之地，藉川嶽而成形。況於帝王，體元立極，臨馭萬物，字養生民者乎？所以致治之君，遠讒佞，近忠良，屈已以伸人，故能成其治。為亂之主，親不肖，疏賢臣，虐下以恣情，用能成其亂。明君遵彼而興國，暗主行此而亡身。是以朽壤毀於蓮峰，巨蠹傷於翠葉。蓮峰墜澗，竟無反嶺之期；翠葉隨風，終無歸林之望。故知亡者難以復生，敗者不可重全。所以禦朽臨冰，銘心自戒，宵興旰食，側席思賢。庶欲博訪邱園，搜采英俊，弼我王道，臻於太平。可令天下諸州，明揚側陋，所部之內，不限吏民，其有服道棲仁，澄心礪操，出片言而標物範，備百行以綜人師，質高祖視於琳琅，人不間於曾閔，潔誌邱園，揚名裏閈；或甄明政術，曉達公方，稟木鐸於孔門，受金科於鄭相，奇謨開發，明略可以佐時，識鑒清通，偉才堪於幹國；或含章傑出，命世挺生，麗藻遒文，馳楚澤而方駕，鉤深睹奧，振梁苑以先鳴，業擅專門，詞高載筆；或辯調春囿，談瑩秋天，發研機於一言，起飛電於三寸，蓋期奔箭，未遂揚廷，並宜推擇，鹹同舉薦，以禮將送，具狀奏聞。限以今冬。並與考使同赴。庶擬焚林之舉，鹹矯翼於岩廊；尺木之階，方振鱗於遊霧。翹心俊乂，稱朕意焉，主者施行。
農作是時，人無棄日。所在獄訟，或有滯留。其都城已令中書門下疏理，其京城及北都各委留守，天下諸州委本道采訪使及本州長官，隨事決斷，勿令冤係。徒以下罪，並量決罰便放。其官典犯贓，宜準常式。
如聞關輔蠶麥，雖稍勝常年，百姓所收，才得自給，若無優假，還慮艱弊。其先欠百司職田，及諸色應合至蠶麥時徵，已有處分訖。其公私舊債，亦宜停徵，貧下百姓，有傭力買賣與富兒及王公已下者，任依常式。
天下百姓口分永業田，頻有處分，不許買賣典貼。如聞尚未能斷，貧人失業，豪富兼並。宜更申明處分，切令禁止。若有違犯，科違敕罪。
升中於天，帝王盛禮，蓋謂臻茲淳化，告厥成功。今兆庶雖安，尚竭豐年之慶；邊疆則靜，猶有踐更之勞。況自愧於隆周，敢追跡於大舜？頃年迫於萬方之請，難違多士之心，東封泰山。於今惕厲，豈可更議嵩華，自貽慚恧。雖藉公卿，共康庶政，永惟菲薄，何以克堪。朕意必誠，宜斷來表也。
僧徒固請，欲以興教。心有所得，輒復疏之。今請頒行，仍慮未愜。
朕承祖宗福德，至於享祀粢盛，實思豐潔。禮物之具，諒在昭忠。其非芳潔，不應法制者，亦不可用。
文學、政事，必在考言；孝弟、力田，必須審行。頃從一概，何謂四科？其孝弟力田舉人，宜各自疏比來事跡。為鄉閭所委者，朕當案覆，別有處分。
武溫昚聚合奸黨，讬附權要，妄構異端，為其魁傑。兼有私穢，合當極法，宜重杖決一百。河南府福昌縣主簿魏萱，前睦州桐廬縣尉王延祐，相為黨與，朝夕談議，既涉非違。宜各決一頓，長流竇州。
德莫大於生成，福莫先於壽考，苟有所主，得無祀之。今有上事者，言仲秋日月會於壽星，以為朕生於是月，欲以配社而祭，於義不倫。且壽星角亢也，既為列宿之長，復有福壽之名，豈惟朕躬，獨享其慶，天下萬姓，寧不是懷。蓋秦時已有壽星祠，亦雲舊矣。宜令所司特置壽星壇，嚐以千秋節日修其祀典，申敕壽星壇宜祭老人星及角亢七宿，著之常式。
