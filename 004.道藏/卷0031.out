王者經略，以正區夏，武夫幹城，式固封域，將以戢兵禁暴，安國庇人。朕所以選擇忠良，鎮守疆場，念踐更之役，有徭戍之勤，備以武守，示之威惠，故得夷狄款附，靡然順風，九有晏如，四方無事。雖備豫之誡，不可蹔闕，而鰥煢之徒，思有矜憫。其天下諸州鎮兵募及健兒等，或年月已久，頗亦辛勤，或老疾尫羸，或單弱貧窶，或親老孤獨，致闕晨昏。言念於斯，深用矜歎。宜委節度使及軍州簡擇，有如此色，一切放還。咸宜精審，以稱朕意。
致理興化，必在得賢，強識博聞，可以從政。且今之明經進士，則古之孝廉秀才，近日以來，殊乖本意。進士以聲韻為學，多昧古今，明經以帖誦為功，罕窮旨趣，安得為敦本復古，經明行修？以此登科，非選士取賢之道也。其明經自今已後，每經宜帖十，取通五已上，免舊試一帖。仍案問大義十條，取通六已上，免試經策十條，令答時務策三首，取粗有文性者與及第。其進士宜停小經，準明經例，帖大經十帖，取通四已上，然後準例試雜文及策，考通與及第。其明經中有明五經以上，試無不通者，進士中兼有精通一史，能試策十條，得六已上者，委所司奏聽進止。其應試進士等唱第訖，具所試雜文及策，送中書門下詳覆。其所問明經大義日，仍須對同舉人考試，庶能否共知，取舍無愧。有功者達，可不勉與。
宰輔之任，簡在朕心，亦既同德，是為一體。其有惡直醜正，以私害公，結構讒慝，圖議離間，隳我軌度，莫甚於斯。御史中丞盧怡，累登清密，爰委繩準，宜遵國典，以正朝綱。而乃妄起猜嫌，輒為朋黨，交通小吏，傾側大臣，潛求罔極之言，欲陷無辜之善。雖浸潤之譖，縱盈篋而不疑；而回邪之端，若燎火而難近。宜從遠貶，以戒具寮。可潮州司馬員外置。且清淨者政之本，和平者國之福，朝多君子？可不務乎，如或妄動以幹時，矯舉以違道，遞相好惡，便作比周，斯為亂常，必有明罰。凡厥在位，知朕意焉。
鄂王瑤妃韋氏，時標令德，作配藩邸。夫義已薄，婦道惟勤。規誡之言，無繇見納，輔佐之道，空竭乃誠。但恭肅以奉上，每柔明以撫下，周旋禮度，固所未聞，不有家風，何至於此？今因罪累，例如本族。有善不紀，何以勸下？其韋氏不須為累。
自天下一統，方隅底平，交趾西界於庸岷，流沙東洎於遼碣。烽亭既廣，徭戍轉增。朕永念征夫，無忘旰食，是用懷柔悍俗，賓禮戎臣，降子女以適其氈裘，捐繒玉以申其惠好，二十五年於茲矣。而情周萬，信結群蠻，羌狄為父子之邦，甌貊成冠帶之國。海內無事，邊方厎寧。加以誌道而一理得，清心而庶務簡，和氣來應，穰歲以臻。群生樂業而自怡，有司措刑而不用。今欲小康戎旅，大致昇平，減停征徭，與人休息，諸方將相，三事公卿，宜協朕心，勉成良算。宜令中書門下與諸道節度使，各量軍鎮閑劇，審利害，計兵防健兒等作定額，委節度使放諸色征行人內及客戶中召募，取丁壯情願充健兒長任邊軍者，每歲加於常例，給田地屋宅，務加優恤，便得存濟。每年逐季，本使具數報中書門下，至年終一時錄奏。長駕遠馭，事藉經久，無害始慮之謀，以規苟且之利。
緋紫之服，班命所崇，以賞有功，不得逾濫。如聞諸軍賞借，人數甚多，曾無甌別，是何道理？自今已後，除灼然有戰功，餘不得輒賞。
近聞諸軍兵募，逃喪者多，儻或臨戎，如何破敵？自今已後，每致交兵之時，令御史分住諸軍，與節度使計議，簡括奏聞。隨事褒貶，以存勸戒。
至公之用，本無偏黨，唯善所在，豈隔親疏。四從叔知政等，鹹有才名，見推公族。秉惟清之操，兼致遠之資。朕每慮同盟，有勤於德，嚐懸右職，以勸其徒。先委宗卿，精為內舉，量能考行，曆載逾時，名數則多，升聞蓋寡。光膺是選，諒在得人，固可擢以清要，遷於台閣，將觀誌於七子，冀齊名於八人。宜各悉行，佇聞成績。《書》不云乎：「九族既睦，平章百姓。」冀繇內而理外，必自近而及遠。凡今懿戚，可不慎歟！違道慢常，義無私於王法；修身效節，恩豈薄於他人。斯於率先，勵我風俗，深宜自勉，以副明言。
周公聖人，攝行王政，誡伯禽曰：「無以魯國驕人。」朕方聖雖慚，豈忘誡子？聊示廷訓，何足以宣布中外耶？
大河南北，人戶殷繁，衣食之原，租賦尤廣。頃年水旱，廒庾尚虛，今歲屬和平，時遇豐稔。而租米所入，水陸運漕，緣腳錢雜，必甚傷農。務在優饒，惠彼黎庶，息其轉輸，大實倉儲。今年河南河北應送含嘉太原等倉租米，宜折粟留納本州。
河東陝運兩使，每年常運一百八十萬石米送京，近已減八十萬石訖。今據太倉米數，支計有舒。務在息人，不欲勞弊，其今年所運一百萬石亦宜停。
同華兩州，精兵所出，地資輦轂，不合外支。自今已後，更不得取同華人充兵防。
卿文勒石，誠為可重，故令兒子題額及陰，何所發揮？而勞致謝。球場宴樂，鹹睦深慈。豈伊斐然，少能申寫。卿為宗子，欲名教有歸，記之史冊，亦隨卿意。
官之為法，法有其官，寄以深仁，能行禁令。日者叢棘之地，烏鵲來巢。今結諸刑名，才逾五十。雖化源自遠，亦欽慎使然。其鄭少微等一十七人，各賜一中上考，仍兼賜少物，以存勸賞。
屯官敘功，以歲豐凶為上下。鎮戍地可耕者，人給十畝以供糧。方春，令屯官巡行，謫作不時者。
城之還我，乃復其初。天意神心，自常幽讚，克濟軍旅，湧出雙泉。不假梅林，有過疏勒。編諸竹帛，任卿意焉。
禮貴正名，法無虛美。朕以薄德，嗣守丕圖。常恐不逮，安敢自足。今群嶽稱引眾善，勞加榮號。聞之增惕，奚可當仁？惟聖與文，焉得輕議？況太宗睿宗，俱稱聖諡，予末小子，安敢同之？宜斷來表。
古之聖王，先禁左道，為其蠹政，犯必加刑。至如占相吉凶，妄談休咎，假托卜筮，幻惑閭閻，矜彼愚蒙，多受欺誑。宜申明法令，使有懲革。自今已後，緣婚禮喪葬卜擇者聽，自餘一切禁斷。
宏我王化，在乎儒術。能發揮此道，啟迪含靈，則生人以來，未有如夫子者也。所謂自天攸縱，將聖多能，德配乾坤，身揭日月，故能立天下之大本，成天下之大經。美政教，移風俗，君君臣臣，父父子子，人到於今受其賜，不其猗歟！於戲！楚王莫封，魯公不用，俾夫大聖，才列陪臣，棲遲旅人，固可知矣。年祀寢遠，光靈益彰，雖代有襃稱，而未為崇峻，不副於實，人其謂何？朕以薄德，祗膺寶命，思闡文明，廣被華夏，時則異於今古，情每重於師資。既行其教，合旌厥德，爰申盛禮，載表徽猷。夫子既稱先聖，可追諡為文宣王，宜令三公持節冊命。其文宣王陵並舊宅廟。量加人灑掃，用展誠敬。其後嗣襃聖侯，宜改為文宣公。至如辨方正位，著自禮經，苟非得所，何以示則？昔緣周公南面，夫子西坐。今位既有殊，坐豈依舊，宜補其墜典，永作成式。自今已後，兩京國子監。夫子皆南面坐，十哲等東西列侍，天下諸州亦誰此。
且門人三千，見稱十哲，包夫眾美，實越等夷。暢元聖之風規，發人倫之耳目，並宜襃贈，以寵賢明。顏子既雲亞聖，須優其秩，可贈兗公。閔子騫可贈費侯，冉伯牛可贈鄆侯，冉仲弓可贈薛侯，冉子有可贈徐侯，仲子路可贈衛侯，宰子我可贈齊侯，端木子貢可贈黎侯，言子遊可贈吳侯，卜子夏可贈魏侯。又夫子格言，參也稱魯，雖居七十之數，不載四科之目。頃雖參於十哲，終未殊於等倫，允稽先旨，俾循舊位，庶乎禮得其序，人焉式瞻。宗洙泗之丕烈，重膠庠之雅範，布告中外，咸使知聞。
道可襃崇，豈限今古，追贈之典，旌德存焉。夫子弟子十哲之外，曾參等六十七，同升孔門，博習儒術。子之四教，爾實行之，親奉微言，式揚大義，是稱達者，不其盛歟？欽若古風，載崇元聖，至於十哲，亦被寵章，而曾子之倫，未有稱謂。宜亞四科之士，以疏五等之封，俾與先師，鹹膺盛禮。
頃欲渭北近遊，夢中有命，神不守職，事不可行，出必有名，何容易也。賴元聖垂告，靈應果然，朕夙夜驚懷，福慶斯在。《春秋》記異，況在此乎？所請宜依。
不離於精，不離於真，以天為宗，以道為門，兆於變化，謂之聖人。吾祖也太上玄元皇帝嚐從事於斯矣。惟穹昊厥初，則配神明，饗天地，育萬物，惟皇受命，則師列辟，熙以大一。利澤施於四海，不言所利；德教加乎萬姓，不稱其德。將晦跡也，安乎守藏柱下；將行道也，適乎流沙罽賓。所謂神無方而道無體，衝用可見矣。
流長者慎其源，蒂固者深其根，猗歟那歟，克開厥後，翳我列祖，光啟大中。豈玄元私乎有唐，惟玄元邁乎種德，豈玄元式受唐命，惟玄元存乎其人。是以累聖緝熙，重光纘茂。大化漸被乎八表，淳德殷流乎萬國，則與天地有與立焉。惟小子多於前功，夙夜敬止，上承祖宗之餘慶，下膺侯王之樂推，惕然深居，凜若馭朽。以為道德者百家之首，清淨者萬化之源，務本者立極之要，無為者太和之門。恭承垂裕之業，敢忘燕翼之訓。故詳延博達，講諷精微，求所以理國理身，思至乎上行下效，亦雲久矣。夫使天下萬姓，飲淳德，食太和，靡然回心而向道，豈予寡薄，獨能致此，蓋凡百在位，所以咸熙。《書》曰：「元首康哉！股肱良哉。」又曰：「股肱惟人，良臣惟聖」，斯一德而共理也，豈至於今𨂂盭乎！昔長纓紫衣，猶聞慕向，廣眉高髻，且雲變俗，何至道之難明，而元珠之久喪？古人有云： 「王者之於天下，猶一堂之上也。」蓋謂同心同德，化流四裔，是誠在乎擊豕垂踵之惑，革麵向隅之哀，故往年布令，各家藏《道德》，冀德立而風靡，道存而日用，則朕之承祖業，尚家書，出門同人，無醜於天下矣。
《易》曰：「象也者，像此者也。」《經》曰：「窈冥中有精」，則窈冥之精，可以尋象求，不可以名言得也。故考圖史，凡聖祖降代出處之跡，敢立象以盡其意焉。將自家而刑國，由中而及外也，庶乎知道者盈量而歸，迷方者不遠而復云。
蠹政之深，左道為甚，所以先王設教，犯者必誅。去其害群，蓋非獲已。自今已後，輒有讬稱佛法，因肆妖言，妄談休咎專行誑惑，諸如此類，法實難容。宜令所在長官，嚴加捉搦。
所聞不如所見，故引卿等觀之。頒示寰中，俯依來請。
兩殿巢禽，其義一也。但有慚德，深謝仁慈。頒示四方，隨卿所請。
如聞徐泗之間，絲蠶不熟，雖庸課已納，慮百姓艱辛，今年地稅，特宜放免。
先聖文宣王春秋釋奠，宜令攝三公行禮，著之常式。
古之送終，所尚乎儉。比來習俗，漸至於奢。苟炫燿於衢路，復何益於泉壤，又凡庶之中，情理多闕，每因送葬，或酣飲而歸，及寒食上墓之時，亦便為宴樂，在於風俗，豈成禮教。自今已後，其緣葬事有不依禮法者，委所由州縣並左右街使嚴加捉搦，一切禁斷。其有犯者，官人殿黜，白身人所在決一頓。凡士庶人，不兼二業。或有衣冠之內，寡於廉隅，專以貨殖為心，商賈為利，須革其弊，以清品流。有犯者，委京都御史台及諸道采訪使具以狀聞，當另處分，宣布中外，咸使知聞。
朕所求才，待之若渴。既旌於岩穴，亦賁於邱園，片善必收，冀無遺逸。然士人藏器，眾何以知？豈若父子之間，自相推薦。昔祁奚之舉祁午，謝安之任謝元，良史書之，鹹以為美。賢彥之士，何代無人？寧限嫌疑，致有拘忌。其內外官有親伯叔及弟兄並子侄中，灼然有才術異能，風標節行，通閑政理，據資曆堪充刺史縣令者，各任以名薦，其卑官所舉人，聽於所繇長官處通狀，一時錄奏，其考試通人任用之後，如後有虧犯典憲，名實不相副者，所舉之人，與其同罰，如政績著聞，終始廉謹為眾所知者，其所舉人，與其同賞。
夢之正者，是謂通神，於惟聖容，果以誠應。豈朕德所及，而大道是興，再省神靈，言猶在耳。將貽福業，代紀彌多。初告以行官，乃置於內殿，兼之大慶，允屬朕躬。稽之《道經》以茲為寶，當慈育萬姓，永答神明。卿等宗臣，宜同朕意，願揚嘉應，安敢讓焉。
三皇之時，兆庶淳樸，蓋由其上，以道化人。自茲厥後，為政各異。我烈祖玄元皇帝，稟大聖之德，蘊至道之精，著五千文，用矯時弊，可以理國家，超夫象繁之表，出彼明言之外。朕有處分，令家習此書，庶乎人用向方，政成不宰。慮茲下士，未達微言，是以重有發明，俾之開悟。期弱喪而知復，宏善貸於無窮。兩京及諸州，各置玄元皇帝廟一所，每年依道法齋醮。兼置崇元學，生徒於當州縣學生數內均融量置，令習《道德經》及《莊子》、《文子》、《列子》，待習業成，每年準明經舉送至省。置助教一人，委所由州長官，於諸色人內精加訪擇補授，仍稍加優獎。
大道混成，乃先於天地。聖人至教，用明其宗極，故能發揮妙品，宏濟生靈，使秉誌者悟往，迷方者知復。以此救物，故無棄人，其孰當之？莫若我烈祖玄元皇帝矣。朕纂承寶業，重闡元猷。自臨禦以來，罔不夙夜，每滌慮凝想，齋心服形，禮謁於尊容，未明而畢事，將三十載矣。蓋為天下蒼生，以祈多福，不謂微誠上達，睿祖垂鑒，頃因假寐，忽夢真容，既覺之後，昭焉以觀，瞻奉逾時，殊相自然，與夢相協，誠謂密降仙府，永鎮人寰。告我以無疆之休，德音在聽；表我以非常之慶，靈貺有期。乃昊穹幽讚，宗社儲休，豈朕虛薄，能致茲事。若使寢之，乃乖祗敬，宜令所司，即寫真容，分送諸道采訪使。令當道州轉送開元觀安置。所在道士女冠等，皆具威儀法事迎候，像到，七日夜設齋行道。仍各賜錢，用充齋慶之費。自今已後，常令講習《道德經》，以暢微旨。所置道學，須倍加敦勸，使有成益。是知真理深遠，宏之在人，不有激揚，何由勵俗？諸色人等，有能明《道德經》及《莊》、《列》、《文子》者，委所由長官訪擇，具以名聞，朕當親試，別加甄獎。
至如道有三寶，慈居一焉，欽若至言，爰茲宥過。天下見禁囚徒，其十惡罪者，及造偽頭首，並謀殺故殺襖訛宵人等，特宜免死配嶺南。官人犯贓，據情狀輕重事貶降，餘一切免。且夫愛人之義，長之育之，務存清淨，合於簡易。至如州縣造籍之年，因團定戶，皆據資產，以為升降。其有小葺園廬，粗致儲蓄，多相糾訏，便被加等。朕情為敦本，義在勸農，欲使野絕遊人，國無曠土，安可得也。自今歲已後，且三五年間，未須定戶。其中或有家資破散，檢覆非虛，不可循舊差科，須量事與降。今者真容應見，古所未聞。福雖始於邦家，慶宜均於士庶。其親王公主郡縣主及內外文武官等，並量賜錢。至休假之辰，宜以素餐，用伸慶樂。諸道節度使及將士等，亦宜準此。其兩京及諸州父老，亦量賜錢，同此歡宴。其錢以當處官物充。伊爾公卿，逮乎黎獻，宜勉崇元化，共復淳源。宣布遐邇，明知朕意。
三載考績，以鑒吏能，八使觀風，因求人瘼，茲事體大，致理之繇。朕受命昊穹，臨禦寰夏，慮乎一物，有所不安，遍於萬方，無忘軫念。而宇宙之內，官吏至多，倘有政失其宜，即萬人受弊。崔翹等或文學有稱，或貞白流譽，通於理道，勵是公心。俾爾澄清，或當委寄。至於黜陟之道，國之所務，苟有不當，將何勸人？頃年使臣，例皆通狀，其盡善者以多有請讬，求選調之資，不善者以凡碎見輕，貴奏課之數。若此銜命，豈副虛懷。卿等所到之州，宜具宣朕意。其百姓閑事，或有須厘革者，宜與所繇長官，商量處置，回日聞奏。其官吏中，有貪冒贓私，幹犯名教，或衰老疾病無政理者，刺史已下，宜停務奏聞。其守職公清，為政尤異，事堪激勸，遠近知者，具以名聞，其諸道有遭損下人，應須賑給，先頻有處分，猶慮艱弊，豈忘矜恤，亦宜審與州縣商量，務令周濟。又聞河堤穿決，致有漂流，諒繇州縣寬疏，不時修塞，亦便簡行處置，勿使更然。其天下道學，固已有置者，並鄉學等，此並切於生人，比來興置，蓋為教導，各宜敦勸，使有成益。其征鎮之間，或有單貧老弱不自存濟者，宜令怕繇，倍加優賞。其浮寄逃戶等，亦頻處分。頃來招攜，未有長策。又江淮之間，有深居山洞，多不屬州縣，自謂莫徭。何得因循，致使如此？並與州縣商量處置，一時錄奏。卿等既當巡按，受委非輕，是宜勉爾良圖，以副朝選，無或致有回避，不竭公忠。朕之責成，深宜自效。
暉素是妄庸，幸承資地，早升清列，爰典大藩。不能勵彼公心，少申答效，而恣其鄙識，莫顧廉隅，黷貨無厭，蠹政斯甚。或增加賦斂，或減截官錢，入己之贓，六百餘貫，自外所犯，數倍於茲。況又役使人工，殆三十萬。復有何要，輒作為勞。慢法徇私，觸類非一。朕志存撫育，情切好生，特寬斧锧之誅，俾從放流之典。可長流富州為百姓，與朕共理。伊爾列城，自頃以來，每加優異。凡在遠近，固合周知，豈有受恩，而不盡節。照鑒若此，咸宜勉之。無或效尤，自投於網。
先置陸驛，以通使命，苟無闕事，雅適其宜。如聞河南江淮，兼有水驛，損人之費，驛甚覺勞也。且使臣受命，速赴程期，豈有自求閑安，故為勞擾？其應置水驛宜並停。
諸軍行人，皆遠離鄉貫，扞彼疆場，動即逾年。言念艱勞，豈忘優恤。有疾病老弱不堪鬥戰者，委節度揀擇放還。
凡所祭享，必在躬親。朕不親祭，禮將有闕。其皇地祗，宜就南郊乾坤合祭。
移風易俗，王化之大猷，掩骼埋胔，時令之通典。如聞江左百姓之間，或家遭疾疫，因而致死，皆棄之中野，無復安葬。情理都闕，一至於斯。習以為常，乃成其弊。自今已後，宜委郡縣長吏，嚴加誡約，俾其知禁，勿使更然。其先未葬者，即勒本家收葬。如或無親族，及行客身亡者，仰所在村鄰，相共埋瘞。無使暴露，庶葉禮經，諸道有此同者，亦宜準此。
化之原者曰道，道之用者為德，其義至大，非聖人孰能章之。昔有周季年，代與道喪，我烈祖玄元皇帝乃發明妙本，汲引生靈，遂著元經五千言，用救時弊。義高象係，理貫希夷，非萬代之能儔，豈六經之所擬。承習前業人等，以其卷數非多，列在小經之目。微言奧旨，稱謂殊乖。自今已後，天下應舉，除崇元學生外，其餘所試《道德經》宜並停，仍令所司，更詳擇一小經代之。其《道經》為上經，《德經》為下經，庶乎道尊德貴，是崇是奉。凡在遐邇，知朕意焉。
古之宗盟，異姓為後。王者設教，莫遺其親。殿中侍御史李彥允等奏稱，與朕同承涼武昭王後，請甄敘者，源流實同，譜牒猶著。雖子孫千億，各散於一方，而本枝百代，何殊於近屬。況有陳請，所宜敦敘。自今已後，涼武昭王孫寶已下，絳郡、姑臧、敦煌、武陽等四房子孫，並宜隸入宗正，編諸屬籍，以明尊本之道，用廣親親之化。
古之教人，蓋有彝訓。必在勸學，使其知方。故每月釋菜之時，常開講座，用以發明聖旨，啟迪生徒。待問者應而不窮，懷疑者質而無惑，宏益之致，不其然歟？或有凡流，矜於小辯。初雖論難，終雜恢諧，出言不經，積習成弊。自今已後，除問難經典之外，不得輒請。宜令本司長官嚴加禁止，仍委御史糾察。
善利萬物，莫先乎大道，孚佑兆庶，實賴於尊經。朕每念黎庶，無忘惠養，嚐冀盡登富壽之域，永無凍餒之虞。所以去年，具有處分，令天下諸觀，轉《本際仙經》。逮至今秋，果聞有歲。自非大聖昭應，孰臻於此。宜令天下道士及女道士等，待至今歲轉經訖，各於當觀設齋慶讚，仍取來年正月一日至年終已來，依前轉《本際經》，兼令講說，其所設齋度慶，亦宜準此。庶使遠近蒙福，知朕意焉。
