社為九土之尊，稷乃五穀之長，春祈秋報，祀典是尊。而天下郡邑所置社稷等，如聞祭事或不備禮，苟崇敬有虧，豈靈祗所降，欲望和氣豐年，焉可致也。朕永惟典故，務在潔誠，俾官吏盡心，庶蒼生蒙福。自今已後，應祭官等庶事，宜倍加精潔，以副朕意，其社壇側近，仍禁樵牧。至如百姓私社，宜與官社同日致祭。
坐運奇謀，誠難與戰。河西捷書相繼，謂之伐叛，可豫圖之。所請者依。
化人成俗，率繇於德本，移忠教敬，實在於《孝經》。朕思暢微言，以理天下，先為注釋，尋亦頒行。猶恐至賾難明，群疑未盡，近更探討，因而筆削。兼為敘述，以究源流，將發明於大順，庶開悟於來學。宜付所司，頒示中外。
朕肅承宗祀，不敢怠遑，誠有未安，夙夜祗惕。頃時有事於太廟，兩京同日告享。雖虔卜吉辰，俱遵上日，而義深如在，禮或有乖。自今以後，兩京宜各別擇吉日告享。
務農勸穡，雖因於天道，人和歲稔，實賴於神庥。頃者春夏之交，稍愆時雨，收獲之際，復屬秋霖。慮害農功，每祈孚祐，遂得百神降福，群望效靈，既不為災，仍多善熟。幽讚之德，普洽於生人，昭報之儀，式遵於祀典。宜令太子詹事嗣許王瓘祭東嶽，光祿卿嗣鄭王希言祭中嶽，宗正卿濮陽郡王徹祭西嶽，少府監李知柔祭南嶽，衛尉卿嗣天王祗祭淮瀆，光祿少卿彭果祭河瀆，所司擇日錄奏。其名山大川，有路近處亦合便祭，僻遠處委所繇長官備禮致祭。務陳蠲潔，以達精誠。
朕恭守丕業，臨照百官，冀君臣一心，中外勵節。長安縣令柳升，往因推薦，寘彼周行，而乃稟性回邪，恣情聚斂，黷於貨賄，紊我紀綱，是而可容，孰不可赦？故令鞠按，用致嚴刑。豈惟懲息奸源，抑欲庶寮知戒，況聞朝廷卿士，多與交遊。比之匪人，門通賂遺。用宏寬典，鹹為匿瑕。且古人以廉恥立名，清白貽範，苟虧斯節，謂忝前修。況身荷恩榮，家享重祿，陳力無紀，徇財已彰。取愧素餐，自投疏網，每念於此，良用憮然。凡在百寮，宜為殷鑒。仍宣示中外，令知朕懷。
朕欽惟載籍，討論墳典，以為先王令範，莫越於唐虞，上古遺書，實稱於訓誥。雖百篇奧義，前代或亡，而六體奇文，舊規猶在。但以古先所制，有異於當今，傳寫浸訛，轉疑於後學。永言刊革，必在從宜。《尚書》應是古體文字，並依今字繕寫施行。永念典謨，無乖於古訓，庶遵簡易，有益於將來。其舊本仍藏之書府。
育物者所貴於從宜，養人者必資於遂性，況加疾苦，豈忘哀矜。內外廂三衛廣騎等，如聞因當上染患者，番滿之後，既不勝皆致還鄉，又不容在職掌將息，進退無據，何所依投，溝壑是憂，宜謀朝夕。永言及此，深軫於懷。自今已後，如有此色，宜移就三衛，廚給食料將養，各委左右金吾將軍存意檢校。所須藥物，仍與太常計會，量事供擬，並差醫人救療。其諸門及街鋪職掌人等，各移就本衛將食，所須食料，各委將軍以當衛諸色回殘官物等，且量事支給，其醫藥宜準內外廂例。自餘諸色當番人等，有疢疾者，並準此處分。其死者，各委所由，隨事埋瘞，當日牒報本貫，令家人親族，運致還鄉。
高平郡太守上柱國長山縣開國伯韓朝宗，頃承榮獎，擢在神京。輒薦凶人，超登赤縣，果彰貪穢，大獲贓私。舉非允當，己有比周之責，使之交易，更涉嫌疑之地。頗招物議，實紊朝章，宜從貶黜，用申懲戒。可吳興郡別駕員外置。
頃敘功勞，累增勳級，上柱國外，許及周親。是謂賞延，載榮宗族，回充賜物，用厚朝恩。其準格上柱國外，有餘勳回授周親。
頃以獻歲，親祠百靈，豈精至之上昭，而禎祥之屢應。神言報休徵之慶，黃素飛雲漢之間。皆宗社降靈，福流寰宇，豈予微感，獨能致之。所請宣示朝廷光於史冊者，依。
朕精修道源，為人祈福，雖則每多昭應，未若此之殊祥。豈聖祖揆予之無私，靈真貺我之誠感，遂得休徵之應，出自神言，勤請之詞，上飛空境。永惟虛薄，何以當茲？然福逮蒼生，深為慰也。所請者依。
纘承丕業，遵修元訓，精誠之至，冀在希夷。寡昧之德，寧期昭應。恭惟聖祖，屢降真容，仙衛接於雲間，飆駕回於天路。又賜以無疆之壽，且欣以助成之言，嚴奉神休，良深祗慶。所請者依。
尊祖奉先，必在於崇敬，辨儀正禮，所貴於緣情。伏以大聖祖玄元皇帝御氣昇天，長生久視，體重元而不測，與元化以無窮。真容屢現，寶符仍集。恭惟孚祐，實表常存。比太清宮行事官皆具冕服，爰及奏樂，未易舊名，並告獻之時，仍陳莢祝。既非事生之禮，豈是降仙之儀，且真俗殊倫，幽明異數，理有非便，亦在從宜。自今後，每於太清宮行禮，官宜改用朝服，兼停祝版，其告獻辭及所奏樂章，朕當別自修撰。仍令所司，具儀注奏聞。
君子之道，所以正心誌全貞吉也，逸人之學，所以勵天下激浮躁也。朕每崇先訓，以道化人，思致棲貞之士，用先鹹在之列。是以頻降束帛，冀空岩藪，虛懷式佇，明發不忘。卿等來應辟命，遠致城闕，周文多士，既葉於旁求，虞舜疇谘，亦在於僉議。爰命台省，詢於道業，或善行無跡，名實難窺，或大器晚成，春秋尚富。津涯未測，輪桷何施？事且隔於行藏，道以分於出處。其馬曾、常廣心、賀蘭迪等三人，宜待後處分。崔從一、王允貽、韓宣、胡祭、趙元獎等五人，年鬢既高，稍宜優異。宜各賜綠衣一副，物二十段，餘並賜十段。不奪隱淪之誌，以成高尚之美，並宜坐食訖好去，仍依前給公乘還郡。
王者天其祖，學者父其師。義有尊崇，情歸孝敬。況我元宗，道要無名，象先猶龍莫測。昔嚐問禮，烹鮮有論，曆代攸尊，永惟重元，眾教之父者也。朕纘承聖緒，祗服元言，乙夜觀書，將求於道。雖理歸絕學，信無取於筌蹄，然垂代作程，義必存乎文字。俾之大順，亦合禮經。其墳籍中有載元元皇帝、南華等真人猶稱舊號者，並宜改正。其餘編錄經義等書，亦宜以《道德經》列諸經之首。其《南華經》等不須編在子書。仍即令集賢院審詳改定應舊號並科目訖，具宣付所司，仍頒示中外。
波斯經教，出自大秦，傳習而來，久行中國。爰初建寺，因以為名，將欲示人，必修其本。其兩京波斯寺宜改為大秦寺，天下諸府郡者，亦宜準此。
刑之所設，將以閑邪，法不在嚴，貴於知禁。朕自臨萬國，向逾三紀。思宏至道之化，實務好生之德。比者應犯極法，皆令免死配流，所以市無刑人，獄無冤係。哀矜勿喜，冀洽於生靈，大小以情，寧忘於鑒寐。至於徒罪，雖非重刑，力役之外，不免拘縶，載罹寒暑，誠可矜量。自今以後，其犯罪應合徒者，並宜配諸軍效力，庶感激之士，因以成功，寬大之恩，葉於在宥。且本置杖罪，是代肉刑，將以矜人，非惟重法。今官吏決罰，或有任情，因茲致斃，深可哀憫。其犯杖罪，情非巨蠹者，量事亦令效力。宜令所司作載限，仍立條例處分。
宮苑之內，屢薦嘉祥。今又縞質霜毛，變林虞之獸族，殊姿馴性，實雲駕之龍媒。允謂休徵，用為慰也。所請者依。
黜幽陟明，所以察風俗，求瘼恤隱，所以尉黎蒸。不有其人，孰可將命？禮部尚書席豫等，亮直清節，經通大才，多識前言，備閑時政。或久膺任使，嚐參八使之列，或夙蘊公忠，必副四方之委。永懷兆庶，用寄澄清。豫巡河北道，鉷巡京畿、關內及河東道，隱之巡東畿及河南道，見素巡山南東道、江南西道、黔中、嶺南等道。麟巡河西、隴西、磧西等道，翹巡劍南及山南西道，光譽巡淮南及江南東道。其百姓之間，及官吏之輩，如事或未該，須有厘革者，仍委量事處置，回日奏聞。其嶺南、黔中、磧西，途路遙遠，若使臣一一自到，慮有稽遲，任各精擇判官，準舊例分往。
永言亭育，全慈為本，況乎春令，義葉發生。其天下弋獵采捕，宜明舉舊章，嚴加禁斷。宣布中外，令知朕意。
今土膏既動，農事將興，丁壯就功，不可妨奪。其不急之務，一切並停。
祭祀之典，犧牲所備，將有達於虔誠，蓋不資於廣殺。況牛之為畜，人實有賴，既功施播種，亦力被車輿。自此餘牲，尤可矜憫。況前聖有作，難為盡廢，明神克享，亦在深仁。自今以後，每大祭祀應用騂犢，宜令所司，量減其數。仍永為常式。
皇王之典，聿循於百代，郊祭之義，允屬於三靈。聖人既因時以制宜，王者亦緣情以革禮。朕丕承寶運，肅遵明禋，曷嚐不克己齋心？虔恭夙夜，猶慮舊章或闕，誠敬未孚，有一於此，良深祗畏。且尊莫大於天地，祭莫大於祖宗，嚴配昭升，豈宜異數。今蒸嚐之獻，既著於常式，南北之郊，未展於時享。粢盛且略，對越何申？自今已後，每載四時孟月，先擇吉日祭上帝，其以皇地祗合祭。以次日祭九宮壇，皆令宰臣行禮奠祭。務從蠲潔，稱朕意焉。祭神如在，傳諸古訓，以多為貴，著自禮經。膟膋之儀，蓋昔賢之尚質，甘旨之品，亦孝子之盡誠。既切因心，方資變禮，其已後享太廟，宜料外每室加常食一牙盤，仍令所司，務盡豐潔。發生振蟄，雷為其始，畫卦陳象，威物效靈，氣實本於陰陽，功乃施於動植。今雨師風伯，久列常祠，唯此震雷，未登群望，已後每祀雨師，宜以雷神同祭。朕承宗廟之福，為人神之主，事有未暢，義在得中，庶寅畏之誠，上達於郊廟，祈禳之典，載收於闕遺。凡在有司，各揚所職，倍宜恭肅，以葉靈心。
百工允釐，彰乎奉職，五日休澣，義在優閑。方貴無為之風，以宏多暇之政。朕欽崇至道，思致和平。今寰㝢克寧，朝廷無事，將欲葉於淳古，豈惟臻於小康，當與群寮，暢茲娛樂。頃旬遊宴賞，已放入朝，節假常參，未敷後命。公私葉慶，千載一時，上下同歡，自中及外。自今已後，每至旬節休假，中書門下及百官並不須入朝，外官等其日亦不須衙集。
應流貶人，皆負罪譴，其中或舍其昧死，全彼餘生，將寬常法，示有懲戒。如聞在路，多作逗留，郡縣阿容，許其停滯，是何道理？自今已後，其左降官量情狀稍重者，馳十驛已上赴任，流移人令押領綱典畫時，遞相分付。如更因循，尚有寬縱，所繇當別有處分。
《書》曰：「無總貨寶，生生自庸。」《傳》曰：「官之失德，寵賂章也。」則古先哲王，不聞好貨，垂以明戒，無易紀律。然法貴變通，罰宜平典，罪止其惡，過從寬宥，庶乎有勸，冀乎有懲。韋堅是司潭漕，妄事興易，餉遺朝廷，計其積贓，數目甚廣。朕以衣冠之士，豈往求之，而奸回之人，是為抑與。韋堅已別有處分，所司一切不問。咸令自新，冀有廉隅，成予德化，各思變節，無貳過焉。宣示中外，知朕此意。
朕頃所撰《廣濟方》，救人疾患，頒行已久，計傳習亦多。猶慮單貧之家，未能繕寫，閭閻之內，或有不知。倘醫療失時，因致橫夭，性命之際，寧忘惻隱。宜令郡縣長官，就《廣濟方》中逐要者，於大板上件錄，當村坊要路榜示。仍委采訪使勾當，無令脫錯。
朕憂彼黎元，寄之牧宰，嚐慮授任非當，撫字乖方，頃所以設舉親之科，廣得賢之路。爰初詣闕，亦既明試以言，及乎從政，必欲深考其實，懸之賞罰，要以始終。近日分遣使臣，因之巡察，善惡之驗，事既足明，懲勸之端，言期可復。其楊懋等七人，黜陟使並奏清狀，宜與改轉。其所舉主，六品已下付所司準此處分，五品已下各賜一上下考。李連等八人，既奏善狀，除已改官者，至選日各減三兩選，仍稍優與處分一中上考。趙憕等六人，俱犯贓私，除已流貶者，自餘並速準律科斷。其舉主各量犯者罪狀輕重，鹹從貶黜。仍宣示中外，咸使知悉。
琚久經任使，曆典藩條，恃朝廷之見寬，冒憲法而無憚。凡所蒞職，罕著善聲，自頃移官，益彰喧訟。誌由貪敗，政以賄成，所犯贓私，動盈千計。正名論罪，合寘流刑，宥過推恩，宜從貶任。可江華郡司馬員外置。
孝享宗廟，所以達思誠也，格於神祗，所以崇嚴敬也。則祈穀上帝，春祀先王，永惟因心，敢忘如在。朕承累聖之丕業。應上元之福佑，聿修柴瘞，虔奉蒸嚐，常慮備物未豐，馨香莫達。頃以詳諸舊典，創以新儀，清廟陳牲，特加於常餼。昊天冬祭，重增以時享，庶乎罄齊敬之勤，葉殷薦之義。況履茲霜露，載感惟深，瞻彼郊壇，有懷昭事。念禮歸通變。諒期乎達誠，教在率先，必貴乎親奠。宜以來載正月，朕親謁太廟，便於南郊合祭。仍令中書門下即與禮官詳定儀注，擇日奏聞。興言拜獻，先深祗感，凡百有司，各供爾職。
道為理本，孝實天經，將闡教以化人，必深究於微旨。朕欽承聖訓，覃思元宗，頃改《道德經》「載」字為「哉」，仍隸屬上句，及乎議定，眾以為然。遂錯綜真詮，因成注解。又《孝經》舊疏，雖粗發明幽晦，探賾無遺，猶未能備，今敷暢以廣闕文。且妙本逾元，微言久絕，或怡然獨得，或參以諸家，庶宏聖哲之規，用葉君親之義。仍令集賢院具寫，送付所司，頒示中外。
今屬陽和布氣，蠢物懷生，在於含養，必期遂性。如聞滎陽僕射陂陳留郡蓬池等，采捕極多，傷害甚廣。因循既久，深謂不然。自今已後，特宜禁斷，各委所由長官，嚴加捉搦。輒有違犯者，白身決六十，仍罰重役；官人具名錄奏，當別處分。其僕射陂仍改為廣仁陂，蓬池改為福源池，庶宏大道之仁，以廣中孚之化。
嶺南五府經略采訪使光祿少卿兼南海郡太守攝御史中丞彭果，頃者擢以非次，鎮彼方隅，不能慎守名簡，克副朝寄，而乃貪惏匪極，求欲無厭。官吏恣其侵漁，蒼生受其塗炭，醜聲轉露，穢跡彌彰。及令推窮，並自招伏，計其贓數，十萬有餘。議以常科，法當殊死，但尚寬死，但尚寬典，免致嚴誅。宜從杖罰，俾徙荒徼，即就大理寺門決六十，除名長流湊溪郡。仍即差使馳驛領送至彼，捉搦勿許東西。
重門夜開，以達陽氣。群司朝晏，樂在時和。屬此上元，當修齋籙。其於賞會，必備葷膻。比來因循，稍將非便。自今已後，每至正月，改取十七十八十九日夜開坊市門。仍永為常式。
左道亂常，邦家所禁，凶謀逆節，天地不容。戶部侍郎兼御史中丞楊慎矜，潛蓄回邪，率由艱險，猥承門緒，得齒朝行。爰自卑微，謬加超擢，寄之帑藏，總彼均輸。殊不知外矯清廉，內懷貪冒，趑趄百變，以此徇身；首鼠萬端，專為罔上。觸途苛刻，歸怨國家。還俗僧史敬忠，凶慝逆徒，狂愚賤品。乃妄陳讖緯，別覬異圖，密與交通，將期委質。仍自以亡國之後，克復攸歸，遂乃手記災祥，窺覦時變，言肆惡悖，心在不臣。惡跡既彰，款驗咸服。戴天履地，面目何施，梟首夷宗，未雲塞責。但以務宏大體，志在寬刑，尚免嚴誅，容其自斃。其楊慎矜宜賜自盡。其兄少府少監慎餘、弟洛陽令慎名等，不合隨從，並為同惡，亦宜令自盡。
其史敬忠首建逆謀，實為巨蠹，宜決重杖一百。鮮於賁詐稱敬忠當王，附會凶人，宜決重杖六十，長流。其範滔妄說妖言，與之昵狎，宜決六十，長流嶺南臨江郡。其王庭耀既為傭作，終不論告，宜決四十，配隸黔中郡。楊慎矜外甥前通事舍人辛景湊，引致非類，成此禍端，宜決四十，配流嶺南晉康郡。其義陽郡司馬嗣虢王巨，雖則不涉凶謀，終與敬忠相識，宜解卻官，於南賓郡安置。其太府少卿張瑄，素以妄庸，專行險詖。比緣慎矜薦引，驟曆班榮，因此結交，潛為黨援。況犯贓私，情逾難恕，宜決六十，長流嶺南臨封郡。其右威衛執戟天馬監副監万俟承暉，妄蓄圖書，與慎矜解說，潛相黨附，為蠹實深，宜決重杖六十。其閑廄使殿中監韋衢，忝膺重寄，不存公道，受慎矜囑請，為承暉奏官，諂黷愈彰，比周斯在，宜貶與遠官。
應配流及安置人等，所在即差綱驛領送。其楊慎矜及兄弟並史敬忠有莊宅等，宜並官收。其家口男女等，並令所司準法，即配流嶺南諸郡。其張瑄及万俟承暉、鮮於賁等男女並一房家口，亦準此配流嶺南。其內外近親，不可尚列班榮，及居京轂，宜令三司使即括實奏聞。且臣之事君，有死無二，匹夫徇義，猶或亡軀。豈有位亞六卿，任兼三獨，父子相續，俱承重委，兄弟不次，皆列通班，而更陰圖不軌，潛覬異望。靜言此心，良可歎息。除惡務本，與眾共之。令在惟行，蓋非獲已。中外寮庶，咸使聞知。
故邠王男承宣等，地惟戚屬，器表溫良，伯仲輝光，溫溫有裕。推恩之典，既葉於分官，賜服之榮，宜崇於寵命。
禎祥者，所以合天人，鴻名者，所以彰德業。今封章繼至，誠請甚勤，敬膺神休，允答人望。宜依來請。
朕肅恭明祀，祈福上元，冀敷佑於黎蒸，將昭報於靈應。頃蠻夷款附，萬里廓清，稼穡豐穰，群方樂業。豈惟菲德，以致元和，實賴神休，永綏景貺。思崇望秩，用展虔誠，宜令宗正卿襃信郡王璆等，即分往五嶽四瀆及四海致祭。所經道次有名山大川，亦便致祭。務令精意，以稱朕懷。
朕欲使人述日用道，遠親譽。願行其心，永守衝約。未允來請，宜識此懷。
朕觀上古人主，惟稱帝王一字，秦漢以來，乃兼皇帝。朕以薄德，嗣守寶位，乾乾惕厲，懼不克勝，豈自崇飾，以招譴咎。雖迫公卿之請，終負平生之心。所請加尊號，甚無謂也。
詩者誌之所之也，將以道達性情，宣揚教義耳。朕承五聖之業，萬方之寄。主鬯葉於神心，元良貞於國本。美其克踐仁孝，恭修友睦，深慰於懷，不覺形之諷詠。今請具寫六章，頒示中外，兼編諸簡策，以傳不朽。亦欲自家刑國，以訓人倫。宜依來請。
自春以來，頗愆時雨，登封告禪，情所未遑。所封西嶽宜停。
吏部取人，必限書判。且文學政事，本自異科，求備一人，百中無一。況古來良宰，豈必文人。又限循資，尤難獎擢。自今以後，簡擇縣令，但才堪政理。方圓取人，不得限以書判，及循資格注擬。諸畿望緊上中每等為一甲，委中書門下察問選擇堪任者，然後奏授大理評事。其朝要子弟中庸，未曆望畿縣，便授此官，既不授文，又未經事，自今以後，有此色及朝要至親，並不得注擬。
五材並用，時表上靈，八水分流，實稱善利。京師奧壤，秦甸王畿，灞、滻通於涇、渭，澇潏彙於灃、滈，蓄泄雷雨，滋育稼穡，雖惠澤已及於蒸民，而虔誠猶闕於祀典，聿崇精享，庶達明神。其涇、渭、灞、滻等分水，宜令禮儀使左庶子韋述取今月二十九日一時備禮致祭。務陳蠲潔，稱朕意焉。
黍稷垂成，實滋甘澤。既屬久旱，懷憂匪寧。思拯黎元，靡神不禱。靈心昭鑒，降此休徵。睹垂穎之可觀，佇大獲之為慶。編之青史，良有愧焉。
農為政本，食乃人天，必禾稼之及期，遂京坻之厚積。是以愛人存乎重穀，勤政在乎厚生，俗之所資，何急於此。如聞遠近，每至秋中，穀禾熟時，即賣充馬槁。苟求規利之心，殊害生成之性。靜言期弊，實資懲革。自今以後，不得更然。其三京及天下諸郡，並委所繇長官，嚴加捉搦。如非成熟，不得輒刈。犯者量決四十，仍榜示要路，咸使聞知。
南北衛百官等，如聞昭應縣兩市及近場處，廣造店鋪，出賃與人，干利商賈，莫甚於此。自今已後，其所賃店鋪，每閑月估不得過五百文。其清資官準法不可置者，容其出賣。如有違犯，具名錄奏。
朕承唐運，遠襲元元，載宏道流，遂有靈應。彼之女道丹臺真人，白日上升，五雲在禦，不圖好道，遂有明徵，深為喜慰。卿舊相之子，家上元元，能葉心誌，自茲目視，果成朕願。雖上清雲遠，而舊相猶存，遼海雖別於千年，緱山復期於七日，竊冥響像，故亦依然。今因奏使回，便付少物，卿可於觀所，宜修齋行道，以達朕意也。卿能至誠，必有通感，然道之為政，本貴無為，宜用乃心，化彼黎庶。
