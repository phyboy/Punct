魏知古去年七月已前，屢申啟沃，每竭忠誠。奸臣有謀，先奏其兆，事君之忠，良可嘉歎。可更賜實封一百戶。
王公文武百官等，邇者事出不虞，凶邪構逆。賴天地葉德，宗社降靈，應時誅翦，朝野寧謐。慶慰之至，與卿等同懷。太上皇誌尚無為，捐茲俗務，軍國庶政，委成朕躬。祗奉聖謨，膺斯負重，顧惟菲薄，何以克堪？若臨大川，罔知攸濟。冀王公卿士，百辟庶寮，戮力同心，輔相休命，各盡誠節，共洽維新。
邊境為患，莫甚於林胡；朝廷是虞，幾煩於將帥。車徒屢出，芻粟載勞，使燕趙黎氓，略無寧歲；而山戎種落，常為匪人。近有野心，窮而歸我，曾是懷附，每所綏柔，而不變梟聲，輒為獸搏。幽州節度副大使張守珪等，乘間電發，表裏奮討，積年逋誅，一朝翦滅。則東北之祲，便以廓清，河朔之人，差寬征戍。皆上憑九廟之略，下仗群帥之功，今其凱旋，敢不以獻。宜擇吉日告九廟，所司準式。
如聞三輔近地，豳隴之間，頃緣水旱，素不儲蓄，嗷嗷百姓，已有饑者。方春陽和，物皆遂性，豈可為之君上，而令有窮愁。靜言思之，遂忘寢食。宜令兵部員外郎李懷讓、主爵員外郎慕容珣分道，即馳驛往岐、華、同、豳、隴等州指宣朕意：灼然乏絕者，速以當處義倉，量事賑給。如不足，兼以正倉及永豐倉米充。仍令節減，務救縣絕者。還日奏聞。
徐惀父有功，昔為理官。時密刑網，遂能堅守忠直，每抗回邪，海內稱其不冤，朝廷賴其惟恤。永言種德，必歸餘慶，宜甄嗣子，俾勸群臣。
大漠南守，長河北介，地險可憑，天兵有警。夏潦方壯，冬冰未合，料敵安邊，存乎備預。靈武道行軍副大總管右領軍衛大將軍張知運，神氣雄傑，兵謀果斷。持軍出塞，可使單于喪膽；抗敵臨邊，足令勇夫增氣。宜令先持節赴軍，簡行處置，並緣邊州軍兵馬等，亦委知運量事均融。仍與幽州刺史攝御史中丞強修計議，便宜支備。事訖，聽蹔入京奏事。姚崇職兼樞劇，未要即行，副既掌同，一依軍令。
淮海惟揚。是稱谿險，山川重復，水陸殷湊。去歲田收，稍乖豐稔，今茲人庶，頗致饑乏。朕為之父母，深用惕然。近聞兩澤應節，秔稻有望，目前之困，糊口猶切，思從蠲省，用救荒弊。宜令給事中楊虛受往江東道安撫存問，觀察疾苦，詳理冤滯。百姓間有偉才異行，藏鱗戢羽，隱淪屠博，棲遲閻閭；官人內有貪冒苟得，背公徇私，或潔己自修，養望充位者，還日各以名聞。所至之州，具令宣布。求瘼恤隱，稱朕意焉。
蘇乂父往處台衡，實為柱石，直言正色，挫彼凶邪。頃者念功，錫以真賦。兄頲又遵先誡，固辭令賞，泣血披誠，不忍移奪。自家刑國，父忠子孝，宜有襃崇，寵及兄弟。諫官之任，允屬象賢，可右補闕。
棄瑕錄用，有國通典；舍罪責功，先王舊式。孽訥蘊韜鈐之略，總文武之任，委以分閫，冀靜邊塵。遽聞喪律，實負朝寄，準其所犯，合寘嚴刑。言念老臣，寬其小衄，即舍孟明之罪，佇收馮異之功。可隴右道防禦軍大使。
戎狄憑陵，每勞征戍，比興師旅，猶未掃除。緣邊之人，頗有其患。朕為父母，實用憂勤。今欲親按邊疆，躬行吊伐，宜令朝廷召募勇夫壯士拔萃逸群者，稱為屯衛飛騎，且各量與賜帛。行回之日，簡入羽林。自餘之人，取為長行。仍令兵部侍郎韋抗、紫微舍人王珽即於朝堂簡募。十日內具所得人姓名奏聞。
夫常平者，常使穀價如一。大豐不為之減，大儉不為之加，雖遇災荒，人無菜色。自今已後，忽米價貴時，宜量出官米十萬石，麥十萬石，每日量付兩市行人下價糴貨。
犬戎背恩，豕薦為孽，犯塞侵牧，乘洮涉渭。朕讬王公之上，居司牧之尊，憫彼蒼生，情勤整旅，戒嚴有日。先命偏師，前驅進討，扼喉拊背，拉朽摧枯。今諸將追奔，相望獻捷。遁逃已來，邊鄙方寧。夫出師天上，觀兵塞下，所以用威武也。念人勞弊，與人休息，所以暢恩惠也。彼戎狄之為患，必在誅夷；苟黎元之獲安，寧資順動。況去有徒費，追無所及，兼懷供帳之勞，宜輟共行之典。前取今月十二日親征者宜停。
惟此新豐，湯泉是出，古之順豫，義兼巡省。頃者觀風，數臨茲地，以察冤滯，詢於故老。閭裏歡康，田疇墾辟。況冬降積雪，春期有年，且諺王遊，果符時邁。雖千乘萬騎，鹹給於主司，而累月再來，頗勤於除掃。宜下復蠲之令，慰其望幸之心。新豐縣百姓，免其一年雜差科；縣官及溫泉監官，經兩度祗承者，與一中上考。
二王後，每年四時饗廟牲，及祭服祭器，並官給。其帷帳，幾案有闕，亦官給。主客司四時省問子孫，準同正三品蔭。隋後每年給絹三百匹，米粟二百石，並春秋支給。仍準見承襲人，親兄無分襲者與三分，餘各一分。兄弟有得職事官者，其物即還見襲人。
好生之德，雖葉於天意，止殺之義，用勸於先靈。仁者因而不犯，殺者豈以為暴。前廓州刺史左感意，頃居塞上，撥自行閑，薄效未輸，率情狂鄙。輕侮彝憲，侵擾公司，贓數既多，割剝滋甚。曾饑狼之不若，固害馬之宜除。比令按問，鹹自承伏。且緣邊人徭役辛苦，朕嚐思惠養，特所哀憐。寧有作牧宣條，恣行非法，儻不悛於常典，何以塞彼深愆。宜其處置，以謝百姓。
夫國學者，立教之本，故觀文之道，可以成化。庠序爰作，皆分澤於神靈；車書是同，乃範圍於天下。近戎狄納款，日歸夕朝，慕我華風，孰先儒禮。由是執於幹羽，常不討而來賓；事於俎豆，庶幾知而往學。彼蓬麻之自直，在桑葚之懷音，則仁豈遠哉，習相近也。自今以後，蕃客入朝，並引向國子監，令觀禮教，
留侯多病，漢皇許其頤養；呂蒙未瘳，吳王因而憯戚。此則古之義也。銀青光祿大夫檢校黃門監兼上柱國漁陽郡開國伯盧懷慎，大才宏識，資忠履信，學窮墳典，文緯邦國，朕之倚賴，人實具瞻。頃者忘身徇公，積勞為癘，竭誠抗表，固辭在職。方欲省其謀慮，專於導引，且憑針艾之術，副朕鹽梅之期。宜聽去官，許其養病。
驪山特秀峰巒，俯臨郊甸。上分艮位，每泄雲而作雨；下出蒙泉，亦蕩邪而蠲瘵。乃靈仙之攸宅，惟邦國之所瞻。可以列於群望，紀在鹹秩。自今以後，宜禁樵采，量為封域。稱朕意焉。
西漢諸將，多以權貴不全；南陽故人，並以優閑自保。觀夫先後之跡，吉兇之數，較然可知，良有以也。太常卿上柱國楚國公監修國史姜皎，衣纓奕代，忠讜立誠。精識比於橋玄，密私方於朱祐。朕昔在藩邸，早申款洽。當謂我以不遺，亦起予以自愛。及膺大位，屢錫崇班，茅土列爵，山河傳誓，備蒙光寵，特冠等夷。朕每欲其戒盈，用克終吉，未若避榮公府，守靖私第，自宏高尚之風，不涉囂塵之境，沐我恩貸，庇爾子孫。宜放歸田園，以恣娛樂。散官勛封並如故。
今在遏密，又逼忌辰。起今日後至來年正月上旬以來，並進蔬食，所司準式。此限內仍令都城禁屠殺。
蒲州童子吳豸之，薄綴小篇，兼記古事，不稍優異，無申獎勸。宜賜其父絹十匹，令更習學，便有成就。
古者聚萬方之貨，設九府之法，以通天下，以便生人。若輕重得中，則利可和義；若真偽相雜，則官失其守。頃者用錢不倫，此後深恐貧窶日困，奸豪歲滋，所以申明舊章，懸設諸樣，欲其人安俗阜，禁止令行。
觀其文理。是崇道法，至於時用，不切事情。宜各從所好，並罷官，度為道士。
親百姓之官，莫先於邑宰。成一年之事，特要於春時。卿等列在三畿，各知人務，宜用心處置，以副朕懷。農功不可奪，蠶事須勿擾，市獄在簡，典正宜肅，徭賦須平，豪強勿恣。凡著賢能，必無曠職，即宜好去。
諸投匭獻書上策人，其中或有懷才抱器者，不能自達。宜令理匭使料簡，隨事探賾，仍加考試。如有可采，具狀奏聞。
五月是齋，舊有常式。六月緣忌，特令斷屠。宜令所事進蔬食，府縣捉搦，勿令屠宰。
唐元之際，逆黨構兇，崔日用當時潛論其事。及於戡翦，實預元謀，而所食之封，後以例減。功既居多，特宜準初食之封，與二百戶。
懷照訛言，信無憑據，量其情狀，終合微懲。宜遣播州安置，到彼勿許東西。馮待徵等事，已經恩赦，特從釋放。
惟周公制禮，當曆代不刊，況子夏為傳，乃孔門所受。格條之內，有父在為母齊衰三年，此有為而為，非尊厭之義。與其改作，不如師古。諸服紀宜一依《喪服》文。
嘉爾蕃酋，慕我朝化，相率歸附，載變炎涼，而忠懇不渝，明誠勤勵。深宜輯乃戎落，捍彼方隅，使烽火無驚，障塞鹹謐，必厚賞崇班，當取富貴。朕比加恩貸，爾實安堵，恐衣服未盡充，災患且未恤，永言於此，良用憮然。其今春不入朝都督衙官，並箭頭將軍在蕃者，已令王晙、張說、楊敬述等，取軍中庫物，各賜爾等衣一副。部落有疾苦，量給藥物。無令田隴廢業，含養失所。遞相勉諭，以悉朕懷。
頃歲未登，水旱不節。今春事方起，農桑是憂，祈於上元，福茲下土。式展郊禋之禮，以申誠請之心。宜令左常侍元行衝攝侍中祠南郊，太常長官分祭華嶽溫湯。
刺史古之通侯，公卿國之重臣。百揆時敘，必在得賢；萬邦咸寧，期於共理。郎官出宰，仰於前事；方伯登台，聞之往躅。頃來朝士出牧，例非情願，緣沙汰之色，或受此官，縱使超資，尚多懷恥。亦朝廷勳舊，蹔鎮外台，卻任京都，無辭降屈，且希得人，眾以為榮。為官擇人，豈合如此。自今已後，諸司清望宮闕，先於牧守內精擇都督刺史等要人，兼向京官中簡授；其台郎已下除改，亦於上佐縣令中通取。俾中外迭用，賢良靡遺。庶績其凝，九功惟允，即令銓擇，以副朕懷。
古者諸侯，歲時朝覲，將以陳其政理，用申考績。今卿等受委親民，遠來會計，經途冒涉，曾並安好。朕每憂勤，念茲黎庶，憫其徭役未息，流寓莫歸。是以當寧興歎，中宵忘寢，永言共理，實冀分憂。凡有百姓，及鰥寡孤獨，並乏絕之戶，征鎮之家，凡可矜恤，卿等此來，若何為養。今年稼穡，大率少似不豐，閭閻之間，有貯積否？至於百姓間事，朕欲委曲盡聞。卿等遠來疲勞，卒難備對，且聽尋親知，續當序進，以問風化。
戶口安存，在於撫育，移風易俗，莫先令長。知人不易，此選良難，專委吏曹，或未精審。宜令在京五品以上清官，及諸州刺史，及四府上佐，各舉縣令一人，並限敕到十日內，京官封狀進，外官附狀奏。所舉人得官以來，一任之中，能有善政，及不稱所舉，其舉主應須襃貶。
卿等知蘊韜略，學綜古今，喬木將遷，虛鍾待扣。既膺旁求之辟，佇聞明試之言。各整爾能，對敭所問。古有三道，朕今減其二策，近無甲科，朕將存其上第，務收賢雋，用寧軍國。並宜即存，緩詳思之。
興化立理，急於雋賢，呈才效用，屬在文武。朕恭默思道，寤寐勞求，長想幽仄，屢申徵賁。今邊隅未靜，師旅時興，屬聽鼓鼙，載懷屠釣。廣求百夫之特，以作四方之守。總夫戎政，爰詔武臣，宏我風教，諒惟儒林。卿等或謀慮深遠，或學藝該通，來應旌招，深副虛佇。並宜朝堂坐食訖，且歸私第，即當有試期也。
朕臨禦寰極，思養黎元。一物不安，則推溝軫慮；萬方未乂，則分閫興憂。近者蘭池叛胡，無端構孽，蠢爾凶醜，敢忘恩化。再令招諭，仍未歸正，理絕矜容，事資撲滅。既從斯而背德，不獲已而用兵。朕今發隴右諸軍馬騎掩其南，徵河東九姓馬騎襲其北，三城士卒截其後，六郡驍雄擊其前，四面齊驅，萬全直進，飛走無路，糜爛待斃。其蕃漢軍將以下，戰士以上，若生擒及斬獲康待賓等一人，白身授五品。先是五品以上授三品。如臨陣先鋒，能破北胡部落，所獲資財口馬牛羊，並便入立功人等，一切不須官收，仍另加官賞。其叛人內有能自殺獲送者，應酬官賞，亂常之罪，一切並原。正是忠臣憤激之時，壯士立功之日。恭行天罰，允葉人謀，摧枯拉朽，匪朝伊夕。布告軍州，鹹知朕意。
如聞天睛諸州送租庸，行綱發州之日，依數收領，至京都不合有欠。或自為停滯，因此耗損；兼擅將貨易，交折遂多。妄稱舉債陪填，至州重徵百姓。或假讬貴要，肆行逼迫。江淮之間，此事尤甚。所由既下文牒，州縣遞相稟承，戶口艱辛，莫不由此。自今以後，所有損欠，應須陪填。一事已上，並勒行綱及元受領所由人知。其受納司不須為行下文牒，州縣亦不得徵打。仍委按察使采訪，如有此色，所由官停卻，具狀奏。
朕以菲德，恭承大寶，執天下之政，奉宗廟之靈，於今十載矣。何嚐不日慎一日，雖休勿休，夙夜憂勞，無忘鑒寐。永惟萬事之統，恐累三光之明。幸天地休和，群生樂業。尚且內惟輔弼，外谘牧宰，徵諫納善，舉才任賢。佇求瘼以利人，思進道以益化。宇宙至大，軍國事殷，慮一物之失所，當萬方之重責。故設匭鼓以通諫，許士庶之進言，而政教未孚，澆訛日甚。獻言者苟求自達，論事者多涉於妄。國子進士常州人蔣寵，學不師古，識未知今。或離間君臣，或非毀骨肉，固是異端阿僻之說，甚乘輸忠效直之意。若浸以成風，則奸險道長，人而無禮，法所宜誅。朕志在好生，情求進善，恐求者未悟，儻默而不言。思存大猷，務設寬典，宜決杖一頓，移貫藤州為百姓。自今已後，貢舉及陳奏上封者，必須景行循謹，無使僥幸成名。若制令有虧，禮刑致紊，失於政理，責在朕躬，則敬佇昌言，法當無隱。百辟兆庶，識朕意焉。
所置職田，本非古法，爰自近制。是以因循，事有變通，應須刪改。其內外所給職田，從今年九月以後，並宜停給。
有善必賞，所以勸能；有罪必誅，所以懲惡。代天理物，勤憂萬姓，求瘼恤人，寄之牧宰。共理天下，實在於茲，裴景仙幸以緒餘，素無名簡，恣行貪冒，不憚典刑。聚斂之賦，向五千匹，肆其威虐，剝我黎元。自作何逃，仍更亡命，此而將舍，罪孰可誅？雖法有常科，合置投竄，而情在難恕，用申懲肅。宜令集眾決殺，仍宣告遐邇。
禕總戎朔陲，經略萬里，賦軍籍馬，精卒銳兵。自其有虞，莫不素練，而醜虜背誕，偏師致誅。謀若有神，取如俯拾，雖廟略之雲遠，亦將士之力焉。威武載揚，頑凶且懾，窮寇覆巢以奔北，群師掉鞅而來歸。因其凱旋，聊加宴樂，各宜坐飲，相與盡歡。
出震雷豫，本乎觀風，省方展義，期於利物。朕誌惟忘己，情在順人，爰采謠歌，式事巡幸。自轉蹕西鎬，即宮東周，景暖風恬，無凜冽之慘；煙和氣舒，佳晏溫之色。俾夫軍衛眾庶，靡有郊寒之虞；豈非龜筮允臧，堪獻卜征之吉。天人葉應，徯予之誠，感是休和，良以有慰。思覃慶澤，沃於行所。親王賜物八十匹，嗣郡王六十匹，一品五十匹，三品四十匹，四品三十匹，六品二十五匹，七品二十匹，八品九品十匹。三衛引駕細引飛騎各四段，纊弩手募士主膳供飯及諸色白身人等各三段，知頓使知營幕使各六十匹。知頓御史三十匹，知驛御史及知頓判官和營幕官賜各加一等，入仗突厥吐蕃共賜物五百匹。令鴻臚據蕃望高下節級分付，供頓州百姓所據緣頓差科及充夫匠雜役供應等人，宜放今年地稅，餘戶等免今年地稅之半。應定名供頓縣官各與一中上考。
獻歲肇春，陽和感氣，且是發生之日，實惟布德之辰。朕將幸秦京，言離雒邑，既省方以觀俗，思宏恩以濟人。載念狴牢，又惻襟抱。宜敷寬大之典，用敦祝泣之意。其都城內見禁囚徒，除身犯十惡，及造偽頭首，餘雜犯死流等，各減一等，徒以下並放。河南府遭水百姓，前令量事賑濟。如聞未能存活。春作方興，恐乏糧用，宜令王怡檢問。不支濟者，更量賑給，務使安存。
朕躬承寶位，十有餘年。荷累聖之昌圖，膺三靈之眷命，日慎一日，雖休勿休。今省俗觀風，肆覲群後，陳詩納賈，親問百年。雖念勞人，事資展禮。太原舊國，王業所興，乃眷成周，西巡豐鎬。因惟嗣漢，東至沛鄉，皆會彼舊都，眷茲社。況興王始封之地，鴻圖創業之初，含育生靈，大造區宇。永惟丕構，顧慚貽厥，且稱用武，戎役是殷，宜錫懷舊之恩，以順發生之澤。太原府境內見禁囚徒，除十惡及造偽頭首，餘並放免。預宴官共賜物二千匹，父老及吏人等共賜物一萬匹。百姓宜給復一年，九等戶給復三年，元從家給復五年，其家籍見在，終身免征役。侍老年八十已上賜物五段，版授上縣令，仍賜緋，婦人版授上縣君；九十已上賜物七段，版授上州長吏，仍賜緋，婦人版授郡君；百歲已上賜物十段。版授上州刺史，仍賜紫，婦人版授郡夫人。孝子順孫，義夫節婦，旌表門閭，終身勿事。基仍沈淪草澤，抱德棲遲，及武德功臣子孫，並元從子孫，才堪文武，並委府縣搜揚，具以名薦。
河東冀方，其鎮惟霍，神為天吏，山有嶽靈。在昔皇業初興，肇蒙嘉祉，今者省方旋軫，重獲休徵。同受三神之貺，獨忘百邑之禮。其霍山宜崇飭祠神，廟秩視諸侯。蠲山下十戶，以為灑掃。晉州刺史春秋致祠。
王者之師，有征無戰。將以懷柔服叛，非欲黷武窮兵。犯令淩政則杜之，賊賢害人則伐之，維其封疆，辨其旗物，此皆夏官之政也。谘爾兵部尚書同中書門下三品朔方軍節度大使上柱國中山郡開國公王晙，寅亮天地，弼予一人，頻總元戎，克清河朔，師徒效力，武威遠振。遺懷仁以思順，殊類望聲而款服，勳載王室，朕甚嘉焉。蓋《六月》、《出車》，周美仲甫，古訓是式，俾修我戎。宜以來月巡朔方，兼往河西、隴右、河東、河北等諸軍，簡較兵馬，點閱器械，各與所管節度處置，務令得所。備預之道，其在茲乎。

朕問俗觀人，務存節儉，先有處分，清許煩勞。王同慶違法擾人，借斂無紀，望鄉科被，率戶出鞋。屏風花盤，計盈數百，徵求既廣，般運又勞。以此字人，豈我良宰。宜書刑典，以誡具寮。
