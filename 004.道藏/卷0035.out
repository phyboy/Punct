朕聞舞者，所以節八音而行八風，豈徒誇翊時人，眩曜耳目而已也。自立雲韶內府，百有餘年，都不出於九重。今欲陳於萬姓，冀與群公同樂，豈獨娛於一身。且珠翠綺羅，孰非珍玩，嚐念百金之費，每惜十家之產。是以所服之服，俱非綺羅；所冠之冠，亦非珠翠。若弋綈之制，大帛之衣，德雖謝於古人，儉不忘於曩哲。庶群公觀此，當體朕之不奢。

敕：益州長史張敬忠，頃者西南阻化，徭役殷繁，山川既接於夷戎，縣道有勞於轉輸。自卿鎮撫，百姓鹹安。革弊遷訛，良多慰沃，歲陰寒極，比平安好。今賜卿衣一副，至領之。蜀州青城，先有常道觀。其觀所置，元在青城山中，聞有飛赴寺僧，奪以為寺。州既在卿節度，檢校勿令相侵。觀還道家，寺依山外舊所，使道佛兩所，各有區分。令使內品官毛懷景、道士王仙卿往蜀川等州，故此遣書，指不多及。
不息惡木，忍渴盜泉，行道之人，避惡名也。朕常覽《上黨記》，稱秦坑趙卒。血流丹穀，名其水為丹水者。省方此路，懷古惻然。邑號獲嘉，地稱修武，前王故事，將有所憑。宜改丹水為懷水，改丹水府為懷仁府。其鄉里名號，亦仰州長官隨事改易。
封祀告成，為萬姓祈福，必資清潔，以副朕心。其行事官及齋郎應致齋者，宜令御史行齋，切勿容疏怠。
比來所擬法官，多不慎擇，或以資授，或未適才。宜令吏部，每年先於選人內精加簡試，灼然明閑法理者留擬。其評事以上，仍令大理長官相加簡擇。並不得授非其人。
朕聞以道得人者謂之儒，切問近思者謂之學，故以陽禮教讓，則下不爭，以陰禮教親，則遠無怨，豈非習無不利，教所繇生者乎。朕以厚儒林，辟書殿，討論《易》象，研核道源，冀淳樸大行，華胥非遠，而承平日久，趨競歲積。謂儒士為冗列，視之若遺，謂吏職為要津，求如不及。頃亦開獻書之路，觀揚己之人，闕下之奏徒盈，席上之珍蓋寡。豈宏獎之義，或有未孚，將敦本之人，隱而未見。天下官人百姓，有精於經史，道德可尊，工於著述，文質兼美，宜令本司本州長官，指陳藝業，錄狀奏聞。其吏部選人，亦令所司銓擇，各以名薦，朕當明試，自觀其能。若行業可甄，待以不次。如妄有襃進，必加明罰。
爰自首春，有愆時雨。朕憂勤祀獻，精禱靈祗，遂蒙九元垂福，百神效祉，膏澤頻降，嘉生繁育。眷彼山川，能興雲雨，報功享德，祀典存焉。諸州府所管名山大川，宜令當處長官設祭。務盡誠敬，以昭典禮。
雕文刻鏤傷農事，錦繡纂組害女紅。粟帛之本或虧，饑寒之患斯及。朕故編諸格令，且列刑章，冀以還淳，庶皆知禁。如聞三公以下，爰及百姓等，罕聞節儉，尚縱驕奢。器玩猶擅珍華，車服未捐珠翠，此非法之不著，皆由吏之不舉也。宜令所司，申明格令禁斷。
所選皇太子及諸王等妃，既是百官子女，禮合避人。今追就府縣，及過本司，未為得所。其應預妃者，宜令所司具名錄奏，各令女及近親，隨使於命婦朝堂待進止。
諸州稅及地稅等，宜令州郡長吏專勾當，依限徵納訖。具所納數，及徵官名品申省。如徵納違限，及簡覆不實，所由官並先與替，仍準法科徵。
年支和市，合出有處，官既酬錢，無要率戶。如聞州縣不配有家，率戶散科，費損尤甚。設令給假，亦慮隱藏。宜令所司更申明格敕：應欲反配，須審料度，所有和市，各就出處。
自今歲普熟，穀價至賤，必恐傷農，加錢收糴，以實倉廩。縱逢水旱，不慮阻饑，公私之間，或亦為便。宜令所在以常平本錢及當處物，各於時價上量加三錢，百姓有糶易者為收糴。事須兩和，不得限數。配糴訖，具所用錢物及所糴物數申所司。仍令上佐一人專勾當。
道體無方，元宗有應。形標柱史，名葉新興。宗廟垂休，生靈蒙福。宜付史館，宣示四方。
諸縣令等：撫綏百姓，莫先於宰字；煦育黎人，須自於厥德。卿等日在京畿，各親吏理，務在用心，以安疲瘵，庶期成政，以副朕懷。
前始安郡太守充當管經略使羅希奭，幸此資序，叨居牧守。地列要荒，人多竄殛。尤加委任，冀絕奸訛，翻乃嘯結逋逃，群聚不逞。應是流貶，公然安置；或差攝郡縣，割剝黎；或輟借館宇，侵擾人吏。不唯輕侮典憲，實亦隳壞紀綱。擢發數愆，豈多其罪。可貶海東郡海康尉員外置。張博濟往讬回邪，跡惟憑恃，嚐自抵犯，又坐親姻。前後貶官，歲月頗久，逗遛不赴，情狀難容。及命按舉，仍更潛匿，亡命逭刑，莫斯為甚。並當切害，合峻常刑，宜於所在各決重杖六十。使夫為政之士，克守章程，負罪之人，期於悛革。凡厥在位，宜各悉心。
準令王妻為妃，文武官及國公妻為夫人。母加太字，一人有官及爵者，聽從高敘。但王者名器，殊恩或頒異姓，妻合從夫受秩。甲令更無別條，率循舊章，須依往例。自今已後，郡嗣及異姓王，母妻並宜準令為妃。
諸戶籍三年一造，起正月上旬，縣司責手實計帳，赴州依式勘造。鄉別為卷，總寫三通。其縫皆注某州某縣某年某籍。州名用州印，縣名用縣印。三月三十日納訖，並裝潢。一通送尚書省，州縣各留一通。所須紙筆裝潢，並皆出當戶戶口，內外一錢。其戶每以造籍年預定為九等，便注籍腳。有折生新附者，於舊戶後，以次編附。
天下戶等第未平，昇降須實。比來富商大賈，多與官吏往還，遞相憑囑，求居下等。自今以後，不得更然。如有囑請者，所由牧宰錄名封進，朕當處分。京都委御史，外州委本道，如有隱蔽不言，隨事彈奏。
政在養人，人安其業。先王所以用明察之長，求忠信之師，務斯道也。朕勤恤庶政，保綏群元。濟育之誠，不違於終食，聽理之慮，每軫於宵興。將使載其清淨，息其勞費。如聞輦轂之下，政令猶煩。或廣修器物，將有供偫；或差斂人戶，以充庖費。豈副朕薄賦輕徭息人減費之意。其雒陽令韋紹，縣尉顏思賓，輒有科率，擬備祗供。雖事未行，終是專擅，宜貶出。河南尹孟溫禮，雖不覺察，狀異知情，宜特寬舍。自今已後，府縣宜洗心懲革，不得更然。其或不悛，仍有勞擾，仰百姓即詣匭使，具狀奏聞，輒不得稽壅。所犯之人，當有處分。
昔在元聖，強著元言，權輿真宗，啟迪來裔。遺文誠在，精義頗乖。撮其旨歸，雖蜀嚴而猶病；摘其章句，自河公而或略。其餘浸微，固不足數，則我玄元妙旨，豈其將墜。朕誠寡薄，常感斯文，猥承有後之慶，恐失無為之理。每因清晏，輒扣元關，隨所意得，遂為箋注。豈成一家之說，但備遺闕之文。今茲絕筆，是詢於眾，公卿臣庶，道釋二門，有能起予類於卜商，針疾同於左氏，渴於納善，朕所虛懷。苟副斯言，必加厚賞。且如諛神自聖，幸非此流，懸市相矜，亦雲小道。既其不諱，咸可宣言，勿為來者所嗤，以重朕之不德。
誅有罪，討不庭，去其毒螫，登於仁壽，固以俯安庶類，仰叶靈心。頃以兩蕃背恩，爰命龔伐，精意虔告，順天行誅。干旄所指，不戰而潰；山谷遺類，盡為俘馘。疾如震霆，動若神助。豈非昊穹垂福，陵廟降靈，故得萬旅安全，一隅澄晏。永惟昭感之著，先洽顧懷之福，虔奉明靈，載深寅畏。宜令所司擇日，發使告享諸陵廟。
朕往在藩邸，遊曆潞城，歲月頗多，人情亦厚。今因巡省，再過此邦。初至歡呼，皆有繇衷之感；將去停立，益知戀生之誠。言念此心，孰不能變？雖天下為一，政有何殊？而王者無私，議不謂此，特宜優異，以納群心。其潞府百姓丁壯等免征行，令其分番宿衛，定名長從。仍委長史韋虛心審問父老百姓等，如此處置可否？奏聞。
大射展禮，先王創儀，雖沿革或殊，而遵習無曠。往有陳奏，遂從廢寢。永鑒大典，無忘舊章。將射侯以觀德，豈愛羊而去禮？緬維古訓，罔大率由。自我而闕，何以示後？其三元射禮，即宜依舊遵行，以今年九月九日賜於安福樓下。
貨幣兼通，將以利用，而布帛為本，錢刀是末。賤本貴末，為弊則深，法教之間，宜有變革，自今已後，所有莊宅口馬交易，並先用絹布綾羅絲綿等。其餘市買至一千以上，亦令錢物兼用，違者科罪。
道家三元，誠有科誡，朕嚐精意，禱亦久矣，而初未蒙福，念不在茲。今月十四日十五日是下元齋日，都內人應有屠宰。令河南尹李適之勾當，總與贖取。其百司諸廚，日有肉料，變責數奏來。並百姓間。是日並停宰殺漁獵等兼肉料食。自今已後，兩都及天下諸州，每年正月、七月、十月元日，起十三至十五，兼宜禁斷。
百姓屢空，朕孰與足？言及於此，良所疚懷。如聞京畿及關輔有損田，百姓等屬頻年不稔，久乏糧儲。雖今歲薄收，未免辛苦，宜從蠲省，勿用虛弊。至於州縣不急之務，差科徭役並積年欠負等，一切並停。其今年租八等以下，特宜放免。
情義所在，禮固隨之，豈限華夷，惟其人耳。突厥毗伽可汗，頃者雖處絕域，嚐以臣子事朕。聞其永逝，良用悼懷。務廣宿恩，以制權禮。宜令所司，擇日舉哀。
天下百姓，正丁課輕，徭役所入，惟納租庸，人以安之，國用嚐足。比緣戶口殷眾，色役繁多，每歲分番，計勞入任，因納資課，取便公私。兼租腳稅戶，權宜輕率，約錢定數，不得不然。如聞州縣官僚，不能處置。凡如此色，邀納見錢，或非時徵納，賤賣布帛。既輕蠶織，爭務貨泉，農桑之間，頗亦為弊。朕每思敦本，將以便人，期於省約，使致通濟。自今以後，凡是資課稅戶租腳營窖折裏等應納官者，並不須令出見錢。抑遣徵備，任以當土所司均融支料，嚐令折衷。十道使明加簡察，勿使乖宜。
時和年豐，神所福也，精意備物，祭之義也。朕每為蒼生，嚐祈稔歲，微誠有感，丕應乃彰。今宗社降靈，神祗效祉，三時不害，百穀用成，遂使京坻，遍於天下。和平之氣，既無遠而不通；禋祀之典，亦有期而必報。宜令兵部尚書兼中書令晉國公李林甫、工部尚書同中書門下三品邠國公牛仙客即分祭郊廟社稷，尚書左丞相裴耀卿祭中嶽，禮部尚書杜暹祭東嶽，御史大夫李適之祭西嶽，太子賓客王邱祭北嶽，國子祭酒張說祭南嶽。其四瀆四海四鎮及諸名山靈跡等，各委所繇州長官祭。仍令所司，即擇日聞奏。務修蠲潔之記，以致精明之德。冀申誠懇。如朕意焉。
朕本求牧宰，務在理人。前所策試，恐有遺逸，載令中書門下銓擇，得卿等高科，副朕旁求之意。然郡縣者國之本，牧宰者政之先，朕每屬意此官，有殊餘職。頃來刺史縣令，我不得人，致令戶口，未能安業，斯亦朕之不德，所以寤寐勞想，辭命旁求，搜揚所知，親加試擇。卿等實為舉首，深副朕懷，今故與卿相見。卿等到任之日，百姓間有不安穩事，一一條奏，朕別加聽察。佇卿政能，若一任之內，風化有聞，當擢以不次，有非常賞。若不達意，苟復因循，亦當有非常罰。朕此舉可謂求仁得仁，何憂郡縣不理。卿等且去，即與卿處分。
卿等各能用心，副朕所委。今茲歲會，風政有歸。是用激揚，以勵清操。
張皇等兄弟同殺，推問款承，律有正條，俱合至死。近聞士庶，頗有喧嘩，矜其為父復讎，或言本罪冤濫。但國家設法，事在經久，蓋以濟人，期於止殺。各申為子之誌，誰非徇孝之夫，展轉相讎，相殺何限？咎繇作士，法在必行；曾參殺人，亦不可恕。不能加以刑戮，肆諸市朝。宜付河南府，告示決殺。
朕以為親姨舅既服小功，則舅母於舅有三年之服，是受我而厚。以服制情，則舅母之服不得全降於舅也，宜服緦麻。堂姨舅古今未制服，朕思敦睦九族，引而親之，宜服袒免。又鄭元注《禮記》云：「同爨緦。」若比堂姨舅於同爨，親則厚矣。又《喪服》傳云：「外親之服皆緦」，是亦不隔於堂姨舅也。若以所服不得過本，而須為外曾祖父母及外伯叔祖父母制服，亦何傷乎？是皆親親敦本之意，卿等更熟詳之。
朕臨禦天下，二十四載，保嚐不孜孜問政，業業興憂。以一德一心，與萬人請命，故宗廟降福，乾坤致和，使匈奴成父子之鄉，犬戎為姻好之國。西南邛笮，皆曰內臣，東北林胡，是稱邊扞。何奉天之德，能遠洽於戎夷；而安人之政，獨不行於諸夏？使黎失業，戶口凋零，忍棄榆，轉徙他土，傭假取給，浮窳求生，言念於茲，良深惻隱。豈惟朕德所未及，教有未宏歟？亦由牧守專城，莫能共理，令長為邑，多或非才，俾猾吏侵漁，權豪並奪，故貧寠日蹙，逋逃歲增。若不開恩，何從遷善？天下逃戶所在，特聽歸首，容至今年十二月三十日內首盡。其本貫有產業者，一切令還。若先無者，具戶數聞奏，當別有處分。其有限外不首。潛匿亡歸，靡懷亭育之恩，仍蓄逋亡之計，即當分命專使，在處搜求，散配諸軍，以充兵鎮，懲其犯命，替彼居人。仍各委采訪使及刺史縣令，明加曉諭，使知朕意。
以前議西幸，屬歲不登，關輔之間，且欲無擾。今稼漸熟，漕運復多，而陵寢久違，蒸嚐永感。農隙順動，得非其時。前取今年十月幸西京者，以其月三日發東都，取南路。應緣頓所要，務從節減。所司明為條例，勿有煩勞。
朕以百姓為心，固非一人獨理，委之牧宰，輯寧兆庶。若考論政績，在戶口存亡，不有甄明，何憑賞罰？自今以後，天下諸州戶口，或刺史縣令自離任者，並宜分明交付。州縣仍每至年終，各具存亡及增加實數同申，並委采訪使重覆報省，所司明為課最，具條件奏聞。隨事襃貶，以旌善惡。
朕每思政本，先教後刑，而難遷之徒，抵罪猶眾，幽係囹圄，綿曆歲時。今漸向鬱蒸，豈忘惻隱，仍慮持法者不謹，得罪者有冤，若無省察，何雲哀矜？天下見禁囚，犯十惡死罪，及造偽頭首劫殺人，先決六十，長流嶺南遠惡處。自外死罪，先決一頓，並流嶺南。流罪情狀重者決六十，輕者決一頓，決訖並放。徒已下並放。其有隱沒詐情官物及盜，仍責保立限，徵賦準節文處分。其官人犯贓合解免，仍勿令重上。都城內宜令中書門下，京城委留守，外州委本州長官，即疏決處分。
聖人用心，方悟真宰，婦女勤道，自昔罕聞。壽王瑁妃楊氏，素以端懿，作嬪藩國，雖居榮貴，每在精修。屬太后忌辰，永懷追福，以茲求度，雅誌難違。用敦宏道之風，特遂由衷之請，宜度為女道士。
今茲節日，穀稼有成，頃年以來，不及今歲。百姓既足，朕實多歡，故於此時，與父老同宴。自朝及野，福慶同之，並宜坐食，食訖樂飲。兼賜少物，宴訖領取。
朕永懷西土，陵寢在焉，至自東都，誠慰罔極。兼茲巡省，且無怨思，徯予之望，多謝哲王，飲至之規，豈忘前典。其供頓州應緣夫役差科，並免今年地稅。行從飛騎萬騎三衛引駕監門各賜物五百段，兵廣掌閑及諸色當番人各賜物三段，緣路供頓刺史縣令及專知官各賜一中上考，從行有職掌武官賜勳一轉。京兆及岐、同、華三州，畿輔之間，百役所出，至於征鎮，又倍餘州，其今年租，並依本州納。其腳縱已支入京，亦令所司計折酬還。兩京城內及京兆府諸縣囚徒，反逆緣坐，及十惡故殺人造偽頭首死罪，特宜免罪，長流嶺南遠惡處。其餘雜犯死罪，隸配效力五年。流罪並放。罪人犯贓，量罪貶降。緣近頓所損麥苗，宜令州縣即簡括，量酬價直。畿內侍老九十已上，量賜酒麵。鰥寡煢獨及征行之家，宜令州縣長官親自存問，如有疾患，量加醫藥。使近甸之內，鹹有賴焉。
朕思致時和，每矜刑典，而貪叨之吏，抵犯自多，猶冀恥格，豈在哀矜。宣州溧陽令宋廷暉等，各效官榮，非無祿利，不能砥礪，乃黷貨贓。使者繩違，刑曹定罪，並當極法，合正嚴科。然而發生在時，布澤茲始，永言惻隱，能無惠恤。乃期改過，且用輕刑，宜並配流，即差綱領送。雖止殺之義，頗乖於國體；而好生之德，冀洽於人心。教而不誅，庶乎不及，何必峻罰，然後為善。凡今在位，宜副此懷。
宗廟所奉，尊敬之極，因以名署，情所未安。宜令禮官詳擇所宜奏聞。
朕君臨萬邦，多曆年所。於今行事，動必見書，循以舊章，傳諸實錄。豈朕之獨理，所賴良臣：或詢謀以濟其事，或規諷以成其道。開元以來，勳庸德業者，咸宜備敘。其身已沒者，宜令子孫具錄事跡送史館。
今邊隅無事，寰宇乂安，甸內置烽，誠則非要。其蒲、絳等二十二州，置兵士等共一萬八千九十八人，宜並停，勒還本邑。
古者官宿其業，吏不數變，實欲觀其始終，因以別其能否。若用舍非當，遲速不備，是開趨競之門，豈曰和均之道。宗正少卿崔秀等，名行早著，朝廷所推，各效一官，已經四載。器能有適，久次當遷，宜副僉諧，俾膺茲命。且承平日久，從任者多，必憑考績，方為進轉。但須慎守，豈滯其能，如或躁求，是招其累。速則不達，謙而必通，凡今庶寮，宜悉朕意。
古之名子，必由象類，人道之大，可無慎乎。皇太子鴻及慶王潭以下，往所制名，或亦未當。今以德命，悉宜更之。太子鴻為瑛，慶王潭為琮，忠王浚為璵，棣王洽為炎，鄂王渭為瑤，榮王滉為琬，光王涺為琚，儀王濰為遂，潁王沄為敫，永王澤為璘，壽王清為瑁，延王氵因為玢，盛王沐為琦，濟王溢為環，信王沔為皇，義王漼為比，陳王渙為珪，豐王澄為珙，恒王潓為瑱，涼王漎為璿，汴王滔為敬，及惠寧太子惠宣太子之子，皆改從玉。
宗正設官，寔司屬籍。而陵寢崇敬，宗廟惟嚴，割隸太常，殊乖本係，奉先之旨，深所未安。自今已後，諸廟署並隸宗正寺。
關輔庸調，所稅非少，既寡蠶桑，皆資菽粟。常賤糶貴買，損費逾深。又江淮苦變造之勞，河路增轉輸之弊，每計其運腳，數倍加錢。今歲屬和平，庶物穰賤。南畝有十千之獲，京師同水火之饒。均其餘以減遠費，順其便使農無傷。自今已後，關內諸州庸調資課，並宜準時價變粟取米，送至京，逐要支用。其路遠處不可運送者，宜所在收貯，便充隨近軍糧。其河南、河北有不通水利，宜折租造絹以代關中調課。所司仍明為條件，稱朕意焉。
古者諸侯，歲時朝覲，將以陳其政理，用申考績。今卿等受委親民，遠來會計，經途冒涉，曾並安好。朕每憂勤，念茲黎庶，憫其徭役未息，流寓莫歸。是以當寧興歎，中宵忘寢，永言共理，實冀分憂。凡有百姓，及鰥寡孤獨，並乏絕之戶，征鎮之家，凡可矜恤，卿等此來，若何為養。今年稼穡，大率少似不豐，閭閻之間，有貯積否？至於百姓間事，朕欲委曲盡聞。卿等遠來疲勞，卒難備對，且聽尋親知，續當序進，以問風化。
古之降虜，皆置邊郡，將遂畜牧之性，以示柔懷之德。河曲之北，先有六州，群胡編列，積百年餘。往緣康待賓等，輒構凶黨，自取誅夷。詿誤蕃落，損害良善，因茲移隸，令其失業。永言戀本，寧不懷歸？朕每念及，昆蟲猶慮失所，況於此輩，豈忘安輯。如聞已有逃在關內諸州，及先招攜在靈、慶州界者，宜委侍中牛仙客，於鹽、夏等州界內，選土地良沃之處，都置一州，量戶多少置縣。其有先所隸州未來者一放歸，各另據簿籍勘會。勿容虛假，處置訖聞奏。
孝弟力田，風化之本，苟有其實，示必求名。比來將此同舉人考試詞策，便與及第，以為常科。是開僥幸之門，殊乖敦勸之意。自今已後，不得更然。其有孝弟聞於郡邑，力田推於鄰裏，兩事兼著，狀跡殊尤者，委所由長官，特以名薦，朕當別有處分。更不須隨考試例申送。
天下諸州，每歲一團貌，既以轉年為定，復有籍書可憑。何至勞煩，不從簡易？於人非便，事資厘革。自今已後，每年小團宜停，待至三年定戶日，一時團貌。仍令所司條件處分。
朕仰稽古訓，思致人和，爰發繇衷之旨，以行順時之政。今孟夏初吉，三農在朝，禮先決於薄刑，義必寬於輕係。既聽其令，用軫於懷。囹圄之間，少聞於冒犯；澄清之使，鹹盡於忠公。猶慮吏有煩苛，人或冤滯。是爽和平之義，殊乖敬授之心。其天下見係囚徒，及事發應推身不禁者放。即遣使分往諸道，量事疏決，及宣布時令。除犯贓賄名教，十惡死罪，自餘徒已下，特宜放免。回日奏聞，務在欽恤，以稱朕懷。
古者求士，必擇其才，考之以文，施於有政，自非體要，何用甄明？頃年以來，亦嚐親試。對策者眾，而登科者少，蓋繇宿構之詞，不與所問相對，所以然也。卿等博達古今，聿膺推薦。朕之所問，皆有節目，宜指事而對，勿措遊辭。並宜坐食，食訖就試。
古者分命公卿，巡謁陵寢，率皆乘輅，以備其儀。雖禮則是常，不可廢闕，而事有適要，亦在變通。宜令太仆等司，每陵各支輅兩乘，並儀仗等，送至陵所貯掌。既免勞煩，無虧肅敬。其公卿出城日如常儀，至陵所準此。
蕞爾狂胡，尚有餘孽，近令討襲，應時摧敗。豈朕菲德，能茂厥功，此繇宗廟之靈，所以然也。宜擇日告廟。
