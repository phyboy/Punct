朕禮賢之誌，恨不同時，旌善之懷，何隔今古。卿業崇啟迪，功濟艱難，盡人臣之忠節，成天下之美事。方接婚姻之禮，長榮帶礪之族，潤葉流根，不足多謝。
朕頃賜扇，聊以滌暑，卿立賦之，且見情素。詞劉理妙，朕詳之久矣。然佳彼勁翮，方資利用，與夫棄捐篋笥，義不當也。
卿去歲禮闈，擢授樞密，實關政本，將倚為相。頃來升用，是會宿心。雖屬家艱，已逾年序。不有至孝，誰能盡忠。若墨縗之義不行，蒼生之望安在？謂此情難奪，豈成命可移？比日行在，佇卿促轡，今既至止，無勞固辭。朕以非常用賢，曷雲常禮哀訴，即宜斷表，今日便上。
凡曰兄弟，豈同他人，況有疾疹，自成憂迫。不辭容發致改，且喜神心助人。雖用靈方，猶未痊平，顧茲德薄，實懷多慮。所請宣示，良或未然。
兄弟之喪，人倫所重，哀廢飲食，禮訓有變。雖欲自抑，有如此情。
先聖說經，激時立教，文理一貫，悟之不遠。後來注解，歧路增多，既失本真，動生疑誤。朕恭承餘烈，思有發明，推校諸家，因之祥釋。庶童蒙是訓，亦委曲其詞，慮有未周，故遍示積學。竟無損益，便請宣行。朕之不才，甘失旨於先帝；卿等虛美，豈不畏於後生。循環此情，未知所適。可廣示朝廷，有能正朕之失者，具為條件，錄姓名以聞，當別加重賞。
事有難易，因圖可否。小蕃背誕，惡貫已盈，人神棄之，指期可滅。今之克定，偶會夙心，記以史官，銘之樂石，頗矜功伐，不願為之。伯獻前請，朕已不納，卿等苦論，載用多愧，使桓山之頌，復在茲乎！
此經宗旨，先離諸相，解說者眾，證以真空。僧徒固請，欲以宏教，心有所得，輒復疏之。今請頒行，慮無所益。
初聞三輔之間，今歲善熟，朕緣陵寢，誠欲西行。然積虛累年，乍得小稔，即又聚食，所慮重難。倘夏麥不登，未免匱乏，百姓不足，朕孰與安？所以再三疚懷，欲去不忍。至於宮苑所樂，氣候非宜，苟得人安，終不以此為念。卿可宣前旨，更俟後期。所請遍示朝列，及宣付史館，說屬煩也，任卿等自商量。
道由先宗，欽承餘慶，所祈福力，憑以真經。歸謹至誠，匪存名教。所請者依。
狂賊遠來，無能支久，果自奔北，不擾邊人。豈朕獨見之明，固在大臣良算。所請宣付史館者依。
醜虜違方，我之有待，奔亡相次，天實誅之。鎮撫四夷，故有賢相，權宜一策，何獨朕躬。所賀知。
比未窮巢穴，有慎佳兵。果自猜攜，人神所棄。折衝樽俎，遙可圖之。所賀知。
用兵之上者，修政於廟堂，折衝千里之外，此之謂也。小寇適降，復為翻動，邊軍除翦，有國常刑。朕方事藉田，而今獻捷，當鑄劍戟以為農器也。
兩蕃歸我，因用禦邊，北虜猖狂，欲有親率。何則？馳騁之騎，突厥頗強；弓矢之功，契丹稱勁。彼強也曆遠已弊，此勁也襲近而摧。勢自不敵，況違天意，廟堂良算，亭障棱威，故合而有功，豈朕之獨斷。所賀知。
東歸雨蕃，不孤含育。北制強虜，且知威信。自相攻伐，稍警邊陲。屢有奔亡，非無逆順。朕之早預，故亦常圖。今乃歸功，得無同體。
朕臨禦有年，更事多矣。天人之際，先意後合，此亦賊意可量，非朕謀之必中。將有可紀，任付史館。
方隅蹔警，乃圖其事。不出意外，且有殺傷。雖復嘯聚邊城，固應知難而退。鼎臣參佐，何獨朕躬。所賀知。
朕以信撫遠蕃，故當順以歸命。去順為惡，天何容之？力屈計窮，果自奔散。卿等料其後事，亦以當然。所賀知。
歲律方窮，久無雨雪。頃者信宿，落而復收。朕用責躬，天實降鑒，皓然竟夕，將遍寰瀛。固在卿等寬和所致也。
漢家用儒，倚以為相，卿等輔佐，朕亦論思。侍講說詩，用符正道，既至匡益，特加章綬。是先敦獎，應會謀猷，因斯行諸，引進經術也。所賀知。
時愆膏雨，至於節日，以此之故，初無宴私。雖遵所請，憂樂相半。樂同和氣，憂亦為陰，因茲霈然，若以誠應。方收晚歲，有同再熟，與卿同慰也。
雨以救旱，忽致秋霖，所慮害農，彌深罪己。明靈蚃，遂與開霽，實因誠至，非謂德先。時麥既登，百穀有望，亦卿等同體之效。所賀知。
時愆膏雨，至於節日，以此之故，初無宴私。雖遵所請，憂樂相半。樂同和氣，憂亦為陰，因茲霈然，若以誠應。方收晚歲，有同再熟，與卿同慰也。
歲律方窮，久無雨雪。頃者信宿，落而復收。朕用責躬，天實降鑒，皓然竟夕，將遍寰瀛。固在卿等寬和所致也。
朕每念元元，無忘夙夜。頃來少雨，是用精祈。所見徵祥，果成其應。豈朕之德，天實為之。今則滂沱，與卿等同慰。請付史館者依。
一昨有司奏太陽當虧，孰雲交分，亦係休咎。朕之薄德，是用責躬，應蝕不蝕，且符至願。昔漢家日蝕之變，則舉賢良，招直諫，蓋思補過以答其咎也。曷若勤於未兆，預以圖之。招諫登賢，以先天意，當與卿等夙夜為心。所請付史館者依。
朕欽藉元風，緬懷道力。上資宗廟，下浸元元，俾在潛通，乃至昭睹。愧畏相屬，曷用當之？願記史臣，以彰降鑒，豈朕所宜讓也。所請者依。
朕親耕千畝，卿等佐之，謂之勤農，期於盡力。故園苑種麥，別殿築場，訓子勸人，因之表奏。粢盛薦寢，是契夙心，雲日告休，易致昭感。欲書諸史策，卿實史官，任斟酌事宜耳。
象物成文，以行代教，傳習浸遠，疑誤增多。不制其失，孰云端本？稍變條流，因之指授。且以相示，竟無可否。豈用茲小學，而歸美乎？餘依所請。
頃因節日，會以萬方，略舉三教，未暇盡理。復茲一集，求之精義，不許遊詞，用服其心，以懲習俗。況會三歸一，初分漸頓，理皆共貫，使自求之。卿等論道廟堂，化源何遠？事關風教，任付史館。
不壞之法，真常之性，實在此經，眾為難說。且用稽合同異，疏決源流。朕位在國王，遠有傳法，竟依群請，以道元元。與夫《孝經》、《道經》，三教無闕，豈茲秘藏能有探詳。所賀知。
兒子等服勤師訓，匪曰才能。初為此文，次令繕寫，卿在左右，因以呈示。曾不箴規，乃致推美，將簡朝列，得無愧乎？
道有默仙，謂之形解。古來既爾，今亦將然。童幼之年，傷其夭促，靈變之理，乃入元真。且與方外為心，不比人間結念。所請書諸國史，以襲元元，卿亦史官，任為凡例。兼請宣示者並依。
先帝應期，道光文武之業；亦既棄代，人畏軒轅之台。忝以丕承，罔不夙夜，每有啟悟，形於動靜。豈茲狂悖，勞我神兵，保祐實深，戴賀增惕。古之靈應，未之前聞。所請宣付史官，並示朝列，固其宜也，並依。
卿早踐中書，後牧邊郡，因加此紱，義在優賢。今特賜卿，猶前命也。所謝知。
卿學府高標，士林貞幹。論思之地，亦既優閑。彌綸之司，聊從慶務，別當獎擢，何乃謙撝？所謝知。
昔掌王言，以宣國命，頃來相習，多事遊詞。卿舊在掖垣，已推才識，乃登書府，備探微奧，故有新命，宜副朕心。何所謙抑，誰與宣誠？
卿之忠誠，本於孝行，亦既許國，每懷安親。爰請二弟，近鄉就養，申之孝友，遞為隱犯。用嘉此請，故遂雅懷。所謝知。
此職掄才，十年虛位，以卿達識，所以酬庸。斟酌朝經，動關政本，當茲密命，宜喻朕懷。所謝知。
歲比不登，朕每勤止，宮中閑處，粟麥兼滋。常候嘉苗，以近知遠，亦既成熟，實用慰心。所以躬率諸子，是芟是刈。稼穡艱難，取知為國之本；宗廟致敬，實謂思於所先。既以薦新，餘用分錫，卿等同體，固合共之。所請宣付史館，任量其宜也。
臘日所惠，固其常耳，信則微物亦有嘉名。與卿共之，何足為謝。
尺之為數，陰陽象之。宰臣匠物，有以似之。卿等謀猷，非無法度。因之比興，以喻乃心。盡力鈞衡，深知雅意。
大臣作頌，以揚休聲，銘之琬玉，亦資翰墨。太子鴻書則非工，身為國本，將示於後，因以命之。無能發揮，何所為謝。
卿之昆弟，並著才能，去歲所諭，已有外分。既終祥縞，宜列朝衣，豈謂殊私，雅符公議。所謝知。
藉卿政事，頃在纆縗，今禮制已過，服用茲始。少許衣物，何足謝焉。
復緣講讀，便與希烈，未得付卿。今過有稱揚，豈成獻替。所期戮力，保合太和。今付一本，觀唱和之美也。
比年少雪，遂罕秋成，恐陰律愆期，時無可望。孰雲禱久，每事虔誠。雨雪驟盈，喜慰初集。率爾成作，書情而已，方示朝廷。
比來官宅，隨事借人，與卿寧居，用加修飾。已有處分，不煩讓也。欲令師儉，雖則卿心，縱使增修，其如國命。況聞制度，不是宏博，大臣所處，亦以為宜。可擇日移入。
卿移孝於忠，自家刑國，誠有必盡，義實可嘉。人之同氣，莫不相似，念卿才識，弟亦可知。朕欲登賢，俱在朝列，而尚居哀紀，願留主祭。可以理奪，用允所求，待至縞祥，非無後命。
不可復見，惟餘孝思，情禮所歸，遠近無別。卿當大任，朝夕謀猷，欲遂乃懷，其如重寄。既從奪禮，安得顧私，宜抑此情也。
天啟元符，以讚鴻業，朕誠薄德，曷用當之。既史冊是書，而頌聲復起，宗子固請，遂及於茲。卿之詞旨，度越前輩，曲成意義，多所發揮。實靈命之克彰，因斯文之不朽。
朕之知卿，非在今日，君臣之際，何有閑言？故在增榮，有以昭亮，況卿令弟，尚淪卑秩。以公見授，何謂私恩？所謝知。
尊師跡參洞府，心契衝冥，故能詞省旨奧，義博文精，足以宏闡格言，發明幽致。朕恭承祖業，式播元風，覽此真筌，深符夢想。豈惟披玩無斁，將以啟迪虛懷，其所進之文，用列於篇籍也。
得所進明照寶劍等，含雨曜之暉，稟八卦之象，足使光延仁壽，影滅豐城。佩服多情，慚式四韻。
省表：具知師羽儀碧落，梁棟元門。跡雖係於人間，神自超於物累。方欲受三清之要，宣六氣之和，資於朕躬，助以為政。且光慶之義，眾妙所存，江海之心，此期難允。即宜斷表，深體朕懷。
靈祗應夢，厥疾全瘳，烈士除妖，實須稱獎。因圖異狀，須顯有司，歲暮驅除，可宜遍識，以祛邪魅兼靜妖氛。仍告天下，悉令知委。
夫頌者，美盛德之形容，每省朕躬，曷稱奇紀。歲月斯積，符瑞屢臻，欲備敘之，復茲誠請。實賴人事，不遺神明。允來意也。
卿立廟之時，此地閑僻。今傍江修築，舉國勝遊，與卿同之。須避喧雜，事資改作，遂令官司，承以拆除，終須結構。已有處分，無假致辭。
卿等思致君堯舜，欲加號聖文，朕內省虛懷，安敢當此。又太宗、睿宗，皆有聖謨，纂承祖號，安敢同稱。幸體朕懷，宜斷來表。
聖文之名，稱號所極。卿等致君堯舜，亦宜導以衝撝，超駕前王，彌增夕惕。豈朕好譽之心內致，自矜之色外形，招此假詞，以相虛美。靜思反照，撫事求心。《詩》云：「我心匪石，不可轉也。」幸悉所守，即斷來章。
惟聖與文，洪名極稱。內省虛缺，安敢冒承。匪石之心，已具前答。方與卿等上調元氣，下遂蒼生，政削浮華，化歸敦樸。升崇高之號，去滿假之端，勉建皇極，以迎天祐。悉此至言，宜斷來表。
孝者德之本，教之所由生也，故親自訓注，垂範將來。今石台畢功，亦卿之善職。覽所進本，深嘉用心。
凶逆亂常，侵侮中夏，潼關失守，京國不寧。朕因涉岐梁，至於巴蜀，遂命皇帝，肇登寶曆，爰靖妖氛。今官軍益振，回紇效款，即擬南行，共為翦滅。卿忠惟奉國，孝則保家，懷不二之心，秉難奪之操。皇帝累申寵命，兼以崇班，宜有懋於深功，且用光於重守。
門下：朕昔在藩國，此維邸第。乾坤未泰，陰陽尚蒙，則有神物效靈，祥符肇貺。飛嘉氣於在田之際，湧瑞池於或躍之時，惟此舊居，式加新宇。周牆僅板於百堵，卑宮不階於三尺。棟梁之用，毀撤所餘，卿以紀天地之休徵，貽子孫之儉約耳。屬春令變始，時惟發生，萬國來朝，千官入賀。既稱觴以獻壽，宜施惠以布德。況農桑在候，稼穡正興，或幽彼囹圄，獨隔陽和之澤；或迫於徭役，不遂農桑之務。言及於此，軫歎良深。其徒已下罪，脯令責保。其應當番兵丁匠等，灼然單貧者，所由勘會，並放營農，所在訴訟長官，隨事疏理，勿使冤滯。非軍國所要，餘不急之務，一切並停。仍加勸課，循植農穡。其河北水損戶，既屬春事，慮有乏絕不支濟者，宜委使與州縣相度，量加賑恤。諸處行人之家，及鰥寡煢獨不能自存者，州縣長官親加優撫，使得存濟。應有差科，量事矜放。且宣風緝化，職在令長。有司銓藻之次，特宜審擇其才。惟德與刑，為政之要。頃無聞於風化，多取威於檟楚，理人之道，其若是乎？愚昧之流，或輕抵犯，宜加曉諭，使識章程。其含生之類，不敢輒有屠殺，天下捕獵，亦宜禁斷，仍嚴加捉搦。百司各遵時令，務宏寬大之典，使政理無私，稱朕意焉。
