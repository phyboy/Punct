鑿門命將，授鉞專征。仗以方麵之威，執夫賞罰之柄。邦家重任，固實在茲。潁王、永王、豐王等，朕之諸子，早承訓誨。琢磨《詩》、《書》之教，佩服仁義之方。樂善無厭，好學不倦。頃之委任，鹹緝方隅。今者皇帝即位，親統師旅，兵權大略，宜有統承，庶若振綱，惟精惟一。潁王以下節度使並停。其諸道先有節度等副使，並令知事。仍並取皇帝處分。李峴未到江陵，永王且莫離使，待交付兵馬了，永王、豐王赴皇帝行在。
臣子之節，君親是奉。或誌懷幹紀，當義在滅私，蓋前王所以持法割恩，垂涕行戮，言念及此，歎息彌深。頃以凶孽亂常，關畿暫阻。朕乘輿南幸，遵古公避狄之仁；皇帝受命北征，興少康復夏之績。猶以藩翰所寄，非親莫可，永王璘謂能堪事，令鎮江陵，庶其克保維城，有裨王室。而乃棄分符之任，專用鉞之威，擅越淮海，公行暴亂。違君父之命，既自貽殃；走蠻貊之邦，欲何逃罪？據其凶悖，理合誅夷，尚以骨肉之間，有所未忍。皇帝誠深孝友，表請哀矜。雖解綬全體，禮可行於曩制；而削土勿王，義亦著於前史。昔廣川有罪，因廢為人，常山免誅，爰將徙地。是用矜其萬死，屈此九刑，宜寬伏锧之命，俾黜折珪之典，可悉除爵土，降為庶人。仍於房陵郡安置，所由郡縣，勿許東西。朕存訓誘，勖之忠孝，不虞孱懦，遂至昏迷。申此典章，彌增愧歎。
正大廈者，柱石之力；昌帝業者，輔相之臣。生則保其榮名，歿乃稱其盛德，飾終未允於人望，加贈實存乎國章。故中書令張九齡，維嶽降神，濟川作相，開元之際，寅亮成功。讜言定於社稷，先覺合於蓍龜，永懷賢弼，可謂大臣。竹帛猶存，樵蘇必禁。荊州之贈，相府未崇，爰從八命之秩，更進三台之位。可贈司徒，仍遣令使就韶州致祭者。
至和育物，大孝安親，古之哲王，必由斯道。朕往在春宮，嘗事先后，問安靡闕，視膳無違。及同氣天倫，聯華棣萼，居嘗共被，食必分甘。今皇帝奉而行之，未嘗失墮。每有銜命而來，戒途將發，必肅恭拜跪，涕泗漣洏，左右侍臣，罔不感動。間者抱戴赤雀白狼之瑞，接武薦臻，此皆皇帝聖敬之符，孝友之感也。故能誕敷德教，橫於四海，信可以光宅寰宇，永綏黎元者哉。其天下有至孝友弟，行著鄉閭堪旌表者，郡縣長官采聽聞奏，庶孝子順孫，沐於元化也。
聖人垂範，是推顧復之恩；王者建極，抑有追尊之禮。蓋母以子貴，德以諡尊。故妃宏農楊氏，特稟坤靈，久厘陰教。往以續塗山之慶，降華渚之祥，誕發異圖，載光帝業，而冊命猶闕，幽靈尚。夏王繼統，方軫陽城之恩；漢後襃榮，庶協昭靈之稱。宜於彼追冊為元獻太后。
昊穹垂佑，宗社發祥。爾往在髫年，素彰岐嶷，洎乎問寢，日增孝敬。吾久勤庶務，常奉至真，特好清虛，尋將付托。爾以華戎銳士，掃定神州，功乃格天，德惟邁古。是用受茲國寶，加以大號，典章斯集，喜慰盈懷。實謂道應前王，何以志在讓禮？克光丕業，以副至公，即斷來表。
汝孝以奉親，明以禦宇，上從君父之命，下順黎元之欲。既宏茂寔，爰副崇名，千古攸高，百王是式，載循章奏，喜慰可知。予誌每集虛，心嚐遺炤。方契真宗之旨，豈雲稱號之榮。汝就養無違，歸尊有裕，載獻從龜之吉，復當乙巳之辰。已備典章，當依來請。
三朝問禮，五讓丕圖。用殷後之師，載戡牧野；同周王之步，來入鎬京。美英縑緗，功侔造化，命之守器，加以鴻名。掃厄運而有融，當樂推而難拒。予棲神道要，養誌真元，邦家乂寧，自多愉悅。
天地肇啟，皇王聿興，故三王垂御圖之跡，典墳著牧人之要，爰立邦家，其來尚矣。予承百王之遐運，繼五聖之丕業，亭育區宇，寵綏蠻夷，罔不率從，多曆年祀。頃者奸臣煽禍，中原構釁，汝睿略懸於兩曜，鴻勳格於九天，終古莫儔，上天是賴，故加之大聖，建以崇名，用膺多福，何所與讓？予夙達元妙，遠寄真宰，凝神澹泊，足可自怡。至於宗廟陵原，常展慶矣，郊禋豫動，固陳儀焉。方期仙於上境，已遺榮於中域。汝欲歸尊於父，實在因心，爰及朝臣，亦同懇願。且無為於衝漠，又何取於徽名？宜悉此懷，用全至道耳矣。
道高者必傳其跡，德著者必享其名。汝廓淨妖氛，載安社稷，萬靈式敘，豈非大乎？兩儀交泰，豈非聖乎？吾所以親受寶符，自題徽號，寧惟對於列辟，諒已聞於率土。渙汗之出，理不可收，絲言之行，事必有在。將固撝謙之道，是違億兆之情，天地神祗，未以為當。宜膺景命，即斷來章。
孝感之極，通於神明，傳於前史，跡罕彰灼，今日之事，不其效歟！吾比年服藥物，比為金灶，煮煉石英，自經寇戎，失其器用。前日晚際，思欲修營，一昨早朝，遽聞進奉。有同符契，若合神明，此乃汝之因心，測吾之本意。豈惟此度，前後非一。則知惟睿作聖，惟德動天，再辟寰宇，重會父子。付托之際，古今未聞；色養之勤，書冊不載。寤寐嘉歎，深慰於懷。宜頒示天下，宣付史館。
王者域中之尊，孝者天下之本，兼而成務，厚莫重焉。而應物以和，奉親以愛，由衷而舉，有感必通。若不動於神明，豈能比於符契？且匹夫之績，尚銘於鼎鼐，況天子之孝，不列於縑緗。故欲昭宣，示於中外，垂芳於來葉，光我國典也。
惟天鑒下，享年有期；惟人奉天，獲沒為善。予嗣承丕業，敬守宗祧，中暱憸人，幾淪大寶。賴皇帝撥亂反正，戡難濟時，幸以暮年，復茲安養，常懼有悔，以羞先靈。今病既彌留，殆將不寤，其國務之事，非予所圖，哀制之間，茲審遣訓者。皇帝不務(疑)厥疾未瘳，禮貴適時，或無封(疑)執。宜令天下吏人，令到出臨三日，皆釋服。無禁婚娶祠祀飲酒音樂。其殿中當臨者，曉夕各十五舉音，禮畢而罷。皇帝宜三日而聽政，十三日小祥，二十五日大祥，二十七日而釋服。以日易月，固有前聞。人子之念，皆所未忍，而艱難之際，萬國事殷。其葬送之儀，尤須儉省，特宜裁改，無守常規。嗚呼萬方，勿乖予志。
皇帝臣某，敢以元牡昭告於皇皇上帝：上皇厭理萬歲，凝情太古，釋茲重責，（《文粹》作負）與道優遊。宇宙不可以無君，宗社不可以無主，恭惟曆數，猥當虛薄，懼忝帝位，固徉不免，遂膺大禮，以馭下人。敬擇元日，告類上帝，惟神敷祐四海，永綏天極。
維天寶八載，歲次己丑，閏六月癸亥朔四日景寅，曾孫嗣皇帝臣隆基，奉冊大聖高祖玄元皇帝。臣聞有萬物者，必本乎大道，稱謂所極，乃強名焉；通三才者，必存乎大寶，敬教所厎，唯崇號焉。伏惟象帝啟元，猶龍表聖，應代降跡，立言垂範。衝用之功，覆幬於天地，救濟之德，亭毒於生靈。安裕邦家，克保丕業。顧以眇躬，纘承丕緒，永惟孚佑，以致太和。頃者玉芝再產，上記陰騭，是用恭膺景命，肅事鴻名。既刻元辰，薦彰佳貺，則有卿雲散彩，瑞日重輪。欽承降鑒，載深兢惕，謹上加尊號曰「聖祖大道玄元皇帝」。伏惟昭膺盛典，永貽休烈。
維天寶八載歲次己丑閏六月癸亥朔四日景寅，孝曾孫嗣皇帝臣隆基，敢昭告於高祖神堯皇帝。伏惟乾坤合德，曆數在躬，俯順人心，肇興王業。濟生靈於塗炭，宏至理於聲香，四海樂推，百蠻稽服，故得圖應緯協，開國造邦。顧以眇德，纘承丕績，永惟孚祐，以致太和。頃者玉芝再產，上記陰騭，欽承景命，肅事鴻名。既刻元辰，薦彰嘉應，則有卿雲散彩，瑞日重輪。恭惟降鑒，載深兢惕，謹上加尊諡曰高祖神堯大聖皇帝。伏惟俯鑒虔誠，昭升盛烈，祗奉典冊，伏增感慰。
維天寶八載，歲次己丑，閏六月癸亥朔四日景寅，孝曾孫嗣皇帝臣隆基，敢昭告於太宗文武皇帝。伏惟英哲自天，應期撥亂，翼戴元聖，大拯橫流。九服載安，百蠻俾乂，功冠開辟，德被生靈。故干戈之動，葉於湯武；文章之盛，懸於日月。克昌大業，永建皇圖，顧以眇身，祗膺寶命，恭惟孚佑，以至和平。頃者玉芝再產，上記陰騭，是用欽承丕祉，肅事鴻名。既刻元辰，薦彰嘉應，則有卿雲散彩，瑞日重輪。永惟降鑒，載深兢惕，謹上加尊諡曰太宗文武大聖皇帝。伏惟俯眷虔誠，昭升盛烈，祗奉典冊，伏增感慰。
維天寶八載，歲次己丑，閏六月癸亥朔四日景寅，孝孫嗣皇帝臣隆基，敢昭告於高宗天皇大帝。伏惟繼文纘聖，嗣武居尊，保合太和，緝熙庶績。萬邦作乂，百度惟貞，興吊伐之師，展對崇之禮，無有遠邇，罔不率從。仁風汪洋，德澤滂沛，能事超於邃古，休聲貫於列辟。顧以眇德，纘承丕緒，永惟孚佑，以致太平。頃者玉芝再產，上記陰騭，欽承景命，肅事鴻名。既刻元辰，薦彰嘉應，則有慶雲散彩，瑞日重輪。恭惟降鑒，載深兢惕，謹上加尊諡曰高宗天皇大聖皇帝。伏惟鑒眷虔誠，昭升盛烈，祗奉典冊，伏增感慰。
維天寶八載，歲次己丑，閏六月癸亥朔四日景寅，孝侄嗣皇帝臣隆基，敢昭告於中宗孝和皇帝。伏惟睿聖日躋，文思天縱，重昌大業，光啟中興。允昭嗣夏之功，克荷纘堯之緒，武以靖亂，文以經邦。流愷悌之風，布寬和之政，故三靈葉讚，百姓與能，庶績成康，彝倫有穆。顧以眇德，纘承丕緒，永惟孚佑，以致太和。頃者玉芝再產，上記陰騭，欽承景命，肅事鴻名。既刻元辰，薦彰嘉應，則有慶雲散彩，瑞日重輪。恭惟降鑒，載深兢惕，謹上加尊諡曰中宗孝和大聖皇帝。伏惟俯鑒虔誠，昭升盛烈，祗奉典冊，伏深感慰。
維天寶八載，歲在己丑，閏六月癸亥朔四日景寅，孝子嗣皇帝臣隆基，敢昭告於睿宗大聖貞皇帝。伏惟睿哲齊聖，文思光澤，炳茲龍德，潛躍應期。靖難安人，克昌休運，臻於至道，惟懷永圖。顧以眇身，嗣膺寶命，恭惟孚佑，以致太和。頃者玉芝再產，上記陰騭，是用欽承景貺，肅事鴻名。既刻元辰，薦彰嘉應，則有慶雲散彩，瑞日重輪。恭惟降鑒，載深兢惕，謹止加尊諡曰睿宗元真大聖皇帝。伏惟俯眷虔誠，昭應盛烈，祗奉典冊，伏增感慰。
維至德三載，歲次己亥，正月甲戌朔五日戊寅，太上皇若曰：古之握乾符，建皇極，社稷不可無主，帝王惟有攸歸。則堯禪舜，舜禪禹，畏天命也；啟嗣禹，武嗣文，從人望也。革命易姓，舉至公於國；纂戎繼統，用不私於親。斯美大矣。朕承五聖之丕業，宅萬國而為君，膺時撫運，載將四紀。夢帝與齡，實受多福，曷嚐不虔恭至道，亭育群生。早厭黃屋之勤，每懷紫霄之馭。惟父知子，我有元良；惟君安人，久思付讬。皇帝天縱睿哲，日躋孝敬。率性之至，通於神明；財成之道，冠於宇宙。朕往以蕭牆之難，克保宗社，故先帝俾予以主鬯。頃者中原之禍，期輯邦家，我於是命爾以仗鉞。當經綸雲雷之際，櫛沐風雨之時，思契宿心，累有成命。而義不奉詔，謙不逾尊，至於再三，明茲懇讓。洎即戎致討，觀兵朔漠，驅馭豪傑，用服乃功於明辟，天亦集大命於爾躬。推之至公，終陟元後。夫名以制義，器以昭德。今群公卿士，咸旅於庭，明聽朕言，敷厥成訓。於戲！奄有四海，克康兆人，光天之業也。經綸天地，戡定禍亂，文武之功也。雄圖英算，大聖也。保國安親，孝感也。今加徽號於皇帝曰「光天文武大聖孝感皇帝」，授傳國璽受命寶符各一。上副於天，中契於神，下葉於人，三者朕無愧焉。永保累聖之鴻緒，對揚一人之休命。朕將訪道峒山，追蹤汾水，超然金闕之上，終以玉京之遊。不其至或，良願畢矣。宜令所司擇日，即行冊禮。
維開元二年，歲次甲寅，八月景辰朔日，皇帝若曰：於戲！谘爾襄王，象月降靈，自天生派，弱不好弄，長而勤書。衣冠待明，有清河之畏慎；狗馬不玩，得淮南之恭儉。往以中宗晏駕，嗣位登皇，制於凶逆，是膺虛器。懼深禍亂，❥為掃除，推位太皇，誠請懇到。克遂雅懷，宜其受茲多福，享彼遐齡，而腠理俄纏，膏盲不救。感念親懿，用隱悼於厥心。夫避德與能，傳聖永祚。承萬方之大福，在三讓之高節，周之泰伯，王則有焉。豈可禮均藩臣，名齊列國，等昌邑之厭毒，同營陽之淪棄者哉。是用超於舊典，享以榮號，遠推仁慈之心，特傷短折之壽。可諡為殤皇帝。仍遣某乙持節授冊，宜膺寵靈，式慰泉壤，嗚呼哀哉！
維開元二十九年，歲次辛巳，十一月戊申朔二十五日壬申，皇帝若曰：於戲！古者崇德考行，猶諡大名，飾終追遠，亦應徽冊。況乃元昆之戚，天倫之重，豈循常典者哉。谘爾故太尉寧王憲，純粹稟靈，衝和成象。孝友之性，發乎天然；仁義之道，彰乎日用。加以好學不倦，樂善有聞，休問掩於閑平，清猷光於魯衛，實謂儀型邦家，保乂藩維。景命不融，奄從薨逝，興言震動，哀疚纏懷。惟王地居元子，合膺主鬯。昔朕上稟先訓，克清群凶，遂固守撝謙，懇讓儲副。然則深仁厚德，茂行已表於生前；寶位尊名，盛禮寧忘於沒後。是用諡王為讓皇帝。今遣使尚書左丞相裴耀卿、副使太常卿韋縚等持節禮冊，因心之感，備物飾情。瞻典策而哀深，想棣華而望絕，所冀幽穸，嘉茲寵榮。
維開元三年，歲次乙卯，正月甲申朔四日丁亥，皇帝若曰：於戲！《書》不云乎：「一人元良，萬邦以貞。」《易》不云乎：「黃離元吉，得中道也。」將以守監從撫，主器承祧。執經陳東序之容，端冕見南郊之禮。本支百代，宜哉福祿。谘爾郢王嗣謙，忠肅恭懿，元亨利貞。遵在鎬之惠慈，稟生譙之祥應。學能知道，孝乃因心。書及春卿，懸推早秀。言窮叔譽，遠愧生知。當試象之年，備成人之敏，九元讚命，百姓與能。正位少陽，欽惟大典，是用命爾為皇太子。其在靖恭爾位，聿修厥德。《詩》、《書》、《禮》、《樂》，敦說為本；父子君臣，威儀罔忒。寢門問豎，必視寒暄；望苑招賢，用資端直。使三靈合契，四海係心，延我累聖之業，積爾重輝之慶。必敬必戒，無怠無荒，欽哉，可不慎歟！
維開元十二年十一月甲申，皇帝若曰：於戲！夫縟禮所以飾情，崇名所以表德，義存追遠，愛洽因親。惟故司徒申王撝，璿極稟靈，邦家維翰。體孝友以成性，用淳和而合道。沛獻受《易》，率以嗚謙；河間聚《書》，時其好學。加以出為方伯，宏宣六條；入登司徒，大敷五教。而天則不憖，奄薨於行。留邸無期，同輦遂遠，興哀痛震動於厥心。夫先王演親親之恩，《春秋》著加等之義，上嗣之位，飾終在期。宜率茂典，以永徽猷，魂而有靈，式昭哀贈。
維開元十四年，四月二十二日，皇帝若曰：嗚呼！帝室之幹，曷降年不永，天倫之戚，而因心有加，飾以徽章，孔懷之義也。谘爾太子太傅上柱國岐王範，孝友至性，聰達多才，樂善為詞，言行俱敏，好學流譽，經傳悉通。德既訓於東宮，化且行於南國。而輔仁或爽，倚福無稽，奄忽遷殂，震悼何及。夫禮以情為體，欲增追遠之數；行以名而尊，是圖襃德之軌。故擇茲茂典，崇以上嗣，言念逝者，用申友於。今遣工部尚書攝太尉盧從願持節冊王為靈文太子，魂而有靈，昭是哀贈。
維開元二十六年，歲次戊寅，七月戊寅朔二日己卯，皇帝若曰：於戲！受天命者，皇王之業大；為國本者，儲副之位崇。所以上承宗祧，下固黎獻。谘爾開府儀同三司單于大都護河東河北道行軍元帥朔方軍節度大使兼關內支度營田鹽池押諸蕃部落等使上柱國忠王璵，幼而夙成，長有宏量，佩服仁義，周旋禮樂。忠孝極於君親，友愛聞於兄弟。正以率下，謙以持盈，識洞於微，智周於物。通刑政之大體，備文武之殊能。果於積德，樂於為善。凡此數美，常試皆能，豈矜知子之明，諒曰至公之義。況復仰稽天道，俯察人心，立長則順，天所助也，議才則賢，人之望焉。是用命爾為皇太子。往，欽哉！爾其敬膺典冊，無忘戒慎。思創業之艱難，知守器之為重，作貞萬國，允協重明，以揚烈祖之耿光，永貽後嗣之成式，可不慎歟。
維開元二十一年，歲次癸酉，四月丁酉朔十五日辛亥，皇帝若曰：於戲！大邦為好，蕃服維寧，豈獨元夫，亦資良偶。谘爾十姓可汗開府儀同三司濛池都護阿史那斤妻涼國夫人李氏，柔懿成性，幽閑表儀。能修《關雎》之德，克奉蘋蘩之禮。自祗率輔佐，肅恭言容，載茂彤箴，允諧內則。是以崇寵蕃扞，懷柔遠人，將適遐荒，更榮封邑。是用冊爾為交河公主，爾其葉化蕃邦，竭誠婦道，膺茲寵命，可不慎歟？
維開元二十五年，歲次丁丑，九月十一日，皇帝若曰：於戲！修五禮者，必本於天秩；合二姓者，將厚於人倫。谘爾建平公主，秉質尚柔，因心克順。默識閫帷之教，明徵圖史之言。黼藻四德，笙簧六行。河洲在詠，將葉於好逑；湯沐疏封，式昭於備禮。今遣使兵部尚書李林甫、副使中書侍郎徐安貞持節禮冊。爾其受茲光寵，慎乃威儀，永保無疆之休，且為將來之範。可不慎歟。
維開元二十六年，歲次戊寅，閏八月丁卯朔十六日壬午，皇帝若曰：於戲！古之帝女，下嫁諸侯，以正婚姻之懿綱，昭肅雍之令德。谘爾臨晉公主，蹈和成性，體順為心。頗協生知之敏，更承師氏之訓。柔明益著，淑慎攸彰。兼四教而不違，勤六行而無斁。近日云吉，嘉禮有期，宜穆彝章，載光冊命。今遣使侍中豳國公牛仙客、副使黃門侍郎陳希烈持節禮冊。爾其克遵法度，用廣徽猷，發明閫德，垂範於後。可不慎歟。
維開元二十八年，歲次庚辰，二月戊子朔八日乙未，皇帝若曰：❥德崇婦道也，河洲之訓，厚人倫也。谘爾真陽公主，柔順因心，幽閑表質。雅著閨闈之則，能瞻圖史之誠。徽章載茂，淑範無違。禮將及於有行，寵宜循於賦邑。今遣使兵部尚書兼侍中牛仙客副使黃門侍郎陳希烈持節禮冊。爾其敬慎威儀，無致失墜，用膺寵命，克保宜家。可不慎歟。
維開元二十九年，歲次辛巳，閏四月辛巳朔十八日戊戌，皇帝若曰：於戲！先王作則，女子有行，必開湯沐之封，以成肅雍之美。谘爾興信公主，自幼及長，含和尚柔。鑒圖史而思齊，勤組紃而無斁。能遵法度，克茂幽閑。教於公宮，既昭雅訓；歸於外館，宜穆彝章。今遣使吏部尚書兼中書侍郎徐安貞持節禮冊。爾其益自修飾，不忘誠慎，俾昭淑問，貽永無窮。可不慎歟？
維天寶五載，歲次景戌，七月辛亥朔二十二日壬申，皇帝若曰：於戲！三綱以正，王化是先；二姓之合，人倫式敘。下嫁之禮，厥惟舊章。谘爾樂成公主，毓質柔明，稟性閑婉。幼彰惠問，長有令儀。教以公宮，頗閱於圖史；導以安則，克勤於纂組。瓊笄既襲，紺綬斯榮。方諧卜鳳之期，式葉從人之典。今遣特進行尚書右僕射兼左相吏部尚書晉國公李林甫持節冊命。往欽哉！爾其祗率外禮，虔恭中饋，順而不違，謙而不滿，日新其德，以正家人。可不慎歟。
維天寶五載，歲次景戌，八月辛巳朔十三日癸巳，皇帝若曰：於戲！家人以正，易著乎辭；女子有行，《詩》載其義。五化之本，婦道攸先。谘爾壽光公主，敏質柔閑，資性純粹，芳衿內穆，淑問外宣。能遵阿保之訓，頗聞《詩》、《書》之旨。煒茲彤史，既稟教於中闈；襲以瓊笄，斯待年於外館。黽謀允葉，鸞節方舒，率是舊章，式茲典禮。今遣使光祿大夫行門下侍郎同中書門下平章事陳希烈、副使中大夫給事中王壽持節禮冊。往欽哉！爾其祗勤敬德，斧藻令儀，履順居中，以永終譽。可不慎歟。
維天寶五載，歲次景辰，十二月戊申朔九日景辰，皇帝若曰：於戲！婚姻之序，人倫為大，家道以正，王化乃貞。谘爾平昌公主，性質閑婉，襟靈敏悟，柔順外徹，和惠內融。公宮道訓，備聞勤儉之則；女史箴規，克慎言容之範。頗窺圖象，既習紘綖，方修中饋之儀，式從下嫁之禮。罽車遵路，巹庋在庭，歸爾好仇，申茲寵典。今遣使特進行尚書左僕射右相吏部尚書晉國公李林甫、副使朝散大夫守中書舍人李暐持節禮冊。往欽哉！爾其虔修令德，祗服厥訓，循於法度，宜爾室家。可不慎歟。
維天寶九載，歲次庚寅，四月己未朔二十六日甲申，皇帝若曰：於戲！本於王化，正乃人倫，始於國風，彰於婦道。谘爾廣寧公主，柔儀明婉，淑性和惠，端閑外肅，敏悟內昭。稟訓公宮，法度彰於懿範；受教師氏，言容順於閫德。頗聞圖史，能習組紃，方遵下嫁之儀，式備親迎之禮。三星迨吉，百兩於歸，申以徽章，宏茲寵命。今遣使特進行左相兼兵部尚書崇元館大學士集賢院宏文館大學士上柱國潁川郡開國公陳希烈、副使正議大夫給事中權知刑部侍郎上柱國渭源縣開國男李麟持節禮冊。往欽哉！爾其祗膺典禮，勤修內則，宜爾室家，葉於雍肅。可不慎歟。
維開元二十九年，歲次辛巳，十一月戊申朔二十五日壬申，皇帝若曰：於戲！尊名備禮，所以悲友於也；恩親襲號，所以申悼往也。讓皇帝故妃元氏，門承華烈，代襲清猷，柔範夙著，徽音允穆。自伉儷天人，能修壺訓，克茂詩箴之教，載修圖史之文。豈謂福善無徵，遽先殂逝，天倫有感，追悼兼懷。福貴從尊，事資飾贈。有行梁苑，早膺藩幼（疑）之榮；將祔壽原，允葉椒房之位。是用冊妃為恭皇后。今遣使尚書左丞相裴耀卿、副使韋綏持節禮冊。章服式陳，典韋攸備，永惟神格，嘉是哀榮。
維開元二十三年，歲次乙亥，十二月壬子朔二十四日乙亥，皇帝若曰：於戲！樹屏崇化，必正閫闈，紀德協規，允資懿哲。爾河南府士曹參軍楊元敫長女，公輔之門，清白流慶，誕鍾粹美，含章秀出。固能徽範夙成，柔明自遠，修明內湛，淑問外昭。是以選極名家，儷茲藩國，式光典冊，俾葉龜謀。今遣使戶部尚書同中書門下李林甫、副使黃門侍郎陳希烈持節冊爾為壽王妃。爾其敬宣婦道，無忘姆訓，率由孝敬，永固家邦。可不慎歟？
維開元二十三年，歲次乙亥，十二月壬子朔二十七日戊寅，皇帝若曰：於戲！作配藩維，以正風訓，莫不明慎聘納，聿求儀範。谘爾前相州鄴縣令鄭博古第二女，素聞淑哲，自稟幽閑，習玩不華，圖史成則。宜其發祥茂族，高選當代。俾因邦媛之求，式敘閫闈之化。今遣使侍中裴耀卿、副使吏部侍郎席豫持節冊爾為榮王妃。爾其勉茲孝敬，誡彼滿盈，祗率大猷，永膺寵數。可不慎歟？
維開元二十六年，歲次戊寅，正月庚午朔十八日丁亥，皇帝若曰：於戲！燕翼之樹，實屬於維城；婚姻之禮，必求於宜室。谘爾右羽林軍長侯莫陳超第五女，天資清懿，性與賢明。衣冠之緒，克稟於閫德；環珮之容，備詳於閨訓。是賴尚柔之質，以宏樂善之心。宜配藩維，用膺典冊。今遣使金紫光祿大夫兵部尚書兼中書令集賢院學士修國史上柱國晉國公李林甫、副使中大夫中書侍郎集賢院學士上柱國徐安貞持節冊爾為永王妃。爾其虔恭所職，淑慎其儀，惟德是修，以承休命。可不慎歟？
維開元二十九年，歲次辛巳，三月壬午朔十八日己亥，皇帝若曰：於戲！古人大猷，諒在婚禮，必資令淑，以儷藩維。谘爾京兆府新豐縣令薛巘長女，地承華族，門傳雅範。本幽閑之性，為禮教所成。循圖覽史，蹈和履順，固可歸於邸第，穆彼嬪風，是用命爾為榮王妃。今遣兵部尚書兼侍中牛仙客、副使黃門侍郎陳希烈持節禮冊。爾其敬佩前規，克勤內則，式瞻清懿，垂美無窮。可不慎歟？
維開元二十九年，歲次辛巳，五月庚戌朔十四日癸亥，皇帝若曰：於戲！乃媵藩王，既開邸第，必求士女，以昭閫則。谘爾故絳州司士參軍崔承寵長女，家承茂族，代襲清和。自幼及長，素有柔和之性；監圖循史，夙懋幽閑之德。徽猷益著，淑問可嘉，是以膺茲寵章，主彼中饋，是用命爾為濟王妃。今遣使兵部尚書兼侍中牛仙客、副使黃門侍郎陳希烈持節禮冊。爾其敬佩箴訓，克慎威儀，輔我維城，永崇盤石。可不慎歟。
維天寶二年，歲次癸未，七月戊戌朔二十一日戊午，皇帝若曰：於戲！建邦為屏，必勉於閫教，嘉耦曰妃，是賴於嬪則。谘爾前殿中省尚書輦局直長盧季融第三女，淑德賢明，令儀柔順。含和自整，備詳環佩之容；稟訓有方，更出衣冠之族。實資女範，作配藩維，是用命爾為信王妃。今遺使尚書右僕射兼右相晉國公李林甫、副使銀青光祿大夫行中書侍郎徐安貞持節禮冊。爾其肅穆閨闈，虔恭禮度，克終婦道，以正國風。可不慎歟？
維天寶四載，歲次乙酉，三月己未朔十九日丁丑，皇帝若曰：於戲！谘爾京兆府新豐縣尉韋釜第八女，慶承華族，禮冠女師，欽若保訓，踐修德範。遵圖鑒史，操尚幽閑；內則嬪儀，道彰柔順。陰教之美，國風攸屬，允資邦媛，作配藩闈。是用命爾為陳王妃。今遣使尚書左僕射兼右相吏部尚書修國史晉國公李林甫、副使中書舍人兼判刑部侍郎孫逖持節禮冊。其率循懿行，懋昭令德，祗膺典冊，可不慎歟？
維天寶四載，歲次乙酉，七月丁卯朔二十六日壬辰，皇帝若曰：於戲！古之建封，式崇垣翰，永言配德，必擇幽閑。谘爾左衛勳二府右郎將韋昭訓第三女，育慶高門，稟柔中閫，動修法度，居玩琴瑟。夙聞師氏之學，素習公宮之禮。聿求貞懿，作儷藩維，爰資輔佐之德，以成樂善之美，是用命爾為壽王妃。今遣使光祿大夫行左相兼兵部尚書宏文館學士李適之、副使金紫光祿大夫行門下侍郎集賢院學士兼崇文館大學士陳希烈持節禮冊。爾其欽承寵數，率由令則，敬恭婦道，可不慎歟？
維天寶五載，歲次景戌，四月癸未朔十六日戊戌，皇帝若曰：於戲！朱邸傳封，爰求嘉耦，瓊笄作合，必擇華宗。谘爾太子宮門郎崔珣長女，胄自軒冕，訓承圖記，柔閑內正，淑問外宣。既連榮於姻戚，且襲吉於龜筮，是用命爾為廣平郡王妃。今遺使光祿大夫行門下侍郎陳希烈持節禮冊。爾其虔奉儀則，祗膺典禮，克昌祚允，永固宗祧。可不慎歟？
維天寶九載，歲次庚寅，四月己未朔十七日乙亥，皇帝若曰：於戲！內則之禮，用穆人倫，中饋之義，以正家道。谘爾左衛率府親府左郎將羅國公張安仁第二女，門承軒冕，族著清華，蕙德柔明，蘭儀婉茂。早習組紃之藝，克聞圖史之規。懿範聿修，四德斯備，虔恭蘋藻之訓，式彰珩璜之容。作儷英藩，允資令淑。今遣開府儀同三司行尚書左僕射兼右相吏部尚書崇文館大學士監修國史上柱國晉國公李林甫、副使中大夫行中書舍人權知禮部侍郎事上柱國成紀縣開國男李暐持節冊爾為涼王妃。爾其祗膺典禮，永綏寵命，可不慎歟？
維天寶十載，歲次辛卯，三月甲申朔十七日庚子，皇帝若曰：於戲！四瀛宅日，百穀稱王。望祀之禮雖申，崇名之典猶缺。惟東海浴日浮天，納來宏往，善利萬物，以宗以都。朕嗣守睿圖，式存精享，神心允穆，每葉休徵。今五運惟新，百靈鹹秩，思崇封建，以展虔誠，是用封神為廣德王。其光膺典冊，保乂寰宇，永清坤載，敷佑邦家。可不美歟？（此文下有「惟南海蕩條炎州，包括溟漲，涵育庶類，以成厥德。惟西海汜濫，疏名清晏，表德成茲潤澤。奠彼金方。惟北海限蠻阻夷，實資坎德，含奇蘊粹，實曰天池。」似非一篇。今從《唐大詔令》附注篇末。）
