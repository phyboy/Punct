維開元五年，歲次丁巳，五月庚子朔二十七日景寅，皇帝若曰：於戲！夫象賢種德，匪直諸華，開國承家，無隔殊俗。谘爾勃律國王蘇弗舍利支離泥，卿曆代酋渠，執心忠肅，遙申誠款，克修職貢。謝知信由其遠略，郭虔瓘所以足兵，行觀鬱成授首，何止匈奴斷臂。是用命爾為勃律國王，爾宜善始令終，長奉正朔，寧人保國，慶及苗裔。往欽哉！其光膺典冊，祗朕寵命，可不慎歟？
維開元十六年，歲次戊辰，正月戊戌朔十四日辛亥，皇帝若曰：萬邦述職，無隔華夷，五等疏封，式固藩屏。谘爾疏勒阿摩支知王事左武衛將軍員外置裴安定。誕靈蒲海，稟秀蔥山。蘊義以立名，蹈仁而成德。雖日月所照，莫非王土，而烽燧時警，猶曰虜庭。遂能扞披邊陲，歸我聲教，載闡疇庸之義，俾宏利建之風。今遣大理正攝鴻臚少卿喬夢鬆冊爾為疏勒王。於戲！允迪由庚，勿替敬典，綏厥戎落，永為漢藩，爾往欽哉。
踐義立身，資忠成性，稟崆峒之氣，威武右稱；慕函夏之風，款誠必盡。功著沙漠，聲聞闕庭，宜有襃崇，俾膺封建。今遣大理正攝鴻臚少卿喬夢鬆冊爾為于闐王。於戲！祗若順訓，聿修令德，無怠無荒，以保土宇。爾往欽哉。
維開元二十一年，歲次癸酉，四月丁酉朔五日辛丑，皇帝若曰：谘爾個失密國王木多筆：於戲！奕葉歸順，遠舒誠節。修職貢之禮，受藩落之寄。時有代謝，兄亡北襲，保界山川，輯率黎庶，國有制度，俗尚清淨，可不勉歟！今命爾為個失密國王。恭膺冊命，往欽哉！
皇帝若曰：於戲！王者宅中，守在海外，必立藩長，以寧遐荒。谘爾故渤海郡王嫡子大欽茂，代承緒業，早聞才幹。昔在爾考，忠於國家，爰逮樂躬，當茲負荷。豈惟立嫡，亦乃擇賢，休問可嘉，寵章宜及。是用命爾為渤海郡王。爾往欽哉！永為藩屏，長保忠信，效節本朝，作範殊俗。可不美歟。
維開元二十八年，歲次庚辰，三月丁亥朔二十二日戊申，皇帝若曰：於戲！茂秩攸升，疏封有命，寵榮斯及，必在英賢。谘爾石國王莫賀咄吐屯，代襲誠節，器標果斷，盡忠向化，作扞蕃陲。頃以蘇祿殘妖，尚為邊患。乃能納其鄰國，授以良圖，候彼疆場，臬為表裏。致令克清邊徼，遠輯殊方，實賴心膂，載宣勳力。靜言襃異，非爾而誰？是用冊爾為順義王。爾宜敬慎王猷，撫寧部眾，永保藩輔，可不慎歟！
維開元二十八年，歲次庚辰，三月丁亥朔二十六日壬子，皇帝若曰：於戲！乃瞻陰方，代有君長。至於膺我盛禮，榮彼殊鄰，必擇其人，諒無虛授。谘爾突厥伽骨咄祿可汗，氣稟崆峒，材雄朔漠，見事無惑，執心不渝，迄選代以來，結好中國。自纘承舊業，克繼前修，遠遣使臣，來朝闕下。義之所感，情實嘉焉，不有襃稱，孰彰忠順？是用冊爾為可汗。今遣從弟右金吾衛將軍質持節禮冊。往欽哉！可汗其丕承徽章，益勵名節，永保多福，以貽後昆。可不慎歟。
於戲！王澤無偏，義宏於遠邇；朝榮所厚，諒敦於款誠。谘爾麻來兮，代襲君長，家傳忠信。地雖限於絕域，心每歸於本朝。爰逮爾躬，足繼前緒。素有馭下之略，益堅奉上之心。是用冊爾為勃律國王。爾其敬膺典冊，無忘節義，永保土宇，以貽子孫。可不慎歟！
維天寶元年，歲次壬午，六月甲戌朔二十二日乙未，皇帝詔曰：於戲！王者無外，不隔遐方，必揆忠款，是加寵命。谘爾骨咄祿毗伽都摩度闕頡斤，代襲榮望，名擅驍騎，信義有聞，部眾稱美。往在蕃任，受制凶威。元惡已除，能革心而向化；牙纛既立，克輔主以懷歸。嘉爾誠心，載崇賞秩，是用命爾為三姓葉護。往欽哉！爾其祗奉典冊，懋明忠順，善翊君長，勉樹勳庸。可不慎歟！
維天寶三年，歲次甲申，閏二月乙未朔二十二日景辰，皇帝詔曰：於戲！王化所及，禮在於懷柔；藩部有歸，義存於冊命。谘爾陁拔薩憚國王阿魯施多，誌懷恭順，深達智謀，賓以使臣，修其職貢。信義昭著，深可襃稱，是用命爾為恭化王。爾其祗奉典冊，懋遵風教，忠勤自勵，始終無違。用率於遐邦，以宣我朝命，可不慎歟！
維天寶三載，歲次甲申，六月癸巳朔十二日甲辰，皇帝詔曰：於戲！覆燾之德，豈隔於華夷；綏懷之道，實貴於忠順。谘爾突騎施伊里底密施骨咄祿毗伽，承其宗緒，達於智謀，能和眾心，以致寧靜。載執蕃禮，遠效懇誠，節義昭明，深可嘉尚。是用命爾為十姓可汗。往欽哉！爾其懋膺典冊，祗奉朝化，蹈此忠信，保於始終。用主於遠方，以光其寵命，可不慎歟！
維天寶四載，歲次乙酉，九月乙卯朔二十二日景子，皇帝詔曰：於戲！遠方恭順，襃錫宜優，累代忠勤，寵章斯及。谘爾罽賓國王男勃匐準，宿承信義，早竭款誠，寧彼下人，二蕃安靜。繼其舊業，萬里來朝，秉節不逾，懇懷彌著。願情之至，深可嘉焉！是用冊命襲罽賓國王及烏萇國王，仍授右驍衛將軍。往欽哉！爾其肅恭典冊，保尚忠義。承膺於寵命，以率於遐蕃，可不慎歟！
爵以酬庸，德以懷遠，乃建蕃國，抑惟舊章。十姓突騎施移撥可汗骨咄祿毗伽俱支，效款輸誠，誌稱勇烈。克保忠貞之節，且兼射禦之能。信義無愆，邊隅是賴。加以不從惡黨，遠慕華風，言念爾勞，載懷嘉尚。眷茲部伍，必仗材雄，宜式拜於寵命，俾有膺於殊禮。可冊為十姓突騎施移撥可汗。
於戲！賞勞之制，必崇名器，懷柔之典，無替疇庸。谘爾帥國王勃特沒兄素迦，代竭忠誠，僻居遐裔，夙懷智識，早聞勇義。頃以勃特沒於鄉不孝，於國不忠，而卿報屈既深，久被淪棄。今惡黨已殄，凶徒就擒，卿遂能輸忠赤於朝廷，表仁惠於蕃部。永言郊節，宜膺旌賞。是用冊爾為帥國王。爾其丕荷國恩，克修蕃禮，子孫萬代，長保寵榮。豈不美歟？可不慎歟！
維天寶十一載，歲次壬辰，正月己卯朔二十四日壬寅，皇帝詔曰：於戲！疇賞懋功，無隔於中外；懷荒卹遠，諒歸於典謨。谘爾骨咄國王羅金節，夙遵聲教，誌尚忠節，作扞邊疆勤效斯著。頃者以群醜撥動，方欲脅從，而忠懇不渝，始終彌固。言念於此，嘉尚良深。是用授爾驃騎大將軍，仍冊為葉護。爾其祗膺典禮，慎守封疆，貽慶子孫，受茲寵錫。可不美歟？
維天寶十二載，歲次癸巳，九月己亥朔六日甲辰，皇帝若曰：谘爾骨咄祿毗伽突騎施黑姓可汗特進登裏伊羅密施，立國惟信，表賢在忠。既效信以推誠，亦旌忠而懋賞。卿才略備舉，知勇兼資。強足抗敵，威能率下。故得甲兵孚訓，族類懷仁，既響順以移風，亦事大而知禮。是用載加榮秩，式崇錫命。今授卿特進，為突騎施可汗，卿敬勉良圖，光昭盛典，保我疆場，惡我寇讎。俾業固山河，福綏種落，永弘恩寵，可不慎歟！
維天寶十二載，歲次癸巳，九月己亥朔六日甲辰，皇帝若曰：谘爾骨咄祿伊難如三姓毗方伽頡利發，夫崇德報功，帝王之事；講信修睦，人臣之禮。卿久佐藩部，備吏戎落，知薦居不可，以早賓朝。北蕃之俗，不能自理，遠仗皇威，深悟變通，克知成敗。豈惟款塞之懇，常有捍邊之心。言念披誠，有增嘉歎。今授卿左羽林軍大將軍員外置同正員，兼賜冊書鐵券，永執蕃禮，無替華風，克終令名，常保祿位。可不慎歟！
於戲！善於國者，嚐必加焉。自古哲王，率由斯道。谘爾三姓葉護左羽林軍大將軍員外置同正員骨咄祿毗伽都摩度闕頡斤，素稱驍悍，兼蘊智謀。當蘇祿之時，雖力有所闕，而懇誠之至，乃朕則知。元惡既除，效勤彌亮，果能率眾相歸降，斯盡節於朝廷，且立功於疆場。信義若此，嘉尚良深，是用授卿寵章，榮彼蕃部。今賜卿丹書鐵券，傳之子孫，就固河山，有如日月，可不慎歟！
谘爾護密王子頡吉里匐，夫藩扞所寄，惟信是從，節義可稱，中遠弗隔。卿之先代，嘗附國朝，通使有常，書譯相次。自卿父繼立，近阻強鄰，被制凶威，有乖夙志。今遂能獻誠款，潛讬歸懷，自非心悟遠圖，何以克存失意？念此誠懇，嘉尚尤深。今賜卿丹書鐵券，以旌忠孝。長表信義，永傅子孫，日月同明，山河齊久。可不美歟？可不慎歟！
維天寶十二載，歲次癸巳，九月己亥朔六日甲辰，皇帝若曰：谘爾骨咄祿毗伽突騎施黑姓可汗登裏伊羅密施，惟皇建極，聲教及於遐荒；惟帝念功，禮命加於恭順。卿雖擁在沙漠，常扞煙塵，識進退存亡之端，知古今成敗之數，久率藩部，歸化朝廷，兼拒凶❥，挫其侵軼。精貫白日，義光青史，績用累著，嘉尚良深。今授卿特進，冊為突騎施可汗。重爵貴號，以崇其寵，丹書鐵券，以表其忠。宜保始終，就固誠節，山河帶礪，福祿長存。可不慎歟！
維天寶十二載，歲次癸巳，十月戊辰朔十四日辛巳，皇帝若曰：谘爾故石國順義王男郍俱車鼻施，夫柔遠之道，必先文德；錄誠之美，是加命禮。卿之先代，累賓朝化，列在藩王。卿又能效節輸忠，克復居宇，扞邊率下，循職修貢。信彰夷落，義貫幽明，言念懇誠，良多嘉尚。今授卿特進，仍封懷化王，並賜丹書鐵券，以表忠赤。宜執於恭順，保於終始，每資犄角之用，永固山河之寵。可不美歟！
祀之大者，莫尊於嚴享；德之至者，莫加於孝敬。故周廟頌《思文》之章，漢陵躬展事之禮。因心斯在，敢不肅祗。我國家應天受期，駿惠丕命，繼武宗文之德，重熙累洽之盛，故以道高係表，首冠帝先。朕以眇身，獲保鴻業。往屬多難，時逢國屯，推戴神宗，纂復興運，允迪前烈，載康兆人。此蓋仗卿士之謀，葉人祗之讚，豈伊薄德，敢承天庥。
露往霜來，久積園陵之思；秋嚐夏禘，聿思孝饗之誠。乃夏朔辰，祥芝產於太室；及秋吉日，珍木瑞於神宮。對越上靈，拜茲嘉貺。頃以秋稼未實，民役尚勞。每事害農，豈惟在予有咎之責；因親設教，恐違先旨恤隱之方。今三時已和，百禮斯洽，崇牙宿設，萬舞在庭。敬爾臣工，駿奔執豆，蠲潔為喜，明德惟馨。有來雍雍，載懷怵惕之思；至止肅肅，如聞歎息之聲。降格有終，纏感罔極，瞻弓劍而莫及，捧鏡奩而哽咽。始自橋嶽，終奉梁山，紫氣升於壽宮，甘露遍於陵樹。白兔馴擾，瑞草呈祥。恭惟昭陵，載感王業，肆台小子，夙奉睿圖。及齋戒虔誠，率祗祀典，聖容昭見，靈跡尤彰。每四方多虞，中國有事，雖升龍已遠，而躍馬如神。及配奠壽宮，親聞抃躍，幽明合慶，今古未聞。蓋皇天眷於我唐，神心昌於後嗣。延祚之祉，豈獨在予一人；錫類之恩，宜廣覃於四海。可大赦天下。
自開元十七年十一月二十二日昧爽已前，大辟罪已下，罪無輕重，已發覺未發覺，已結正未結正，係囚見徒常赦所不免者，鹹赦除之。自先天已來，有雜犯經移近處流人，並配隸磧西瓜州者，朕舍其舊惡，鹹與惟新，並宜放還。其反逆緣坐長流及城奴，量移近處。編附為百姓，左降官量移近處，官人有亡官失爵齒力未衰者，量加收錄。天下百姓無出今年地稅之半，如已徵納，聽折來年。逋租懸調在百姓腹內者，一切放免。孝子順孫，義夫節婦，旌表門閭，終身勿事。諸州侍老，百歲已上賜帛十段。九十已上賜五段，八十已上賜三段．獻陵、昭陵、定陵官吏並管陵縣官各別加一階，陵戶並放從良，終身灑掃陵寢。仍每陵側近取百姓六鄉，以供陵寢，永勿徭役。自古帝王賢臣將相陵墓，宜令所在州縣致祭。內外文武官，三品已上加爵一等，四品已下各賜一階。亞獻皇太子鴻賜物二千匹，終獻應王潭賜物一千匹，邠王守禮、寧王憲、薛王業各賜物八百匹，忠王浚、棣王洽、鄂王涓、榮王滉、光王涺等各賜物七百匹。中書門下賜物五百匹，開府王毛仲賜物三百匹。皇親五等已上，諸親三等已上，及文武百寮各賜物有差。
自古明王，因心以待人，曲已以施物，故休戚共而憂樂同也。中書門下丞相尚書開府三省大將軍父並賜三品官，九卿三監十二衛監門羽林軍五省長官三府尹大都督長史父各贈四品官，五品已上清官父各贈五品官。凡所贈官宜兼贈母邑號，俾夫群臣受榮，上延父母；先帝遺澤，下及幽冥。興言及此，良多感歎。君臣一體，榮辱是同，龍蛇之歌，古今作戒。其唐元年兩營立功官，三品已上與一子官，其四品已下選日優與進改，京兆府供頓縣免今年地稅。諸道戰亡人家，仰州縣存恤，不支濟者量事賑濟。諸軍健兒別敕行人各賜勳兩轉。
古者君臨大寶，子育黎民，爰當禦曆之初，宜布惟新之令，將冀昭蘇品物，蕩滌瑕疵，大推作解之恩，俾樂咸亨之運。恭以明宗皇帝經綸草昧，統禦寰瀛，垂衣而八表歸心，負扆而十年無事，必謂盤維永固，鼎社無遷，立萬代之基圖，為百王之軌範。洎遺弓劍，遂起干戈，逆豎延災，宗英失守，劫奪神器，侮亂天常，誅戮至親，虐害無告，顧予何咎，忽有異謀，無名而大舉甲兵，不道而廣勞生聚，寰中板蕩，天下驚騷，內外離心，遐邇積怨，嗷嗷士庶，若無所依。契丹皇帝不忘先朝，特存舊好，親提銳旅，遠殄群凶，未整鸛鵝，盡殲蛇豕。而復念中原之無主，憫四海之倒懸，欲泰群情，特申大義，猥惟涼德，俾纂寶圖，成命不回，固讓莫得。殷湯以東征西怨，乃踐帝圖；夏禹以地平天成，遂興王業。矧予寡昧，有愧推崇，雖勉副群心，恭臨大位，將何以祗膺眷祐，統和人神？以是馭朽興懷，宵衣在念，躋生民於富壽，保社稷於延洪。頒曆紀年，既有遵於典冊；推恩行慶，將普及於幽遐。宜改長興七年為天福元年，大赦天下。十一月九日昧爽已前，應在京及諸州郡邑罪犯，及曾受偽命職掌官吏，並見禁囚徒，已結正未結正，已發覺未發覺，罪無輕重常赦所不原者，咸赦除之。應曾相連賊黨軍人百姓，有奔竄山谷者，一切不問，任歸本貫。如卻願在軍者，亦仰所司申送，當令本軍收管。易俗移風，宜遵善教，尊本敬始，自有常規。明宗朝所行敕命法制，仰所在遵行，不得改易。悉力為時，罄財助國，苟不推於恩信，亦何示於賞酬？自舉義已來，應借率人戶，及經抄括商旅資財錢物，委所司明置文籍，候平定之後，當議給還。京城將士，降附軍戎，自舉義已來，悉聞忠藎，宜加賞齎，以勸勤勞。應在京諸軍將領兵士等，候並破賊寨，當議各加優賞。有沒於王事者，各與贈官，其子孫並與量才敘用。文武官寮等，久輸推戴之誠，宜示獎酬之道。應在京文武官寮，及軍府將校並勸進官等，兼前資官內，自五月後來未曾分掌職任，並各與遷轉官資。自五月後來已曾受官者，不在此限。其軍府諸色職掌將吏等，已及押衙職者，並與加官。未及押衙職者，各與遞遷職次。應超魏府行營及係侍衛諸軍將校等，並已加恩外，所有六軍及諸道本城並替換在諸處將校未加恩者，凡執干戈，皆為社稷，雖守役或分等閃，而傾心盡著勤勞，且被渥恩，各升官秩，用獎輸忠之效，俾堅禦侮之誠。其六軍及諸道州府本城並替換在諸處將校未加恩者，宜令並與依資轉官。仍令六統軍及諸道州府，據前項軍都，自副將已上，分析名銜申奏。鹽麥之利，軍府所須，倘不便於戶人，宜別從於條制。所期濟眾，無患妨公，在京鹽貨，元是官場出糴自今後並不禁斷，一任人戶取便糴易，仍下太原府，更不得開場糶貨，其麹每斤與減價錢三十文。恩推掩骼，義顯燭幽，允諧遐邇之心，冀葉陰陽之序。應自舉義已來，或有因事抵法之人，及九月十四日後，殺戮賊寇，所在暴露骸骨，未有骨肉收認無主者，委逐處長吏埋瘞。弓旌聘士，岩穴徵賢，式光振鷺之班，將起維駒之詠。應山林草澤賢良方正隱逸之士，委逐處長吏切加采訪，咸以名聞，當議量才敘任。昨以寇戎久在郊境，頗傷禾稼，賦租應近畿五十里內，委逐處令長檢覆，當與免今秋稅租差科。
於戲！甘澤配天，萬物以之膏潤；震雷出地，百卉繇是發生。將欲道和氣於八方，示深仁於三面，永康聖曆，普洽民心。凡百庶寮，洎方伯連帥，克奉明恩，勉揚厥職，共臻至化，稱朕意焉，赦書日行五百里，敢以赦前事言者，以罪罪之。布告中外，咸使聞知。
惟天法道，惟後奉天，既合德以降符，必執象以明本，則上元眷命，有以丕承，大寶鴻名，斯為公義。朕纘宗社之重，揚文武之烈，克勤匪懈，服道齊心。允迪元猷，聿求至理，日慎一日，三紀於茲矣。區夏大寧，靈祗集貺，而公卿宗子，耆艾法流，僉曰玉芝白魚，神言瑞景，天之應也。敦信興禮，務本崇儒，人之應也。化洽而風俗還淳，氣和而疵癘不作，天啟道運，其保讓焉？上答元符，願增徽號，披誠詣闕，累上封章。摯請愈勤，懇詞難奪。以今日敬膺典冊，曰開元天寶聖文神武應道皇帝。
式副人神，感懼交集，宜廣恩於善貸，俾協慶於惟新，可大赦天下。自天寶七載五月三十日昧爽已前，大辟罪已下，罪無輕重，已發覺未發覺，已結正未結正，係囚見徒，當赦除之。其左降官及流移配隸安置罰鎮效力之數，並稍與量移。亡官失爵，放歸不齒，及諸色被停與替非衰老疾病者，宜令所司量加收敘。人和年登，休運斯屬，輕徭省賦，惠政攸先。將洽小康，必宏厚貸，其天下百姓來載租庸，並宜放免，及諸色勾徵等，亦一切放免，自古帝王，建邦受命，必敬先代，以循舊章。周備禮文，既存三恪之位；漢從損益，唯立二王之後。自茲已降，且復因循，將廣繼絕之恩，宏復古之道。宜於後魏子孫中，簡擇譜屬灼然相承者一人，委所司勘責，準酅公例定為三恪。
陵廟所奉，典職惟崇，事雖更於有司，任豈循於常秩。其宗正卿宜與大常卿同品，其少卿及丞亦宜準此。又上古之君，存諸號氏，雖事先書契，而道著皇王，緬懷厥初，寧忘鹹秩。其三皇已前帝王，宜於京城共置一廟，仍與三皇五帝廟相近，以時致祭。自古受命之主，創業之君，皆經濟艱難，戡定禍亂，雖道謝於往古，乃功施於生人，用率典章，亦從禋祀。其曆代帝王肇跡之處，未有祠宇者，宜令所繇郡縣，量置一廟，以時享祭。仍取當時將相德業可稱者二人配祭，仍並圖畫立像。如先有祠宇霑享祭者，亦宜準此。式閭表墓，追賢紀善，事有勸於當時，義無隔於異代。其忠臣義士，孝婦烈女，史籍所載，德行彌高者，所在亦置一祠宇，量事致祭。
古者鄉有塾，黨有庠，所以明尊卑之義，正長幼之序，風化之道，義在於茲。先置鄉學，務令敦勸。如聞郡縣之間，不時訓誘，閭巷之內，多虧禮節，致使言詞鄙褻，少長相淩，有黷清猷，何成雅俗？自今已後，宜令郡縣長官申明條式，切加訓導。如有禮義興行，及紀綱不立者，委采訪使明為褒貶，具狀聞奏。道教之設，淳化之源，必在弘闡，以敦風俗。頃列四經之科，將冠九流之首，雖及門求進，頗有其人，而睹奧窮微，罕聞達者。豈專精難就，為勸獎未弘。天下諸色人等，有通《道德經》及《南華》等四經，任於所在自舉，各委長官考試申送。其崇元館生，自今已後，每至選日，宜減於常例，次為留放。
朕每以道元有屬，思竭精誠，經教所在，豈忘崇奉。且宗其道者師其人，行其教者尊其禮。晉琅琊王公府舍人楊真人，護軍長史許真人，丹陽上計掾許真人，皆道著妙門，感通元闕，降高真之跡，為上清之宗。後漢張天師，教達元和，德宗太上，正一之道，幽讚生靈。梁中散大夫貞白陶先生，高尚塵表，博達元微，綜輯真經，傳授後學，並令有司審定子孫，將有封植，以隆真嗣。天師冊為太師，貞白冊贈太保。其洞、宮、山，各置壇祠宇，每處度道士五人，並取近山三十戶，蠲免租稅差科，永供灑掃。諸郡有自古得道昇仙之處，雖先令醮祭，循慮未周。宜每處度道士二人，其靈跡殊尤功應遠大者度三人，永修香火。其茅山紫陽觀取側近二百戶，太平、崇元二觀各一百戶，並蠲免租稅差科，長充修葺灑掃。應天下靈山仙跡，並宜禁斷樵采弋獵。如聞山林學道之士，每被搜括，且法之防邪，本有所以。至於宿宵妖訛，亡命聚眾，誘陷愚人，故令禁斷，郡縣遂一槩迫逐，使誌道之士不得安居。自今已後，審係清潔，更不得恐動，以廢修行。其五嶽四瀆名山大川，各令本郡長官致祭。朕刻意真經，虔誠至道，冀憑元祐，永錫黔黎。每朝禮三清，則宵衣忘寢；或齋戒一室，則蔬食精專。不以勤躬為倦，務以徇物為心。況於宰殺，尤加惻隱。自今已後，每月十齋日，不得輒有宰殺。又閭閻之間，例有私社，皆殺生命，以資宴集。仁者之心，有所不忍，永宜禁斷。
且因親設教，式本於人倫；自葉流根，必逮於榮養。內外文武職掌官有五品已上，其父祖見在無官者，宜各授一官，仍令致仕，其祖母見在，準母例處分。京官五品已下正員，如父母已沒未有官者，宜追贈，所司勘會，即與處分。睦親之義，因心不忘。前開府儀同三司竇曳，頃以容納微人，頗虧憲典。永懷舅氏，追感渭陽，宜申國恩，再復榮秩。可開府儀同三司，仍放優閑，不須朝會。王澤無私，豈殊於中外；天瑞有慶，頻屬於京輦。寬大之典，則以博覃；施惠之恩，特申曲被；其京城父老，宜各賜物十段，七十已上仍版授本縣令，其妻版授縣君。六十已上，版授本縣丞。天下侍老，百歲已上版授下郡太守，婦人版授郡君。九十已上版授上郡司馬，婦人版授縣君。八十已上版授縣令，婦人版授鄉君。仍並即量賜酒麵。內外見任文武官，九品已上宜各賜勳兩轉，其京文武官見在京及致仕，並陪位官諸方通表使及月番官等，一品賜物一百匹，二品三品八十匹，四品五品五十匹，六品七品三十匹，八品九品二十匹，兩京留守各八十匹。其節度采訪使並諸充官使未回者，並同在京例賜物。貴妃楊氏，稟性柔和，因心忠孝，克慎閨壺。蹈禮循《詩》。加以勤誌元宗，協誠嚴奉，率勵宮掖，以迪《關雎》。宜賜物三千匹。嬪禦等賜物有差。其太真觀雖先度人，住持尚少，宜更度道士七人。太子璵宜更賜物二千匹，慶王琮已下各賜物有差。率土之內，賜酺三日。
