握兵之要，古先為重，命帥之道，心膂攸憑。是知靖難夷凶，必資於金革；總戎授律，實仗於親賢。蓋將厎寧邦家，保息黎獻者矣。朕以薄德，纘承鴻緒。往屬元凶暴亂，中夏不寧。上憑宗社之靈，下藉熊羆之力，由是廓清鹹洛，拯此生人。頃以河朔殘妖，尚稽天討。蛇豕竊依於城堡，塗炭久被於齊。朕為人父母，寧忘閔念。雖好生息虞，每冀其歸降，而餘孽昧恩，靡聞於悔禍。所以軒後親征於獯鬻，周文致役於昆夷，古之用兵，蓋非獲已。
趙王係，幼稟異操，夙懷韜略。負東平之文學，蘊任城之智勇。性惟忠孝，持愛敬以立身；誌尚權謀，有經通之遠智。知子者父，方有屬於維城，擇能而授，俾克申於戎律。且凶徒嘯聚，頗曆歲時，惡既貫盈，理當撲滅。君親有命，可不敬乎？俾展龍豹之韜，永清梟獍之類。可充天下兵馬元帥，仍令司空兼侍中鄭國公光弼副，知節度行營事，應緣軍司署置。所司準式。
刑政之本，皇王大要。政事或失於厥中，帝道則乖於禦下。王者持平慎恤，蓋在於此。朕纘服洪緒，躬臨庶政，何嚐不內軫泣辜之念，外覃解網之恩。詔書所下，期於必當。往以衣冠之伍，受職賊中，量其重輕，俾申貶黜。比聞三司處置，未甚均平。或同科之中，升降有異；或謫任之所，風宜不一。頗招情故，殊非至公，是以搢紳之間，不無竊議。有司奉法，其若是邪？又流降量移，久申詔令，省司類例，事亦稽遲。遂使嶺嶂逾時，積流荒之歎；雨露凝澤，壅如絲之旨。逖聽遐邇，頗聞谘嗟！斯乃主者怠官，甚無謂也。宜令中書門下類例三司先所貶官，各據科目，均平改擬。仍審勘前後制敕，應合霑恩，並速處分，準制合量移人。亦令吏部速比類聞奏。
又緣頃經逆亂，中夏不寧，士子之流，多投江外。或扶老攜幼，久寓他鄉，失職無儲，難歸京邑。眷言憫念，實惻於懷。宜令中書門下牒本道責取名品，應五品已上官並即與進取，六品已下官合序用名品可收者，亦量才敘用。仍據中外員闕，均聽授官。其授京官者，仰本道勾當裝束，即令赴京，授外官者，各令之任。餘不合授官，是士流者，所在州縣一切安存。無害公私，勿令幹擾。
朕聞效官者必量力而授任，致理者亦擇才而簡能。況風化之源，本資於長吏；升降之義，用明於朝典。古之建萬國，親諸侯，蓋以撫綏黎民，宣布王化。則今之令長，古稱子男，矜孤恤寡，均徭省賦，皆是職也。朕以薄德，恭膺寶位。屬殘孽猶聚，戎軍未戢，雖憂國之計，且務於濟時，而恤人之心，每深於惠物。將求厚俗，必在審官。至於刺史治中，皆制命所授，辨其材術，蓋在朝廷。先令中書門下，精加擇訪，務德惟良。如非理人之材，並即量宜改授。且諸縣令，員數應多。如聞處理之間，廉平者少；或使司所奏，以功見稱；或主司所擬，循資而授。儻乖任用，空忝親人。或有案牘之間，曾未閑於令式；征賦之際，皆委任於胥徒。繇是吏轉生奸，遂為蠹政，人不堪命，因而失業，興言及此，良用憮然。
夫易柱以調弦，聲之和也，革弊而從理，政之體也。漢宣帝曰：「與我共理天下者，其惟良二千石乎！」因知方嶽之任，足以委黜陟之權矣。凡諸道節度，皆職備防戎，政在理兵，豈遑廉問。必令郎官御史，分命巡察，則乘驛蹔往，難於委知，諒無益於澄清，反有增於勞擾。其天下縣令，各仰本州府長官審加詳察。如有衰耄暗弱，或貪財縱暴，不閑時政，為害於人，並具名錄奏，即與改替。其才職相當者，並依舊奏定。已後有不稱者，所繇官長，量加殿黜。庶理人之職，無或謬焉。
又入仕之流，本期展用，且無事實，豈可徒勞。今員外之官，所在甚眾，既不厘務，空效馳驅。將適鄉閭，復拘職守，念其旅寓，良可優矜。應州縣見任員外官，並任其所適，計秩滿後，各與成資，仍於本色內減一兩選與留。其先緣罪累貶授者，不在此限。如員外官中，材識幹濟，曾經任使，州縣所資者，亦任量留。上州不得過五人，中州不得過四人，下州不得過三人，上縣已上不得過一人。
古之任官，必寄成政，如長吏數易，則綱條不恤。所以人懷苟進之心，俗靡居常之業。比者或開此弊，實謂未便於時。片今已後，刺史縣令，更不得數有移改。善政聞於上，則當議擢遷，如道失厥中，亦自申懲誡。黜陟之道，固有彝章。又比來刺史之任，皆先奏州縣官屬，苟為改作，孰免顏情？自今已後，除帶刺史判官外，一切不得奏改官吏。到任之後，察有罪累及不稱職者，任具狀奏聞請，然後無所與替。其刺史非兼節度但有防禦使者，副使判官委於本州官中推擇，亦不得別奏人，並委中書門下，著為常法，庶使官無失位，政有常經。宣示天下，宜知朕意。
昔昆夷作患，周宣興薄伐之役；陳豨稱亂，漢祖發親征之師。蓋所以禁暴除凶，取威靖難，上以保宗社，下以拯黎元，古者帝五，茲道無替。頃者祿山稱兵構逆，背義負恩，惡既貫盈，尋已殄滅。而思明殘寇，尚敢挻妖，聚其蜂蠆之餘，邀我雷霆之伐。朕以干戈屢動，黎庶未康，繇是按甲延誅，冀其來格。而乃竊兵幹紀，自取滅亡，副元帥光弼，糾率銳徒，恭行天罰。爰啟絳宮之略，克摧青犢之師，曾未浹辰，大破凶黨。此皆穹昊垂祐，宗社降靈，是以戎律用貞，禍淫斯在。
如聞蓬艾之下，蚊蚋猶虞，故當乘破竹以追奔，同燎原而撲滅。朕為人父母，深念塗炭，是用大整戈矛，方申吊伐，撫綏河雒，以致和平。即以今月十七日幸東京，率六軍取北路進發。但巡幸所過，自有行營，應緣祗供，並有司自辦。其路次州縣，一切不得別有徵斂，亦不得輒有進獻及時新野味等。王公以下文武從官，每頓主人供蔬飯，不得輒置魚肉餅果及鋪設，亦不得妄差人力，別有祗承。行從官及州縣所繇，有如違犯，王公以下五品以上，具名錄奏，當日貶官。餘並從軍令。仍令知頓使左右巡使御史相知糾察，具狀彈奏。如涉阿容，及不能舉奏，所繇議在必行，母貽後悔。仍令戶部侍郎同中書門下平章事第五琦充置頓使，應行幸供擬及兵馬糧料，續撙節作條件奏聞。其從官委中書門下定名錄奏。務從減省，不欲勞煩。宣示中外，宜知朕意。
朕為人父母，時屬艱虞，東夏不康，近郊多壘。除妖撲燎，戎馬交馳，父出夫行，征徭未息。蓬頭汗甲，今已累年，憂我人斯，寢興誠切。達精誠於天地，委長策於廟堂。宗社假靈，王師克勝，殘逆窮搏，聚而相持。造舟橫河，樹柵憑岸，一鼓齊進，應時殲蕩。陝東連捷，吉語驟來，平賊安人，指期可待。自古王者，得神以興，城梁不假於人功，士馬或稱於幽讚，休徵斯在，靈應不違。凡百具寮，相同慶慰。
蕭華素有材能，擢居省闥。間者見迫狂虜，陷於艱危。遂能徇節本朝，乃心王室，潛通誠款，以表忠純。殺身獨難，通其不死之理；行權有賞，道其歸有之心。終以見疑，妄遭禁錮。事則昭著，理可甄明。今魏郡既收，疲思乂，黔黎載請，允葉人心。宜更剖符，仍思禦侮。可魏州刺史。
臨難亡身，為臣之大節；念功加贈，經國之常典。故衛尉卿兼懷州刺史充北庭行營節度使虢國公李嗣業，植操沈厚，秉心忠烈。懷幹時之勇略，有戡難之遠謀。久任邊陲，備經任使。自凶渠構亂，中夏不寧，持感激之誠，揔驍果之眾，親當矢石，頻立勳庸。壯節可嘉，將謀於百勝；忠誠未遂，空恨於九泉。言念其功，良深憫悼，死於王事，禮有可嘉。宜增裂土之封，用廣飾終之義。可贈武威郡王，其賵贈及緣葬事，所司倍於常式。仍令官給靈舉，遞還所在。以其子佐國襲其官爵，實封二百戶。
自來諸州府多有奏請官者，或先無闕員，所司雜授，深紊紀綱。自今以後，州縣官有灼然衰暮，暗弱無政，及犯贓私，切須與替者，仰具事由聞奏。如緣軍州文要官，吏部任簡擇，並具闕由聞奏。所奏人皆須具曆任考第甲授日月同奏。
泉府之設，其來尚矣。或因時改作，則制有重輕。往以金革是殷，邦儲稍闕，屬權臣掌賦，變法非良，遂使貨物相沿，穀帛騰踴，求之輿誦，敝實由斯。夫易柱調弦，政之要者，今欲仍從舊貫，漸罷新錢。又慮權行，轉資艱急，如或猶循所務，未塞其源，實恐物價虛騰，黎人失業。靜言體要，用藉良圖。且兩漢舊規，典章沿革，必朝廷會議，共體至公。蓋明君不獨專法，當從眾議，庶遵行古之道，俾廣無私之論。宜令文武百官九品已上，並於尚書省議訖，委中書門下詳擇奏聞。
厚禮所以飾終，易名所以表行。況表鍾天屬，寵及襃封。載疇加等之美，式備元儲之贈，永懷軫念，有惻彝章。第十二子故興王佋，育慶璿源，分華若木，天資純孝，神假聰明。河間聚書，幼聞樂善之旨；延陵聽樂，早得知音之妙。頃以暫嬰沈瘵，殆積旬時，而資敬益彰，穎悟逾爽。愛親之戀，言不間於斯須；告訣之辭，事先符於夢寐。顧惟至性，實切深哀。將胙土析珪，載崇藩乾，聞《詩》對《易》，爰就琢磨。方冀成立，豈期夭喪。瑤英始茂，遽摧於當春；隙駟俄遷，忽沈於厚夜。興言痛悼，憫惜良深。宜賁寵於青宮，俾哀榮於元穸。可贈太子，諡曰恭懿。慶緣喪葬，所司準式。仍令兼京兆尹劉晏充監護使，少尹陶銳為副。主者施行。
朕聞昆夷作患，周王授鉞於方叔；大宛不誕，漢主委兵於廣利。則知昏迷之黨，舞幹不足以懷柔；聖哲之謀，伐叛必資於用武。事將禁暴，蓋非獲已。司徒兼中書令朔方鄜坊邠寧等節度使代國公子儀，慶鍾五百，運符魚水，挺文武之宏才，蘊韜鈐之遠略，積蒼生之重望，有命代之元勳。負鼎和羹，已申於啟沃；登壇制勝，實佇於謀猷。萬里長城，倚賴攸屬。今殘襖未殄，戎事猶殷，爰資一舉之功，以靖四方之難。宜令子儀都統諸道兵馬使，管崇嗣充副使，取邠慶朔方路過往，收大同橫野清夷，便收范陽及河北。仍遣射生衙前六軍英武長興寧國左右威遠驍騎等左廂一萬人，馬軍三千，步軍七千人，以開府李光進充都知兵馬使，特進烏崇福充都虞候。右廂一萬人，馬軍三千人，步軍七千人，以開府儀同三司李鼎充都知兵馬使。特進王兟充都虞候，渭北官健一萬人，馬軍三千人，步軍八千人，以開府辛京杲充使，朔方留後蕃漢官健八千人，馬軍八百人，步軍七千二百人，以兼御史中丞任敷、渾釋之同充使。蕃漢部落一萬人，馬軍五千人，步軍五千人，以兼御史中丞慕容兆與新投降首領奴賴同統押充使。鄜坊等州官健一萬人，馬軍一千人，步軍九千人，以攝御史中丞杜冕充使。寧州官健一萬人，馬軍一千人，步軍九千人，以攝御史中丞桑如珪充使。涇原防禦官健二千人，馬軍五百人，步軍一千五百人，以大將軍閻英奇充使。蒐乘練卒，籍馬賦車，合四海以齊心，率九夷而同力。金鼓作氣，鐵騎爭雄，欱野噴山，殷天動地。以服順之師旅，討從逆之凶徒，人事天時，指期可定。今將略高闕，出雲中，驅蚊蚋於幽燕，掃欃槍於鞏雒，削平天下，混一車書，然後獻凱清廟，策勳盟府，克寧區夏，豈不盛歟！兵馬既眾，恐路次難為供應，仍備六十程糧馱遣發。馬畜草料，所在量事支供，不得妄有煩擾百姓，仍委子儀即差人先於諸道計會，分般次進發。仍與回紇兵馬犄角相應，逐便討除。所關軍務，應須處置，並委子儀續具狀聞奏。
卿父子相從，大膺儒術，既精且博，其道可師。出入禁庭，勤勞侍讀，歲月滋久，宏益頗多。今以暮年，俾令致仕，仍加子職，用資孝養。兼賜紫金魚袋，絹三百匹。
皇帝信問：朕聞調禦上乘，久安中土，常懷大士，共濟群生。師以法鑒高懸，一音演說，藏開秘密，境入圓明。大悲不倦於津梁，至善必明於兼濟，尊雄付囑，實在朕躬。思與道安，宣揚妙用，廣滋福潤，以及大千。傳象罔之元珠，拔沈迷之毒箭。良緣斯在，勿以為勞。杖錫而來，京師非遠，齋心已久，副朕虛懷。春寒，師得平安好。遣書，指不多及。
持衡當軸，體備股肱。若鼎餗之不知，慮鼓妖之有❥。台司稍紊，王度則乖，宜峻彝章，以懲不道。銀青光祿大夫行中書待郎同中書門下平章事集賢殿崇文館大學士兼修國史上柱國姑臧縣開國伯李揆，本以藝文，累階資序，周旋近密，參掌絲綸。庶其翼亮之勤，列在訏謨之地，任惟過力，誠匪奉公。無聞憂國之心，不懼曠官之責，具瞻何取？進退求容，仍懷罔上之謀，更漏省中之語，端居相府，潛構禍胎。扇湖南之八州，阻江陵之節制，將圖不軌，俶擾方隅。考驗甚明，發奸斯在。私乘驛傳，自越章程，式按秋官，合從徽纆，但以位叨宰輔，久侍階墀，特寬丹筆之書，猶任朱轓之職，俾從遠黜，以肅朝倫。可袁州長史員外置同正員，仍即馳驛赴任。
百司及州縣，興王力役不急之務，一切並停。諸軍兵健，應在行營。有羸老病疾不任戰陣者，各委節度使速揀擇放還，路次州縣，量加濟恤。諸色番役，各令所司減省，放其營農。
故金紫光祿大夫太子太傅兼宗正卿齊物，宗室珪璋，士林楨幹，清廉獨斷，剛毅不群。曆踐周行，備經中外，威名益振，忠效彌彰。三尹神州，一登會府。擒奸掩鉤距之術，恤獄正喉舌之官，遂令調護儲闈，再登師傅。從容賓友，師長官寮。桑榆之時，壯誌逾勵；松柏之性，晚歲常堅。天不憖遺，奄然殂謝，念親感舊，深軫於懷。宜錫寵章，載光營魄，可贈太子太師。
儉德之恭，約失者鮮，格言為重，理道在茲。朕志復淳源，用濟海內，振其元化，鏡以至清。非謂艱難之時，自崇樸素之本。無聲之樂，庶聞於四方；曳地之衣，將比於前古。且率人而自我，亦揉木而銷金。為君之難，事當乎增惕；股肱之義，務在乎弼違。期於啟沃之勤，不在延君之譽。為人上者，此道惟常，豈可付以史官，宣於中外。載循來表，殊匪朕懷。
八座位崇，是資望實；七兵寄重，必藉勳賢。況見危致命，為臣之大節；存舊錄功，有國之常典。貺茲名器，允屬當仁。元從開府儀同三司判院帥行軍司馬充閑廄五坊宮院營田栽接總監等使兼隴右群牧使京畿鑄錢使長春宮使勾當內作少府監及殿中都使上柱國郕國公李輔國，精明洞物，宏毅冠時。鍾河嶽之秀氣，稟人倫之高識。悉心無隱，應物推誠，潔己不雜於風塵，臨事無忘於夙夜。義形造次，績著始終。頃在殷憂，備同甘苦，身率先於草創，功有成於纘服。洎大兵之後，戎務實繁，職統中外，事無大小，克徇恭敬之節，用申協讚之勳。比陳利害，多所宏益，永言忠讜，實表公才。未嚐矜伐，彌自謙損，星霜幾變，夷險一心。豈有業構經綸，任兼軍國，尚居散列，獨謝崇班？宜膺喉舌之寵，仍受腹心之讬，欽乃攸司，以副僉望。加兵部尚書，餘並如故。
皇王俯仰，應協於靈祗；典禮廢興，式存於禋告。蓋重成命，以崇祗肅。朕獲嗣鴻猷，敢誌虔敬。頃以三代正朔，所尚不同，百王徽號，無聞異稱。顧茲薄德，思創常規。爰因行慶之日，將務惟新之典，而建元立則，制命膺符，受於天地祖宗，申於百辟卿士。今既循諸古法，讓彼虛名，革故之宜，已宣於臣下，昭報之道，未展於郊廟。因時備禮，擇日陳誠，克明恭己之心，庶降庇人之福，至誠斯感，其在茲乎。宜取今月二十八日朝獻太清宮，二十九日享太廟元獻廟，來月一日祭圓丘及太一壇。
禍福之源，天不可問；報應之道，理或難憑。遂使積善深仁，並罹荼毒；元惡大憝，得恣凶殘。自古以來，未免斯咎。日者祿山作逆，窮據兩都，塗炭我生靈，傷夷我骨肉。於禮院門遇害王妃及男子等，或閨闈令德，婦道柔閑，或藩邸象賢，幼年聰慧。蒼黃之際，隱沒賊中，嗟其無辜，並遭非命。興言及此，痛悼良深。宜令所司即擇日收葬，一事已上，並令官供。其失骸骨者，亦令招魂，神而有感，庶從改卜之安。魂兮來歸，將就新營之吉。
聖人立號，天下至公，膺其美者，必歸有德，有其德者，或無其位。苟徽烈可紀，則追崇之典行焉，況義貫因心，禮優加等。稽夫往策，抑有前聞，盛業鴻猷，久不可替。故靖德太子琮，慶鍾霄極，親則朕兄。性與天道，行高時望，宣慈惠和，聰明睿哲。四科兼綜，一以貫之，而福壽不遐，既隨往運。緬惟友愛，實軫於心。朕昔踐儲宮，顧誡非次，於君人之命，所不敢違。以少長而言，豈忘其序，每思懇諫，竟莫獲從。遽順聖慈，嗣茲寶位，安可不申夙誌，有闕推恩。宜加尊異之名，載茂哀榮之典。敬用追諡曰奉天皇帝。
命之選，當仁實難。非夫文可經邦，不能安人和眾；武可禁暴，罔以克敵成功。允籍宏才，爰申錫命。司徒中書令靈州大都督府長史單于于鎮北副大都護持節充朔方節度關內支度營田鹽池押諸蕃部落副大使知節度事六城水運使兼邠寧鄜坊等道節度副大使上柱國代國公子儀，河嶽閑氣，岩廊重寶。器量深識，寬而有謀；術應通方，用而無滯。自經艱阻，實擁旌旄，遂能克復復二京，折衝千里里。厥戎將殄，時乃之功，久勤啟沃，載竭忠讜。人之望也，天實賚予。今殘寇示寧，興師頗廣。鎮守經制，已有區分，而籌畫指麾，必資專制。將軍辭第，無以家為，丞相憂邊，思平國難。固以訏謀之用，宜申總統之威。其將戡定外虞，澄清列郡，光膺藩屏之寄，式崇社稷之勳，對揚休命，以永終譽。可封汾陽郡王，知朔方河中北庭潞儀澤沁等州節度行營兼興平定國等兵馬副元帥。仍充本管內觀察處置使，餘如故。
太寶禎符，時膺昌運，皇天不秘，紫府降靈。敷上帝之耿光，悟神祗之有鑒。荷斯戩穀，宏濟艱難，冀與兆人，同登壽域。股肱奉上，宗廟福予，豈唯朕躬，致此嘉瑞。卿鹹有一德，寅奉休徵，將使發揮，克諧輔弼。所請宣示中外編入史冊者依。
天下之本，屬於元良；四方之明，資其塚嗣。是有傳歸之義，必膺監撫之重。克廣前烈，與人守器，非君父之獨親，俾生靈之同載。朕號慕弓劍，寢居縗絰，頃以疾苦，未能康寧。殘寇猶虞，中原多壘，軍國大務，理須參決。乃眷匕鬯，恭承宗祧。皇太子豫，天縱聰明，日躋聖德，中興宸構，已有大功。問安寢門，知九國之夢；制勝戎閫，高五品之才。時方艱難，禮在諒闇，且以庶政，委之元子，宜令權監國。
於戲！奉天地者，是稱大寶；承宗廟乾，必在元良。吾以薄德，纂承丕緒。今以憂勞所積，遘疾彌留，用申顧命，誡爾元子。爾性稟生知，幼有明德，蒸蒸之孝，言必因心，溫恭睿哲，允文允武。往在西土，爰討凶渠，命爾總戎，克宣王略。收復中夏，唯爾之功，遂昇以儲闈，將中我鴻業。爾有令聞，萬方宅心。吾大漸之後，即宜膺寶位。夫天下至廣，神器所重，丕承累聖之德，虔奉大中之道。必當任賢勿貳，去邪勿疑。以慈惠為心，開諫諍之路，兢兢業業，無怠無荒。嗚呼戒之，無替厥命！
乃公乃侯，越百執事，欽承嗣命，命爾保元子璟，祗肅天鑒。社稷宗廟永有終，我不敢知；曰其基永昌，我亦不敢知；曰墜命罔後，天不爾諶。祐於有德，厥位艱哉。
