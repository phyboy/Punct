見危致命之謂忠，臨義有勇之謂烈。惟爾克勵臣節，不憚殺身；惟朕式嘉乃勳，懋昭大典。曰台不德，罔克若天，遘茲殷憂，變起都邑。惟爾卿士，嗷然靡依，逼畏所加，淄澠共混。故開府儀同三司檢校禮部尚書司農卿上柱國張掖郡王段秀實，操行嶽立，忠厚精至，義形於色，勇必有仁。頃者常鎮涇原，克著威惠。叛卒知訓，谘爾以誠；賊泚藏奸，欺爾以詐。守人臣之大節，洞元惡之深情。端委國門，挺身白刃，誓碎凶渠之首，以敵君父之讎。視死如歸，履虎致咥。噫！天未悔禍，事乖垂成，雄風壯圖，振駭群盜。昔王蠋守死以全節，周顗正色而抗詞。惟我信臣，無愧前哲。聲聞寰宇，義冠古今。足以激勵人倫，光昭史冊，不有殊等之賞，孰表非常之功？爰議疇庸，特超簡限，著之甲令，樹此風聲。可贈太尉，諡曰忠烈。宣行史官，仍賜實封五百戶，莊宅各一區。長子與三品正員官，諸子並與五品正員官。仍廢朝三日，收京城之後，以禮葬祭，旌表門閭。
朕承天子人，臨馭億兆，一夫不獲，則曰時予之辜，況誠信不達，屢致寇戎，使抱義之臣，陷於凶逆。有臨危致命，歿而愈彰；有因事成功，權以合道。苟利社稷，存亡一致，酬報之典，豈限常員。並委所司，訪其事跡，續具條奏，當加襃異。錫其井賦，圖形雲閣，書功鼎彝，以彰我有服節死誼之臣，傳於不朽。
閑者變興京邑，朕播越奉天，李懷光仗義帥師，自遠赴難，逆黨奔潰，危城解圍。錄其茂勳，嘉其明節，所以任崇元帥，位極上台。而祿滿盈，慮回惑，信受間諜，自生疑貳。朕以匡復大計，藉其成功，曉諭將相，禮待殊厚。而野心不革，狂顧逾甚，欺誘群帥，襲奪眾軍。誣陷信臣，拒違詔命，與朱泚結固，通使往返，放肆凶威，彰示狂逆，務為劫脅，迅發醜言。萬情失圖，諸將鹹憤，所以重茲巡狩，越次梁岷，違奉宗祧，淪汙士庶。撫心自咎，良增愧歎，寔由朕格物之誠不至，知臣之鑒不精。
永惟此軍，功著王室。安祿山之作亂，肅宗以朔方之眾復區夏；仆固懷恩之縱逆，代宗用朔方之師靜關塞。洎朕涉此多難，露處奉天，內則擐甲登陴，外則曆險赴難。寒不挾纊，夜不釋戈，邦國不傾，寇仇斯屏，竭誠致命，力眾一心。朕方期收復皇都，策勳命賞，永同休戚，大報功勞。豈圖餘孽未平，叛臣連禍，臨制將士，莫由自申，憤激於中，誓不同惡。每一念此，惻然疚心。猶以懷光舊勳，務於容貸，其副元帥太尉中書令河中尹朔方等諸道節度觀察等使，宜並罷免。改授太子太保。其所管兵馬，委本軍自舉一人功高望重者便宜統領。速具奏聞，當授旌旄，以從人欲。
應朔方及諸軍在行營並奉天兵士春衣等，時方暄熱，並未支給，每想暴露，豈遑安居。今江淮轉運，般次即至，續當支遣。朕知朔方將士忠順，惜朔方將士功名，所以殷勤再三，視遠如邇。斯言必信，毋自棄焉。
朕越自邦畿，至於梁漢，而庶尹卿士，各勤其職。雄以鋒刃之下，倉卒遇害。親戚阻絕，孤魂何依？豈不以予一人不德，而使子大夫罹其禍也。永言憫惻，增軫於懷，爰申寵贈，俾如常典。
李懷光往因職任，頗著幹能。朕嗣位之初，首加拔擢，托為心膂，授以旌旄。頃歲河朔不寧，令往征討，任兼將相，恩極邱山。及朱泚猖狂，誘奸作亂，擾動京邑，逼迫奉天。懷光率領全軍，奔赴國難，凶逆逃遁，宗社再寧。保安朕躬，實有所賴。委元帥河中府之權，兼太尉中書令之秩，廣增戶食，賞及宗親。人臣之盛，莫與為此。豈朕於懷光不盡，豈朕報懷光不崇？京邑未收，嫌釁已構，被朱泚潛使奸人說誘，又受張佋等惑亂之辭，曾不覺知，自生疑阻，遂與元惡通和往來。朕志在推誠，事皆掩覆，禮遇轉厚，委任轉深。都不悛心，凶惡日甚。敕書尉問將士，懷光並不令宣，三軍鹹欲收城，懷光並不令出。自雲已共朱泚定約，不能更事國家。兼朱泚所遣來人，令見宣尉敕使，公言迫脅，無復君臣。
朕以眇身，獲承鴻業，務全大計，遷幸山南。蒼黃之間，備曆危險，賴朔方等軍將士，保守忠義，恥陷惡名，不謀同辭，誓守臣節。懷光知將士之意，不可改移，徑往河中，偷安朝夕。據有罪跡，情實難原。然以奉天解圍，嚐著勳烈，昨又遣男璀等謝罪，懇請束身歸朝。朕憫其改過之誠，念其赴難之效，以功贖罪，務在優容。令給事中兼御史大夫孔巢父齋先授懷光太子太保敕牒，河中宣慰訖，三日內便與懷光同赴上都。所在保護，不得邀截驚動，違者按以軍令。仍許懷光將百人已下，隨身防援，如欲使令家口同行亦聽。懷光若至闕庭，必保全終始，厚恩寵命，待之如初。仍賜實封五百戶，子孫承襲，代代無絕，信如日，朕不食言。
朔方軍素推忠義，國家每有危難，未嚐不立大功。子儀兩收京城，皆是此軍之力，昨又遠從河北，來赴奉天。逆賊畏威，望風奔遁，眷言殊績，朕豈暫忘其事。將士各竭忠誌，葉心戮力，橫遭迫脅，無路自申，每一念之，痛心自咎。比者君臣阻隔，隻為懷光一人，今懷光自請入朝，猶舍其罪，況諸將士並是功臣，各宜坦然，更勿憂慮。所有官爵實封，並賜名定難功臣，一切如故，仍準元敕，超五資與改轉。
朕臨御萬方，失於君道，兵革不息，於今五年。閔眾庶之勞，悔征伐之事，而李希烈蔑義棄德，反道虐人。朕哀彼生靈，陷於塗炭，苟存拯物，不憚屈身。故於首春，特布新令，赦其殊死，待以至誠。使臣才及於郊圻，巨猾已聞其僭竊，酷烈滋甚，吞噬無厭。將相大臣，咸懷憤激，繼陳章疏，固請討除。朕以所行天誅，本去人害，兵戈既接，玉石難分。言念勳臣，橫遭脅制，雖思改革，厥路無由，乃受汙終身，銜冤沒代，淪胥以逞，誠可痛傷。豈孽自一夫，而毒流萬生，為人父母，寧不愧懷。宜令諸道節度使，將欲進軍，先加曉諭：王師致討，唯止元凶，所有脅從，一切勿問。能去逆效順，因事建功，明設科條，以示襃勸。
朕一經播遷，久曠禮儀，不唯霜露之感，實貽失墜之憂。賴先澤在人，上帝臨我，克平大難，載復舊京。方欲展禮郊丘，請罪宗廟，而乃股肱卿士，詢謀異同。明孝敬之大端，陳古今之正義，三省章表，深體乃誠。以義制心，允從眾請，予之不德，愧歎良深，其來年告謝郊廟，百寮請俟後期者可之。其元日禦含元殿準式。
君臣之義，生錄其功，沒厚其禮，況才優任國，忠至滅身，朕每興歎，勞於寤寐。故光祿大夫守太子太師上柱國魯郡公顏真卿，器質自天，公忠傑出，出入四朝，堅貞一誌。屬賊臣擾亂，委以存諭，拘脅累歲，死而不撓，稽其盛節，實謂猶生。朕自貽斯禍，慚悼靡及，式崇嘉命，兼延爾嗣。可贈司徒。仍賻絹帛五百端，米三百石。男頵、碩等，至喪制終後，所司聞奏，超授官秩。
諸道節度觀察使所進耕牛，委京兆府勘責有地無牛百姓，量其產業，以所進牛均平給賜。其有田五十畝已下人，不在給限。
瑟瑟之寶，中土所無，今產於近甸，實為靈貺。朕不飾器玩，不尚珍奇，嚐思返樸之風，用明恭儉之節。其出瑟瑟處，任百姓求采，不宜禁止。
朔方及諸軍應在河中將士，頃赴奉天，濟朕危難，皆是功臣。懷光脅其妻孥，脫身無路，朕屬者下詔招諭，官爵實封，一切如舊。雖獲於陣上，亦無所傷，然此心，無負忠義。今馬燧渾瑊並諸軍勝捷相繼，河中將校，歸降頗眾，皆奉國捐家，足以見軍士之心。興言感歎，宜加優撫。宜以馬燧渾瑊充招撫使。棄逆歸順，一切不問，歸順將士，仍別建營屋，優給任用，各盡基才。所在誘諭，務稱朕意。
朕祗膺祖宗之業，猥臨億兆之上，任大守重，不敢康寧。就懷萬事之統，懼有所闕，夕惕若厲，中夜以興。求賢審官，期於致理，而政化猶鬱，太平未臻。思得海內忠良，竭誠規諫，洎經術之士。才略之臣，以明教化，以立武事，惟茲三者，政之大經，慮岩穴之間，尚多遺逸，故科另別目，廣延異能。賢良方正能直言極諫韋執誼等，達於理道，甚用嘉之。位以旌能，宜外秩敘。其第三等人委中書門下即超資與處分，第四等人即優與處分，第五等人即與處分。嗟乎！強學以待問，進德以及時。昔公孫宏猶聞十上，失之正鵠，必反諸身，凡為多士，宜各自勉。
郊祀之禮，本於至誠，制禮定名，宜從事實。五方配帝，上古哲王，道濟蒸人，禮著明祀。論善計功，則朕德不類；統天禦極，則朕位攸同。而祝文稱臣以祭，既無益誠敬，有黷等威，此豈朕禋祀聰明昭格上下之意。前京兆府司錄參軍高佩上疏，其理精詳。朕重變舊儀，訪於卿士，申明大義，是用釋然。依從改正，以敦至禮。自今已後，五方配帝祝文勿稱臣。餘禮如舊。
百辟卿士，實惟股肱。頃屬艱虞，損家殉節，累經寇難，靡不困窮。洎復上京，薦遭歉歲，官俸既薄，公田不收。外虧導從之儀，內懷凍餒之戚，朝列尚爾，蒸人何堪？軫於深衷，良用愧惻。應文武常參官等，宜共賜錢七萬貫，委度支據班秩職事，及所損職田多少，量等級從今至明年四月以來，隨月支給。凡厥多士，宜悉朕懷。
朕以眇身，仰承列聖，不能纂修先誌，以洽昇平。馴致寇戎，屢興兵革。上元降警，蝗旱為災。年不順成，人方歉食。言念於此，實用傷懷。是以齋心別宮，與人祈穀。雖陽和在候，而黔首無聊，稱慶於予，竊所不敢。其來年正月一日朝賀宜罷。
滌有禦災之術，有字物之方，人不流亡，事皆辦集。惟是一邑之內，獨無愁怨之聲，古之循良，何以邁此？可檢校工部員外郎兼本官，賜緋魚袋，並賜衣一襲，絹一百匹，馬一匹。凡百君子，各宜自勉。
李希烈負恩作亂，刦脅平人，朕念生靈無辜，務欲息兵舍罪，累行赦令，皆許自新。言必再三，事出誠素，此朕含垢忍恥，屈法為人之心，天下所明知也。希烈又固執凶圖，驅脅將士，違我詔命，犯我軍兵。今月三日，遺偽署申隨唐鄧四州都知兵馬使杜文朝率馬步五千人入襄州北界。山南東道節度使樊澤勒兵馬與戰，大破其徒，斬級擒生，蕩除略盡。又於陣上生擒杜文朝及大將馬坦然等，此皆朕德不昭感，教未敷行，致使平人，脅從逆命。其帥有罪，其人何辜？朕所以省表悼心，感事增歎，猶冀改過，尚可息兵。明稱屈已之心，式洽好生之義。其陣上生擒將士馬坦然等七百九十人，宜令樊澤給衣服糧食，並卻放還，並寫前後赦文敕命宣示，淮西將士等有能向化者，準赦令一切不問，官爵如初，其傷痍未盡復者，並委醫療，令其得所。其陣上所殺人，宜差所繇官於側近埋瘞，兼立碑記，無使暴露，鬱吾春和，其杜文朝，身領全軍，事得繇已，不能歸順，力屈就擒，待到日當有處分。
風雨等師，升為中祀，有烈祖成命，況在風雨，事切蒼生。今雖無文，朕當屈已再拜，以申子育萬姓之意。
《開元禮》國家盛典，列聖增修。今則不列學官，藏在書府，使效官者昧於郊廟之儀，治家者不達冠婚之義，移風固本，合正其源。自今已後，舉選人有能習《開元禮》者，舉人同一經例，選人不限選數許集，但問大義一百條，試策三道。全通者超資與官，義通七十條策通二道已上者放及第，已下不在放限。其有試官能通者，亦依正員官例處分。其明經舉人，有能習律一部以代《爾雅》者，如帖義俱通，於本色減兩選，令即日與官。其明法舉人，有能兼習一經小帖義通者，依明經例處分。
左右金吾及十六衛將軍，故事皆擇勳臣，出鎮方隅，入居侍從。自天寶艱難之後，衛兵雖然廢闕，將軍品秩尤高。此誠文武勳臣出入轉遷之地，宜增祿秩，以示優崇，並宜加給料錢，及隨身糧課。仍舉故事，置武班朝參。其廊下食亦宜加給。其十六衛各置上將軍一人，秩從二品。左右金吾上將軍俸料，次於六統軍支給。欲求致理，必藉兼才，文武遞遷，不全限隔。自今內外文武缺官，於文武班中量才望相參敘用。仍依故事，於本衛量置衛兵。所司條件以聞。
昔我皇祖光宅天下，底綏四方，修德以安邊，悅近而來遠。朕嗣守丕構，姑務息人。頃以西蕃，載申信約，蓋欲惠康庶士，協靜封陲。而戎狄無厭，大棄明義，入我河曲，害我生靈，鹽夏兩州，淪陷蕃醜。哀此蒸庶，家業流離，去父母之邦，捐骨肉之愛。繇朕薄德，俾人罹殃，興言疚懷，若墜焚灼。側身惕慮，豈敢遑寧，所宜省躬，深自咎戒。今視朝避正殿十五日，百僚奏事，悉於延英處分，庶答天譴，用惕深衷。谘爾三事大夫，洎於百辟，所宜一乃心力，共弼予違，式佇嘉謀，克清寇患，宣示中外，使悉朕懷。
比者卿士內外，朝夕公務。今方隅無事，蒸民小康。其正月晦日、三月三日、九月九日三節日，宜任文武百僚，擇勝地追賞。每節宰相常參官共賜錢五百貫文，翰林學士一百貫文，左右神威神策等十軍各賜五百貫，金吾英武威遠及諸衛將軍共賜二百貫，客省奏事共賜一百貫，委度支每節前五日支付，永為常制。
蕃寇雖退，疆理猶虞，安邊之策，必有良算。各委常參官具所見封進，每坐日三四人，陳奏利害。
古稱俯就。是謂通喪，恩之所加，禮亦有變。銀青光祿大夫前行光祿卿員外置同正員駙馬都尉張茂宗，華胄恭仁，溫良美茂。當申下嫁之命，式寵舊勳之家。頃屬待年，俄聞在疚，以其倚門之訓，且在遺言；築館之期，當從先近。俾參秩於環衛，以承榮於湯沐。可雲麾將軍起復左衛將軍員外置同正員駙馬都尉。
