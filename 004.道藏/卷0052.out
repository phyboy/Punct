南正北正，司天地之職；羲氏和氏，統日月之官。蓋所以幽讚神明，發揮曆象，經百王而不易，涉千古而無疑。慎灶疊跡於前，甘石比肩於後，莫不仰稽次舍，俯察禨祥，克窮盈縮之端，備極陰陽之際。朕臨禦區宇，多曆歲年，眷彼清台，罕聞其妙。豈人不逮昔，將求之未盡，雖天道難知，固以不言示教，而時君取戒，寧可遐棄厥司。宜令諸州及諸司訪解占天文及曆算等人，務取有景行審密者，並以禮發遣，速送所司，勿容隱漏。
常參官比來請假，東都拜掃，多廢曠職事。任遣子弟，以申情禮。
夫至道無名，強假名而崇道；至真無諡，必求諡以明真。惟其可稱，實在全德。故南嶽元陽宮道士張太空，混元育粹，元之又元，煉骨三清，存神八景，衡峰養德，時近百年。依罔象以冥搜，挾鴻濛而衝用，棲遲浩氣，太古真形。頃在先皇，敷崇道妙，望乎元鶴之駕，錫以紫霓之裳。我有輔臣，格言高躅，永懷仙子，恨不同時。聊申嘉尚之情，式降昭旌之命，策名表德，庶永無窮，可贈元和先生。
中書門下：常參官曾為牧守，理行有聞者，具名聞奏。與諸薦守宰論政事，知所任者，具名封進。應被舉官等，令御史台及吏部檢校，勘資次勿令逾越，然後臨試處分。仍永為常式。
四序嘉辰，曆代增置，漢崇上巳，晉紀重陽。或說禳除，雖因舊俗，與眾共樂，鹹合當時。朕以春方發生，候及仲月，勾萌畢達，天地和同，俾其昭蘇，宜助暢茂。自今宜以二月一日為中和節，以代正月晦日，備三令節數。內外官司，休假一日。
釋道二教，福利群生，館宇經行，必資嚴潔。自今州府寺觀，不得宿客居住。屋宇破壞，各隨事修葺。
懷舊念功，仁之大也；興滅繼絕，義之宏也。昔蔡叔圯族，周公封其子於東土；韓信幹紀，漢後爵其孥以弓高。侯君集之不率景化，我太宗存其嗣以主祀。詳考先王之道，洎乎烈祖之訓，皆以刑佐德，俾人響方，則斧鉞之誅，甲兵之伐。蓋不得已而用也。曩歲盜臣竊發，國步多虞，朕狩於近郊，指期薄伐，將振昆陽之旅，以興涿鹿之功。徵師未達於諸侯，衛士且疲於七萃，而李懷光三軍夙駕，千里勤王，上假雷霆之威，下逐虎狼之眾，議功方始，守節靡終，潛構禍胎，拒違朝命。棄同即異，舍順效逆為臣至此，在法必誅。猶示綏懷，庶其牽復，而梟音益厲，豨莫遷。大戮所加，曾無噍類，雖自貽伊戚，與眾棄之，而言念爾勞，何嗟及矣。以其前效猶在，孤魂無歸，懷之怳然，是用悽軫。予欲布陳大惠，冀以化成，保合太和，期於刑措。宜以懷光外孫燕入八賜姓李氏名承緒，授左衛率府胄曹參軍，承懷光之後。仍賜錢一千貫，任於懷光墓側置立莊園，侍養懷光妻王氏，並備四時享奠之禮。嗚呼！朕實不德，臨於兆人，泣辜宥罪，素誠所誌。爾其保姓受氏，宣力承家，勉紹乃考之建國庸，無若爾父之違王命。
明經舉人所習《爾雅》，多是草木鳥獸之名，無益理道。宜令習老子《道德經》以代《爾雅》，其進士同大經例帖。
昔我烈祖，乘乾坤之滌蕩，掃隋季之荒屯，體元禦極，作人父母，則有熊羆之士，不二心之臣，左右經綸，參翊締構。昭文德，恢武功，威不庭，康不乂，用端命於上帝，俾懷柔於四方。宇宙既清，日月既正，王業既成，泰階既平，乃圖厥容，列於斯閣。懋昭績效，表式儀形，一以無忘於夕朝，一以永垂於來裔，君臣之義，厚莫重焉。
貞元己巳歲秋九月，我行西宮，瞻宏閣崇構。見老臣遺像，雝然肅然，和敬在色。想雲龍之葉應，感致業之艱難，睹彼思今，取類非遠。且功與時並，才為代生，苟蘊其材，遇其時，尊主庇人，何代不有？在中宗則桓顏範等著匡戴之績，在元宗則劉幽求等申翼奉之勳，在肅宗、代宗則郭子儀等掃殄氛祲。今則李晟等保寧朕躬，鹹盡力肆勤，光復宗祏，繼之前烈，夫豈多謝。闕而未錄，孰謂旌賢？況念功紀德，文祖所為也，在予曷其敢怠！有司宜敘年代先後，各圖其像，列於舊臣之次，仍令皇太子書朕是命，紀於壁焉。庶永播嘉庸，昭示天下，俾後之來者，尚揖清顏，知元勳之不朽。
法令者，國之典章；藩嶽者，朕之屏翰。封域既列，疆裏有經，必守信誠，用永終始。幹紀難虧於常憲，念功宜貸於新恩，酌於厥中，是有茲命。義武節度易定觀察等使檢校司空平章事張孝忠，受委旌鉞，作鎮方夏。頃興士旅，擅入邊城，朝命既臨，不遠而復。有過能改，此誠可嘉。是畀左揆之授，俾參論道之職。懋昭來效，勿替舊勳。可檢校尚書左僕射同平章事如故。於戲！君人執信，臣人執忠，忠信允葉，邦家乃乂。朕奉祖宗之法，期於慎守；讬王公之上，務以存誠。畫野分圻，皆有定制，逾憲章則彼此交惡，保封疆則烝庶獲安。偃甲息人，所存者大，谘爾方嶽，宏宣永圖，各守爾典，欽承王度。勳賢列辟，宜體至懷。
本置兩館學士，皆選勳賢胄子，蓋欲令其講藝，紹習家風。固非開此幸門，墮紊典教。且令式之內，具有條章，考試之時，理須精核。比聞此色，幸冒頗深，或假市門資，或變易昭穆。殊虧教化之本，但長澆漓之風，未補者務取闕員，已補者自然登第。用蔭既已乖實，試藝又皆假人，誘進之方，豈當如此。自今已後，所司宜據式文考試，定其升黜，如有假代，並準法處分。
崔位素行無良，已有容貸。忝職州佐，殊不知非。尚蓄奸謀，罪當極法。且委王叔邕決重杖一頓處死。
頃來賜衣，文彩不常，非制也。朕今思之，宜有定制。節度使宜以鶻銜綬帶，取武毅以靖封內。觀察使宜以雁銜威儀，取其行列有序，牧人有威儀也。
百姓困窮，弊繇奸吏，政苟不擾，人皆自安。其司農寺供宮內及諸廚冬藏菜，並委本寺自供。其菜價仍委京兆尹約每年時價支付，更不得配京兆府和市。其諸陵守當夫，宜委京兆府以價直送陵司，令自雇召，並不得差配百姓。應寒食雜差配，及樹柴修橋柴木選場棘等，便於戶稅錢內剋折，不得更令和市。天下諸州府應納義倉及諸色斛鬥二合耗外切宜禁斷。仍委度支鹽鐵分巡院及出使郎官切加訪察。
郭晞男鋼，在法叛亡，已上道者斬，父母妻子，皆有連坐。朕以先尚父翼戴肆勤，安固邦國，不忍以子忘其先勞。今並原之，俾復其位，其諸不坐皆釋放。
惠下恤人，先王之政典；視年制用，有國之常規。故有出公粟以賑困窮，弛歲征以寬物力。乃者諸道水災，臨遣宣撫，省覽條奏，載懷憫惻。其州縣遭水漂損乏絕戶，宜共賜三十萬石，度支即與本道節度觀察使計度，各隨所近支給，委本使擇清幹官送米給州縣。
卿之表弟，早悟大乘，遠自西方，來遊上國。宣六根之奧義，演雙樹之微言。念以精誠，所宜欽重，是令翻譯，俾用流行。卿夙慕忠勤，職司禁衛，省覽表疏，具見乃懷。所謝知。
朕端拱虛懷，精求至理，弼違獻可，允屬台臣。卿道著直方，識通今古，思振淹滯，以敘彝倫。罄竭謀猷，裁成議列，志在裸讚，實沃予衷。克彰奉職之誠，深得大臣之體，再三省閱，良多嘉重焉。
槍甲之屬，不蓄私家，令式有聞，宜當遵守。如聞京城士庶之家，所藏器械，宜令京兆府宣示，俾納官司。他如律令。
前祠部員外郎于公異，頃以才名，外於省闥。其少也為父母之所不容，宜其引慝在躬，孝行不匱。匿名跡於畎畝，候安否於門閭，俾其親之過不彰，庶其誠之至必感。此閔子騫、王休徵所以著名於前古也。而公異安於棄斥，遊學遠方，忘其溫凊之勤，竟至存亡之隔，為人子者，忍至是乎？宜放歸田里，俾自循省。其舉公異官尚書左丞盧邁，宜奪俸兩月。
屬者春秋令節，朝野多歡，乃與公侯庶寮，俾同宴賞。今西河吳楚，連被水災，悼於厥心，實未寧息，尚軫憂念，豈遑偷樂。其九日宴會宜罷。
王者欽若天道，惠綏下人，修已以導其和平，推心以恤乎災患，康時濟理，何莫由斯。朕以薄德，托於人上，勵精庶政，思致雍熙。而誠不動天，政或多闕，陰氣作沴，暴雨薦臻。自江淮而及於於荊襄，曆陳宋而施於河朔，其間郡邑，連有水災。城郭多傷，公私為害，損壞廬舍，浸敗田苗。或親戚漂淪，或資產沈溺，為之父母，所不忍聞。興言疾疚，良深愧憫，夙夜祗畏，悼於厥心。是用寢不獲安，食而忘味，特加賑恤，庶洽幽明。宜令中書舍人奚陟往江陵府及襄、郢、復、隨、鄂、申、光、蔡、等州，左庶子姚齊梧往陳、許、宋、亳、潁、徐、泗、濠等州，秘書少監雷咸往恒、冀、德、棣、深、趙等州，京兆少尹韋武往揚、楚、廬、壽、滁、潤、蘇、常、湖等州宣撫。應諸州百姓，因水漂蕩，家業湮損，田苗交至，乏絕不能自存者，委宣撫使賑給；沈溺死者，各加賜物。仍並以所在官中兩稅錢物地稅充給。其溺死人，所在官為斂收埋葬，用申惻隱，以慰幽魂。其田苗所損，委宣撫使與觀察使刺史約所損多少，速具聞奏。
於戲！一夫不獲，一物失所，刑罰不中，賦斂不均，皆可以失陰陽之和，致水旱之沴。其州縣應有係囚，及獄訟久未決者，委所在長吏即與疏理，務從寬簡，俾伸冤滯。貪官暴吏，倚法害公，特加懲肅，用明典憲。災傷之後，切在撫綏。谘爾方鎮之臣，洎於守宰，咸宜悉乃心力，設法救人。以恤凶災，以補傷敗，庶令安集，式副憂勤。宣布朕懷，使各知悉。
設險守國，《易象》垂文，有備無患，先王令典。況修復舊制，安固封疆，按甲息兵，必在於此。鹽州地當衝要，遠介朔陲，東達銀夏，西接靈武，密邇延慶，保捍王畿。乃者城池失守，制備無據。千里亭障，烽燧不接；三隅要害，役戍其勤。若非興集師徒，繕修壁壘，設攻守之具，務耕戰之方，則封內多虞，諸華屢敬，由中及外，皆靡寧居。深惟永圖，豈忘終食。顧以薄德，至化未孚，既不能復前古之封，致四夷之守，與其臨事而重擾，豈若先備而即安。是用宏久遠之謀，修五原之壘，使邊城有守，中夏克寧。不有暫勞，執能永逸？
宜令左右神策軍及朔方河中絳邠寧慶兵馬副元帥渾瑊、朔方靈鹽豐夏綏銀節度都統杜希全、邠寧節度使張獻甫、左神策行營節度使邢君牙、夏綏銀節度使韓潭、鄜坊丹延節度使王棲曜、振武麟勝節度使範希朝，各於所部簡擇馬步將士，合三萬五千人，同赴鹽州。左神策將軍兼御史中丞張昌宜充右神策軍鹽州行營節度使，權知鹽州刺史兼御史大夫杜彥光可鹽州刺史兼御史大夫。應所板築及緣修城雜役等，宜共取六千人充。其餘將士，皆列布營陣，戒嚴設備，明加斥候，以警不虞。其修城板築功役將士，各賜絹布有差。其鹽州防秋將士，三年滿與代，更加給賜，仍委杜彥光具名聞奏，悉與改轉。其防遏將士等，畢事便令放歸，仍賜布帛有差。其諸軍吏士，都賜帛七千匹。
朕情非為己，志在靖人。谘爾將相之臣，忠良之士，輸誠奉國，陳力忘勞，克茂功勳，永安疆場。必集兵事，實惟眾心，各相率勵，以副朕意。
王者設教，勸學攸先，生徒疑業，執禮為本。故孔子曰：「不學《禮》無以立。」又曰：「安上治人，莫善於《禮》。」然則《禮》者，蓋務學之本，立身之端，居安之大猷，致治之要道。屬辭比事，而不裁之以禮則亂；疏通知遠，而不節之以禮則誣。實百行之本源，為五經之戶牖，雖聖人設教，罔不會通，而學者遵行，宜有先後。自頃有司定議，計功記習，不量教化淺深，義理難易，遂使修傳學者，例從冬集，習《禮經》者，獨授散官。敦本勸人，頗乖指要，姑務宏獎，以廣儒風。自今以後，明經習《禮記》及第者，亦宜冬集。如中經兼習《周易》若《儀禮》者，量減一選。應諸色人中習三禮者，前資及出身人依科目例，白身人依貢舉例，每經問大義三十條，試策三道。仍令主司於朝官學官中簡選精通經術三五人聞奏。主司與同試問，質定通否。義策全通為上等，轉加超獎；大義每經通十五條已上，策通兩道已上為次等，依資與官。如先是員外試官者，聽依正員例。其習《開元禮》人，問大義一百條試策三道，全通者為上等；大義通八十條已上，策兩道已上為次等；餘一切並準習三禮例處分。其諸館學士，願習三禮及《開元禮》者並聽，仍永為常式。
前利州刺史狄博濟，惟乃曾祖梁文惠公，啟佑天後，定紹復之策，幽讚中興，宜錫祚裔，垂於無窮。矧博濟郡人懷之，理有異等，可衛尉少卿。
皇帝遣宮闈令第五守進致誠旨於故太尉兼中書令西平郡王贈太師之靈曰：天祚我邦。是生才傑，稟陰陽之粹氣，實山嶽之降靈。宏濟患難，保佑王室；掃蕩氛祲，廓清上京。忠誠感於人神，功業施於社稷，匡時定亂，實賴元勳。洎領上台，克諧中外，訏謨帝道，葉讚皇猷，常竭嘉言，以匡不逮。情所親重，義無間然，方期與國同休，永為邦翰。比嬰疾恙，雖曆旬時，日冀痊除，重期相見，弼予在位，終致和平。豈圖藥餌無徵，奄至薨逝。喪我賢哲，虧我股肱，天不憖遺，痛惜何極。嗚呼！大廈方構，旋失楝梁；巨川未濟，遂亡舟楫。君臣之義，追慟益深，循省遺章，倍增感切。卿一門裔緒，朕必終始保持。況願等弟兄，承卿教訓，朕之誌意，豈忘平生？卿縱不言，朕亦存信。比者卿在之日，卻未見朕深心，今卿與朕長乖，方冀知朕誠誌。無以為念，發言涕零，是用躬述數行，貴寫所懷得盡。臨紙遣使，不能飾詞，魂而有知，當體朕意。
冬薦官其令諸司尚書左右丞本司侍郎引於都堂，訪以理術，兼試時務狀，考其通否，及曆任考第事跡。定為二等，並舉主名姓錄奏，仍令御史一人監試。如授官有課效尤著，及犯贓不任者，仍委御史台及觀察使聞奏，以殿最舉使。
君臣之際，義莫重焉，每聞薨殂，深用惻悼。宜厚哀榮之禮，以申終始之恩。文武朝臣有薨卒者，自今以後，其月俸料宜合給，仍更準本官一月俸料以為賻贈。若諸司三品以上官及尚書省四品官，仍令有司舉舊令聞奏。吊祭之禮，務從優厚，用稱朕懷。
元誼、李文通等，皆有勳庸，久於戎旅。頃者事因疑誤，城守經時，自致危懼。比獻章表，請率師人，願赴京西，用申誠效。亦遣使宣慰，待之如初，俟至闕庭，期於任使。而行李之際，士眾摧離，雖非本圖，情亦可恕。且處之東夏，鎮在西郊，皆我王事，誠為一體。況田緒任兼將相，寄重方州，委之撫綏，必能加輯。言念將士，素著勤勞，既有申明，各宜安堵。仍委田緒切加存恤，以副朕懷。
先聖忌辰，才經敘慰，戚裏之內，固在肅恭。而乃遽從宴遊，飲酒作樂。既乖禮法，須有所懲。前汾州長史郭煦，宜於袁州安置。前南鄭縣尉郭暄，於柳州安置。曹自慶配流永州。其駙馬郭曖、王士平，仍令並歸私第。
干紀挾邪，罪在無舍；立忠效節，賞不逾時。善惡之理明，懲勸之義著。李萬榮男迺，包藏奸險，違背君親，悖慢朝章，扇動軍旅。縱其豺狼之性，徇其梟獍之心，迫脅使臣，妄有希覬。厭蠱其父，謀害其兄，名教之所不容，臣子之所同棄。而又恣而不道，虐及無辜。伊婁說、張伾、劉叔向，並是忠良，橫遭殺戮。萬榮臥疾，不能制止，永言及此，深用軫懷。李乃稔惡貫盈，宜正刑典。其伊婁說等三人，委中書門下即與追贈，仍令與一子八品正員官。應在汴州將士等，誌堅金石，節厲冰霜，葉奉邦家，鹹懷憤激，不受熒惑，問罪奸凶，執縛軍中，傳獻闕下。勳庸特茂，遐邇所知，宜獎忠勞，各加優賞，並與進秩。仍令董晉三日內具名銜聞奏，仍共賜錢三十萬貫，委董晉逐便取鹽鐵轉運使錢物分給。宣武軍節度都虞候兼御史大夫鄧惟恭、都押衙兼御史大夫杜皓、大將王應鳳、曹元偘、楊燕奇、劉惟清、陳文朝、陳沛、張庭芬、薛文翰、趙藏用、李庭光、宇文澹、李國信，並竭忠效誠，績用昭著。惟恭可檢校左散騎常侍，依前兼兼御史大夫，賜實封百二十戶，一子七品正員官，並賜物四百段。杜皓、英幹並可右散騎常侍，依前兼御史大夫。應鳳已下，各加官賜貫。庭芬同節度副使十將等二百六十五人，並優與改官。在城將士，被李迺脅從邀逼制使者，事不由己，朕所深知，並一切不問。宋州刺史兼御史大夫劉逸準、亳州刺史兼御史大夫食封五十戶許孝常、潁州刺史兼御史大夫高五立等。咸竭維城之節，各懷奉國之心，並可檢校右散騎常侍，各賜實封一百戶，其本官並如故，仍各賜物二百五十段。其三州將士等，別賜錢十萬貫，亦並委董晉準前逐便收取鹽鐵轉運使錢物分給，仍委董晉速具名聞奏，當與甄錄。
