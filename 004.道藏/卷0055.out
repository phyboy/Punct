朕以菲薄，讬於王公之上，恭承天地之序，虔奉祖宗之訓，遐想至理，思臻太和。而誠不感物，化不柔遠，聲教猶鬱，征賦仍繁。頃者務於安人，不憚屈己，與西蕃結好，申以齊盟。而戎心無厭，背義虧信，劫脅士庶，屢犯封疆。元元何辜？皆朕之失。乃者輦轂之下，凶徒結構，上帝垂祐，悉自伏誅。刑以止殺，諒非獲已。今三陽布和，萬物資始，思與群公兆庶，惟新政理。宜敷在宥之澤，以覃作解之恩，可大赦天下，大辟罪已下。係囚見徒常赦所不原者，咸赦除之。官吏犯贓，不在免限。流人配隸放還，左降官量移近處，已經量移者更與量移。百姓逋欠，一切放免。諸州遭水旱，委長吏貸種子。天下兩稅，更審定等第，仍加三年一定，以為永式。涇、隴、邠、寧、振、武、靈、鹽、夏、銀官健，常例之外，每年加賜兩段。軍州官吏寄客，能務農業，入粟助邊，量其多少，酬以官秩。天下刺史與一子正員官。戶口增加，田疇廣辟者：長吏加一階；縣令減選，優與處分；額內官勿更注擬；見任者三考勒停。各官食錢所欲別置本，宜令中書門下與百僚議可否奏。京九品已上官，各上封事，極言得失。賢良方正直諫者，高蹈不仕，隱居岩穴，孝弟力田，聞於鄉里，所在長官，具名聞薦。諸色官有清白政術，堪任刺史縣令者，常參官各舉所知，朕當親自策試之。諸軍立仗將士共賜物一萬匹，陪位蕃客賜一千匹。
臣性本凡愚，識無久遠，夙承訓誨，未達禮經，俾踐元良，是輕主鬯，顧惟孱懦，何以克堪。然臣頃總戎麾，恭憑睿略，在臣何力，妄欲貪天。且五帝三王，立嗣殊制王者家天下以傳子，帝者官天下以傳賢。胡有居五帝之時，行三王之禮，臣雖不敏，竊謂非宜。乃知古之正統不以年，樹後不以嫡明矣。若以臣居嫡而廢德，在長而舍賢，恐大道淳風，隱而不見。伏以天下之公器，不可虛涉，宗廟之宏綱，不可輕舉。伏惟陛下敦三善之本，審萬國之貞，不可以私授為心，但可以推賢為慮，則陛下享唐虞之德，臣蒙伯邑之名。乞回聖慈，俯寢恩命。
大樸既散，有為遂作：名利牽乎伐，巧智喪乎真，愛惡攻乎性情，因緣堅其染習；內則百慮無節，外則六根競誘，天理滅而莫知，道源迷而忘返。淪溺苦海，劫盡還初。惟至人了萬物之宗，越三界之表，廓獨立而不改，遍諸有而常然，故能開導群疑，濟拔流品。
《六波羅密多經》者，眾法之津梁，度門之圓極也。昔日月燈明如來為菩薩說，曆劫曠遠，真偈寂寥。文殊師利於耆闍會中，嘗與彌勒菩薩語及其事，成一切種智，會無量義因。唯佛能知，惟佛能說，教必有主，其在茲乎。是以釋迦如來，為法而生，俟時而現，三身不異。故處代而常離，萬行無修，故隨方而自在，運慈悲之力，開攝護之門，因其六塵，示之六度，導於法分，令證法身，結習紛綸，乘理而悟，是真般若之旨也。故有慈氏善問，大音讚言天垂寶華，雲集仙蓋，甘露流液，光明燭幽。使迷方淺深，皆得自然之慧；恒沙億眾，能通般若之知。嘗試論之，先儒有言，誠者自成，而道自道也。夫誠已於內，則不勉而中，不思而得。誠物於外，則不言而應，不為而成。其內者證法之身，其外者大悲之力。德產之致也密，化育之功也大。春風發吹，萬類咸滋；旭日昇晝，群陰盡釋。乾坤易簡之道，是則大同；神明幽讚之情，孰云區別。殊途一致，其理固然。
朕虔奉丕圖，保乂蒸庶，思建皇極，以升大猷。遐想靈蹤，期於葉契，而舍城妙說，久秘梵文，徒懷瀉瓶，未啟遺夾，微言不昧，將或起予。於是罽賓沙門般若受旨宣揚，光宅沙門利言為之翻譯，時大德則資聖寺道液、醴泉寺超悟、慈恩寺應真、莊嚴寺圓照、光宅寺道岸、西明寺圓照、空、良秀等，法門領袖，人中龍象，證明正義，輝潤元文。知釋迦之寶城，識眾尊之滿字，以貞元四年歲次戊辰十二月二十八日，於西明寺譯成上進。凡一部十卷。龍神翼衛，如從金口之傳；梵眾護持，無異毫光之現。朕齋心滌慮，仰味宗源，聞所未聞，實為希有。然以汲引之旨，流布為先，庶憑真詮，永濟浮俗。聊因暇日，三復斯經，雖法海甚深，而波流不讓，舉其梗概，昭悟將來。
朕以南面，勵精理道，雖及和平之濟，未臻元古之風，夙夜孜孜，勤求不怠。夫安人以正，輔政以刑，蓋為之立中，非使人從欲也。是以務兼聽以酌群情，擇庶官以資共理，恒勉不足，而遏其過，我欲仁矣，尚逮夫意哉。然萬務是殷，必戒其失，聽政之暇，常誌所存。聊綴斯文，庶乎自儆爾。
大樸既散，利欲是生。惟辟禦時，建極作程，導以仁政，齊以典刑，惠此下人，致之和平。立政伊何？必循道德。詳刑伊何？必去煩刻。不以人從欲，不以枉傷直，故百度惟貞，萬物作式。匪陽不生，匪陰不成，寬則致慢，猛亦取怨。酌於大猷，戒厥偏見，罔咈人誌，罔興人患。邇言必察，芻蕘必詢，奉無私之心，以誠其意；廣無情之聽，思得其真。喜怒有節，措置有倫，是以令肅如秋，化行如春。無邇憸人，無信側言，憸人則敗政，側言乃惑聽。罔攻異端，慎乃出令。知人不易，在觀其行。事實求理，法乃因時，法非生獘，聖哲不為。導物類之情，以通其變；相天地之道，咸盡其宜。教必明於順，動必慮於違。是以天覆之德，日用不知。六馬並馳，在鈞銜策；五音並奏，在理金石。苟去回邪，可行蠻貊，因人而理，自古不易。唐堯赭服，夏禹泣辜，以弼於理，冀遷其愚。寧漏吞舟，豈求噬膚，陷之於過，是曰毒痡。天監孔明，無臭無聲，罔載而偽，必先爾誠。蟻壤不防，太山可傾；患生所忽，禍起所輕。故作事謀始，而戒於未形。予臨兆人，道存化育，祗荷元貺，幸清九服，❥若履深穀。思正其源，庶登於樸。監於往躅，書以自勖。
夫惟德惠人，惟辟奉天，從諫則聖，共理惟賢。皇立有極，駿命不易，總萬機以成務，齊六合之殊致。一心不能獨鑒，一目不能周視，敷求哲人，式序在位。於戲！君之任臣，必求一德；臣之事君，咸思正直。何啟沃之所宜，自古今而未得？且以讜言者逆耳，讒諛者伺側，故下情未通，而上聽已惑，俾夫忠賢，敗於凶慝。譬彼輕舟，烝徒楫之；亦有和羹，宰夫膳之。孰云理國，不自得師，覆車之軌，予基懲而。高以下升，和由甘受，惟君無良，亦臣之咎。聞諸辛毗，牽裾魏後，則其禽息，竭忠碎首，勉思獻替，以平可否。勿謂無傷，自微而彰，勿謂何害，積小成大，事有隱而必見，令既出而焉悔。鼓鍾在宮，聲聞於外，浩然涉水，朕未有艾，將負扆以虛心，期盡忠而納誨。在昔稷契，實匡舜禹；近茲魏徵，佑我文祖。君臣協德，混一區宇。肆予寡昧，獲纘丕緒，臣哉鄰哉，爾翼爾輔。
高秋始肅，我武維揚，輟此禁衛，殿於大邦。戀闕方甚，嘉言乃昌，是規是諫，金玉其相。辭高理要，入德知方，總彼千慮，備於八章。宣父有言，起予者商。殷有盤銘，周有欹器，或誡以辭，或警以事。披圖演義，發於爾誌，與金鏡而高懸，將座右而同置。人皆有初，鮮慎厥終，汝其夙夜，期保朕躬。無曰爾身在外，而爾誠不通，一言之應，千里攸同。導彼遐俗，達予四聰，華夷仰德，時乃之功。既往既來，懷賢忡忡，唱予和汝，式示深衷。
朕每覽上古之書，及唐虞之際，君臣相得，聖賢同時，日夕孜孜，講論治道，或陳其鑒誡，諷以歌詠，煥乎典謨，百代是式。有以見啟沃之道，理化之端，意甚慕之，而未能逮也。頃靈鹽節度使杜希全，著書上獻，多所規諫，聊為《君臣箴》，用答其意。河東等道副元帥司徒燧，固請勒石，貽厥後人。朕以文既非工，義又未備，垂諸後裔，良所恧焉。起予者商，因之有作，庶乎朝夕自儆，且俾後代知我文武殿邦之臣歟！
天生蒸人，性命元淳。嗜欲交馳，利害紀紛。無主乃亂，樹之以君。九域茫茫，萬情紜紜。目不備睹，耳不備聞，睹之聞之，矧又非真。事失其源，道遠莫親；理得其要，化行如神。失源維何，不自正身。正身之方，先誠其意。罔縱爾欲，罔載爾偽，體道崇德，本仁率義。必信若寒暑，無私象天地。感而遂通，百慮一致。任人之術，各當其器，舍短從長，理無求備。事多總集，眾才咸遂，知而必任，任而勿貳。以天下之目為鑒，我鑒斯明；以天下之心為謀，我謀則智。求賢惟廣，辨理惟精，逆耳咈心，必嘉乃誠。順旨苟容，亦察其情，斥去奸諛，全固忠貞。先人立言，為代作程，諤諤者昌，唯唯者傾。係以興亡，曷雲其輕？承天子人，夫豈不貴。伊昔哲王，夙夜祗畏，馭朽為戒，納隍為誌。神將害盈，天匪假易，四海為家，夫豈不富。伊昔哲王，勤儉固陋，土階罔飾，露台罷構。遠奇技淫巧，放珍禽異獸，敬之慎之，天其永佑。欲令必行，順人之情；欲誠必著，清己之慮。心無億詐，事必忠恕，凡將有為，靡不三思。喜怒以節，動靜以時；毫厘或差，禍福亦隨。慢易厥初，悔其曷追。刑不可長，武不可恃。作威逞勢，厲階斯起。垂旒蔽明，黈纊塞耳，含宏光大，是以為美。覆之如天，愛之如子，仁心感人，率土自理，嗟予寡昧，嗣守丕圖。寇戎薦興，德化未孚，大業兢兢，其敢以渝。俯察物情，仰稽典謨，作戒斯言，寘於坐隅。
天列台星，垂象於人，聖人則天，亦建輔臣。以翼以弼，為衡為鈞，如耳目應心，如股肱運身。是則同體，孰云非親。陰陽相推，四序成歲；君臣相得，萬邦作乂。感同風雲，合若符契，以道匡救，盡規獻替。木必從繩，金其作礪。帝者之盛，時維陶唐，乃聞疇谘，側陋明揚。洎乎有虞，二八騰芳，爰迨伊尹，相於成湯。載生薑牙，涼彼武王，道無不行，謀無不臧。君聖臣賢，運泰時康，漢高既興，蕭曹亦彰，烈烈我祖，應期而昌，剗滅群凶，砥平四方。維衛及英，啟辟封疆，曰房與杜，振理維綱。亦有魏徵，忠謇昂昂，偉茲眾材，為國棟梁。蕩蕩巍巍，邦家有光。是知道之興廢，係於時主，主之得失，資於台輔。經之以文，緯之以武，出為方召，入為申甫。絕維載張，闕袞斯補，惟德是依，惟才是求。人不易知，德亦難周，傅說版築，夷吾射鉤。任之不疑，千載垂休，體於至公，何鄙何讎。追維哲王，必賴良弼，矧予不德，昧於理術。師旅繁起，政刑多失，遘茲艱屯，夙夜祗慄。翊我戴我，實維勳賢，內熙庶績，外繼十連。威武載揚，謀猷日宣，長城壓境，巨艦濟川。同心同德，持危扶顛，予嘉爾誠，爾相予理。惟後失道，亦臣之恥，自昔格言，慎終如始。功藏鼎彝，道冠圖史，無俾伊傅，克專厥美。作鑒勒銘，永世是紀。
立人之道，曰君與臣；為臣之義，曰忠與節。忠莫極於衛國，節莫大於忘身。存其誠德，貫乎天地；致其功用，施於社稷。獨斷剿凶慝之命，沈謀安宇宙之危。其智勇足以拯時，其義烈足以宏教。非昊穹錫慶，敷佑皇家，重振紀綱，再激汙俗，何遘之會，而獲見斯人。
開府儀同三司檢校禮部尚書兼司農卿上柱國張掖郡王段氏，名秀實，字成公。應期降生，扶翼唐祚。稟陰陽之粹氣，備剛柔之全德。體正明道，從時卷舒，蓄為淳和，發為功烈。朕宅帝位之五載，孟冬十月，賊臣朱泚，反天悖人，因時多虞，乘我無備，誘聚叛卒，作亂於京師。朕深惟罪己之誠，遠遵避狄之義，駕自中禁，狩於近。賊陰謀為奸，陽言示順，以公嘗任涇帥，素得士心，采諸眾情，引以自助。公感時悲憤，思定大業。謂復國安人由己，不可以顧私；謂開物變化在權，不可以虛死。略匹夫之褊介，蘊曠代之宏規，內貞其心，外混其跡，且探察元惡情狀，將因而圖之。賊果不疑，委以心腹，遽發凶黨，謀襲我師。公詭說以詞，止之不可，乃竊取官印，假為兵符，急追寇軍，不遠而復。銷禍紓難，陰陽若神。於時物情危疑，忠邪莫判，卒乘未輯，軍旅未完，微公之謀，吾幾蔑濟。既而密結勇敢，誓殲寇讎，決策克期，中外發應。會賊泚召公計事，引入閤中，露其奸情，言及僭竊。公氣填胸臆，植發衝冠，仰天大呼，元鑒何昧？孰為臣子，而忍是心，語未絕音，奮笏前擊，凶徒敗麵，既躓而奔。左右愕然，初未敢動。繼者不至，事遂無成，逆徒交鋒，因而遇害。
嗟乎！天生萬物，惟人最靈，稟元氣之精，鍾五行之秀，是宜守正居順，移孝資忠，君君臣臣，父父子子，各履於達道，同臻於太和。天乎不融，生彼狂悖；神乎不惠，喪我忠貞。靜言思之，輟饋忘寐，詳求其理，抑有以焉。茲朕不明，敗德招損，故列聖垂祐，儆戒於子，則泚之亂，所以懲既往，勖將來；禮教陵夷，風俗訛弊，故上帝元鑒，聳動於人，則段公之死，所以勵當今，傳不朽也。
訪彼前史，稽諸昔賢，全大節者，不必成功，建大功者，或未立節。非節不可以裨教，非功不可以持危。義實相須，事難並備。吉甫以文武翼周室，宣王中興；絳侯以智謀安劉氏，文皇紹立。茂功著矣，而節未可稱。董卓脅國以擅威，伍孚刺之而不畏；王敦擁眾以稱亂，周顗折之而無疑。奇節偉矣，而功竟不就。至若屈伸合變進退知機，智以遂其謀，勇以決其死，功與時並，節與名偕，中古已還，無公儔比。貞烈之至，通於神明，桀驁聞之而動心，仇讎感之而不怨。死於義而義著，忘其家而家全。行路興悲，懦夫增氣，矧予之慟，其可弭忘。且人之所愛者身也，國之所重者位也，公能殺身徇國，朕得不以重位報之哉？乃詔有司，冊贈太尉，諡曰忠烈。賜實封五百戶，莊宅各一所。嗣子授三品正員官，諸子各授五品正員官。表其閭裏，護其喪葬，官立祠宇，史載忠勳，哀榮之典備矣，君臣之義極矣。
公始以天寶四載，奮筆從戎。才為時生，官為才達。得司馬戰陣之法，參將軍帷幄之籌。累典方州，更踐台寺，出擁旌節，入為卿士，位曆十七，歲逾三紀。封王列於異姓，開府比於台司，參職六官，食賦百室。言不代善，慮常下人，恒持順信之規，罔居疑悔之地。利刃在手，投節皆虛，貞鬆有心，老而彌勁。吞大憝於方寸之內，定危疑於晷刻之間。力可屈而誌不可遷，身可殺而節不可奪；所謂有始有卒，為臣之極致者歟！日月有期，宅兆雲畢，身歿功在，凜然如山。勒銘傳芳，終古不滅，以誌吾過，且旌善人。銘曰：
浩浩上天，四序唯均。氣或堙鬱，過為災氛。否不可終，必復元亨。洗以膏雨，播之祥雲。濟濟蒸人，五常是則，時或難，乃生凶慝。亂必有定，允歸皇極。極以茂勳，輔之明德。勳德克崇，慈惟段公，實天降靈，寧保朕躬。日月蔽虧，宇宙昏蒙，冏然明識，獨誓深忠。豺狼為群，犭斤斤逞誌，咆哮奔突，乘我未備。公飛尺符，橫制醜類，變化若神，邦家不墜。元惡大憝，誘奸作狂，竊器僭名，反易天常。公獨挺身，奮擊暴強，烈烈英武，歿而彌彰。義振名教，功存社稷，贈極上台，賞延真食。省咎祗畏，懷賢憫惻，刻銘豐碑，昭示萬國。
天有柱以正其傾，地有維以紐其絕，皇王有輔佐以濟其艱難。非命曆所歸，不得生良弼；非君臣相合，不能集大勳。非暴亂宏多，不足表忠節，非奸猾熾焰，不克展雄才。天與事肆會，然後臣功著而王業興焉。高祖太宗，拓跡垂統，掃乾坤之沴氣，拯生靈之塗炭，其受命也正，其布澤也寬。六宗丕承，克廣前烈，雖遇屯否，化危成安。二百年間，五夷大難，由內以正宸極者再，自外而復都邑者三。山嶽降神，雲龍葉契，繼生賢哲，保定邦家。神龍中，諸武擅權，惎間王室，則有若扶陽王彥範等推戴中宗，紹復洪業；景龍末，嬖韋窺國，瀆紊乾綱，則有若徐國公幽求等左右元宗，掃除凶穢；天寶之季，盜起幽陵，翠華南征，潼關不守；廣德之際，戎軼邠郊，皇輿東巡，酆宮罷警，則有若尚父子儀等殄殪醜逆，冊肅宗於岐，攘卻蕃夷，翊代宗於陝；建中四祀，寇發上京，暴蔑人神，僭稱名器，則有若西平王晟等翦滅大憝，廓清中區。惟茲數公，異時同德，道濟於社稷勳書於鼎彝，唐之得人，於斯為盛。
東渭橋抵王城東北四十里，而國之廩積在焉。始晟於此駐孤軍，糾群帥，俟時而動。一舉成功，子是用揚其美而紀其功，以明事之有因，謀之有素也。粵若菲德，嗣膺大寶，化乖柔遠，明不燭幽。淮右賊臣，提兵犯順，憑陵汝服，震壓洛師。朕憫將吏之受汙，哀烝黎之無訴，罔思衛已，姑務靖人。亟發禁師，東征不軌，猶慮勝敵之未勇，乃徵涇師以繼之。賊泚畜奸，覷隙乘便，餌誘貪卒，扇結暴徒，伺其不虞，譟聚犯闕。朕引咎出次，薄犯二畿，封豕長蛇，穴處宮廟，磨牙噴毒，噬螫害人。晟時總偏師，遠戍河朔，曾不俟召，聞難駿奔。鼓義勇仗順之師，吞敗亡稔惡之冠，雄威勝勢，疾若飆馳。屬賊師昏迷，恃眾貪亂，誘我蝥賊，連謀內逼。朝廷載遷，關河長擾，豺狼塞路，羿澆爭驅。人煙絕於井邑，陰燐交於田野，物情大駭，蕩然靡依。晟乃設會軍門，哭而誓眾，國讎不滅，無以身為。遂發感激，嗚咽流涕，天地為之變色，將帥為之動心，軍中較然，知有逆順。晟乃度公積，計私課，程賞典，定刑章，行令自身，錄功先下，由是勇者奮力，智者效謀，其氣增倍，其心如一。屹立堅壁，於渭之陽，奸逆畏威而震慴，忠義奮氣而聳慕。分二凶之勢，不敢相附。為諸鎮之援，俾得自堅，晟之力也。二月守暨乎夏五月，晟知眾心可用，乃扌柬日饗士。乙未陳師於東郊，如虎如貔，如熊如羆，凶徒接戰，累合皆北。倒戈棄甲，罔敵我師，乘而殪之，摩壘而止。戊戌方旭，連營進攻，賊眾相驚，股戰魄駭。登陣而不敢拒，闔門而不敢窺。晟仗鉞啟行，執桴親鼓，斂隍塹，排牆垣，勝氣兆於風雲，威聲振於原野，指顧摧靡，蕩無孑遺。
布朝旨以寬脅從，勵臣節以誅同惡，乾軸傾而復紐，皇維弛而更張，遷梟聲為好音，變襖祲為和氣。然後閑戎律，厘軍容，不喧不嘩，有嚴有翼；搜苑囿，殄遺寇，清宮門，授彼有司，宣言於眾曰：恭行天討，將以遏亂略，去人害。王師所至，歌舞從之。其或矜勇恃勳，作威肆掠，是則以暴易暴，夫何賴焉？懋功有恒賞，違禁有常罰，惟國之令典，不得以贖論，敢犯令者，殺之無舍。爰擇便地，引軍出屯，馬無錯群，士必成列，克敵彌日，都人莫知。徐命有地之官，同諭鄽裏，士庶聞巨猾之殲殄，而我師❥壺觴犒軍，如恐不及者，若赤子之保慈母，涸鱗之赴洪波，或欣而呼，或感而泣。吾是以知烈祖積德，人懷其深。賢臣佐時，功濟斯美。晟有興運之略，有匪躬之誠，有定亂之勳，有禁暴之德，俾予從乂，垂拱仰成，乃冊拜司徒兼中書令，加實封一千戶，錄功第一，序位居首。事業編乎史冊，德輝流乎頌聲。入為夔龍，出作方召，讚讚徽烈，中外具瞻。而晟居高牧卑，辭滿守約。崇讓而勳閥彌耀，惡盈而福祿修歸，斯又明哲之規，慎終如始者也。
夫制敵在謀不在眾，感人以義不以威。當天地屯蒙，邦家離析，援孤者踣，黨勝者強，群心囂囂，靡所止戾，若風動中野，波騰滄溟，從而拯之，豈易為力？於時馬不滿百駟，兵不盈萬人，無郡邑土田之資，無城池險阻之固，獨立不懼，氣吞群凶；以盡忠誓心，以必死勵己，以大順率眾，以至誠動天，眾心攸同，天意允答，故措軍散地而不可拔，致討寇而力有餘。國危能安，軍勝能整，古所謂衛社稷者，晟其當之。播揚休風，篆刻貞石。俾厥後嗣，無忘乃功。銘曰：
赫矣我唐，受天眷命。祖功宗德，浸澤儲慶。窮海請吏，遐荒稟令。寧一九服，惠康萬姓。三五以還，莫之與盛。迨予不類，辱守丕圖，燭理匪時，立誠未孚。蠢爾孽臣，扇茲潰徒，震驚朕師，黷穢皇都。宇宙沸騰，人神睢盱，重以統戎，誘奸同貫。播遷斯載，歲聿雲半，未既悔禍，人胥厭亂。乃錫元臣，夷凶翦叛。昏祲茫茫，橫流湯湯。挺然孤軍，在渭之陽。我城非完，恃順為防。我旅非眾，同心為強。由義率人，人皆響方。萬事如一，爭先啟行。拗憤求逞，蓄威斯張。力足勢全，時惟鷹揚。以戰則克，以謀則臧。指麾之間，群醜潛亡。鯨鯢暨平，宮室既清，軍伍無聲，都人不驚。成功禁暴，自昔稀有，實天生德，彰於厥後。洋洋令名，茲為不朽。


帝諱誦，德宗長子，上元二年生。始封宣城郡王，大曆十四年六月進封宣王，十二月立為皇太子，貞元二十一年正月即位。七月，以疾令皇太子監國，八月，傳位皇太子。元和元年正月，上尊號曰應乾聖壽太上皇，是月崩。年四十六。諡曰至德大聖大安孝皇帝，廟號順宗。大中三年，加諡至德宏道大聖大安孝皇帝。
宰相之職，寅亮緝熙，導陰陽之和，讚天地之化，裁成百揆，總領庶官。非道契時中，識通理本，則何以敷暢皇極，阜安群黎。朕以眇少，嗣守丕業，思立人紀，以承天休。其代子言，允屬良弼。朝議郎守吏部郎中騎都尉賜緋魚袋韋執誼，孝友忠肅，自誠而明。茂實本於宗師，英華發於事業。久參內署，動直靜專。累踐中台，職修事舉。克有公望，冠於群倫，以予衝人，恭默思道。是用命爾，納誨弼違，必能行四方之風，成天下之務，祗服乃職，厥惟欽哉！可守尚書左丞同中書門下平章事，賜紫金魚袋。
周制國用，委於塚卿；漢調軍食，資於相府。必由中以制外，則政一而事行。所以阜安兆人，平均九賦，弼成富庶之教，馴致雍熙之化，實仗兀老，佐予經邦。銀青光祿大夫檢校司空同中書門下侍郎平章事充太清宮使上柱國扶風郡開國公食邑三千戶杜佑，體資易直，德合宏大，事君以道，修己以誠，寅亮先朝，毗讚盛業，秉忠直之大節，備文武之全才。保乂朕躬，載申啟沃，發揮政本，開導化源。謨明緝熙，三事允理。必能綜領經制，變而通之，權貨幣之宜，成軍國之務，外均庶土，內瞻中邦。俾予一人，恭己而理，宏敷五典，式協於中，可檢校司徒充度支及諸道鹽鐵轉運等使，依前同中書門下平章事太清宮使散官，餘如故。主者施行。
門下：肇自周漢，至於國朝，莫不建立親賢，以為藩衛。擇茲賢哲，撫鎮北門，舉是彝章，式協公議。撫王紘，智量端平，體識沈遠，毓德早聞於《詩》、《禮》，成器可比於珪璋，居然岐嶷之姿，雅有信厚之譽，是宜獎其令美，授以旌旄。況全晉雄藩，興王故地，屏護狄塞，統制甲兵。撫循繄將領之才，居守藉公侯之重。一昨師徒擾叛，帥令不遵，用爾遙臨，以綏其眾。爾宜持嚴而務恕，約法而推誠，戒之慎之，載揚丕績。可開府儀同三司充河東節度觀察處置等使兼太原尹北都留守，封如故。主者施行。
王者嗣統，必上尊祖廟，中立人紀，下及孫謀，所以光讚鴻猷，發揮大典者也。皇太子大男寧等，溫敏茂淑，依仁遊藝。齠齔之歲，自降其心，《詩》、《書》之言，夙盈於耳。朕初建儲兩，永固宗祧，既當知子之明，彌稱抱孫之慰。是用依方建邑，籍土疏疆，俾奉邦家，式崇藩屏。本支百代，冀邁於周詩；子弟畢封，更高於漢室。於戲！承紫極之慶，稟青宮之訓，惟師友是敬，惟忠孝是憑。以樂善為心，好賢為德，古有成範，爾其欽哉！
輔弼股肱之臣，所與共成天功，左右邦理者也。朕承至尊之重，居群後之上，夙興寅畏，不敢康寧。思所以統天人之和，彰祖宗之烈，以行四方之政，以遂萬物之宜，敷求哲人，以輔台德。銀青光祿大夫守太常卿充禮儀使上柱國鄭縣開國公杜黃裳，宏深易簡，資博厚之德。朝議郎檢校左散騎常侍兼左金吾大將軍充左街使雲騎尉賜紫金魚袋袁滋，衝茂精微，體誠明之性。咸以器業閎茂，服在大僚。祗事先朝，克荷休命，識達道奧，文為國經。固可以儀刑具僚，參綜庶務，寅亮天下，毗予一人，罔不同心，以輔乃辟。黃裳可門下侍郎平章事，滋可中書侍郎平章事。
朕承天眷命，獲主兆人，思致邕熙，用康區夏。布和緝化，屬在輔臣，所謂適宜，實為通典。銀青光祿大夫守吏部尚書平章事上柱國鄭珣瑜、銀青光祿大夫守刑部尚書平章事上柱國高噸等，咸以忠靖，累更班列，秉彝廉慎，植操貞常。自參輔中樞，皆能勵節，祗勤庶務，夙夜惟寅。歲月滋深，嬰纏疾恙袞，職有闕，無以彌綸。況銓綜為選士之本，刑法乃生人之命，俾從專掌，以盡至公。宜輟台司，副予所委。珣瑜可吏部尚書，郢可邢部尚書。
王者之制，子弟畢封，所以固藩輔而重社稷，古今之通義也。第十弟諤等，寬簡忠厚，生知孝敬，行皆由禮，誌不違仁。樂善本於性情，好賢宗於師傅。朕承天之序，稽古展親，宜舉徽章，俾開土宇。第十弟諤封欽王，第十一弟諴封珍王。男建康郡王渙封郯王，改名經；洋川郡王沔封均王，改名緯；臨淮郡王洵封淑王，改名縱；宏農郡王浼封莒王，改名紓；漢東郡王泳封密王，改名綢；晉陵郡王湜封郇王，改名綜；高平郡王淑封邵王，改名約；雲安郡王滋封宋王，改名結；宣城郡王淮封冀王，改名絿；德陽郡王湑封和王，改名綺；河東郡王浥封福王，改名綰；洛交郡王況封珍王，改名繕；第十三男絢封衡王；十四男纁封會王；十七男紘封撫王；十八男緄封嶽王；十九男紳封袁五；二十男綸封桂王；二十一男綽封翼王。
朕君臨寰海，子育兆人，思欲阜其財求，俾遂生殖，然後導之以禮樂，齊之以政刑，興廉讓之風，洽和平之理。而比聞官司之內，尚有逋懸，每念黎蒸，用深憂軫。永言勤恤，宜有蠲除。其莊宅使從興元元年至貞元二十年二月三十日已前，畿內及諸州府莊宅店鋪車坊園磑零地等，所有百姓及諸色人，應欠租課斛豆見錢絁絲草等，共五十二萬餘，並放免。朕方與人休息，致之富壽，物有不得其所，事有可利於人，寤寐求思，予無所愛。宜加曉示，令悉朕懷。
朕承九聖之烈，荷萬邦之重。顧以寡德，涉道未明，虔恭畏懼，不克祗荷。常恐上墜祖宗之訓，下貽卿士之憂，夙夜祗勤，如臨淵穀。而積疢未復，至於經時。怡神保和，嘗所不暇。永惟四方之大，萬物之殷，不躬不親，慮有曠廢。加以山陵有日，霖潦逾旬，是用儆於朕心，思答天戒。其軍國政事，宜權令皇太子純勾當，百辟群後，中外庶僚，悉心輔翼，同厎於理。宣布朕意，咸所知聞。
朕聞生死者物之大歸，修短者人之常分，古先哲王，明於至道莫不知其終以存義，順其變以節哀，故存者不至於傷生；逝者不至於甚痛，謂之達理，以貫通喪。頃在弱齡，即敦清淨，逮於近歲，又嬰沈痼。嘗亦親政，益倦於勤。以皇帝天資仁孝，日躋聖敬，爰釋重負，委之康濟。而能內睦於九族，外勤於萬問寢益嚴，視膳無曠。推此至德，以安庶邦，朕之知子，無愧天下。今厥疾大漸，不寤不興，付托得人，顧復何恨？四海兆庶，亦奚所哀？但聖人大孝，存乎善繼，樞機之重，軍國之殷，纘而承之，不可暫闕。以日易月，抑惟舊章。皇帝宜三日而聽政，十三日小祥，二十五日大祥，二十七日釋服。方鎮牧嶽，不得離任赴哀。天下吏人，誥至後出臨，三日皆釋服。無禁嫁娶祠祀飲酒食肉。宮中當臨者，朝晡各十五舉音，非臨時，禁無得擅哭。釋服之後，無禁舉樂。他不載誥中，皆以類從事。伏以崇陵仙寢，復土才旋，甸邑疲人，休功未幾，今又重勞營奉，朕所哀矜。況漢魏二文，皆著《遺令》，永言景行，常誌夙心。其山陵制度，務從儉約，並不得金銀錦彩為飾。朕寢疾歲久，以至彌留，醫藥伎術之人，夙夜無懈，念其盡瘁，頗謂極誠，必在優容，務令得所。百辟卿士，宣力盡忠，克申送往之哀，宜展事居之禮。布告天下，明知朕懷。
朕以寡昧，嗣膺大業，永惟列祖之德，肅奉山園之重，夕惕若厲，懼有缺遺，賴一二元臣，公卿庶士，葉乃心力，克申典禮。今九虞既畢，永慕惟深，爰奉疇勞之義，差其異數之命。山陵使杜佑若子若孫，與一人五品正員官。禮儀使杜黃裳特加一階，與一子六品官。副使李鄘、按行山陵地副使李扞賜一級，各與一子官。鹵簿使鄭雲達與一子出身，儀仗使舁梓宮官各賜爵一階，邑爵掌優賜有差。三京元高陵高陽縣人夫，寒凍近道，鄰村坊市，屋宇什物田苗被毀損，並近陵百姓，偏有使役，委京兆府勘覆聞奏。挽郎挽士，量加優恤。甸內百姓奉山陵，秋冬滯雨，供慶疲弊，所配折納和糴並停。
維貞元二十一年，歲次乙酉，四月庚子朔九日戊申，皇帝若曰：建儲貳者，必歸於上嗣；固邦本者，允屬於元良。谘爾元子廣陵郡王純，幼挺岐嶷，長標恂淑。佩《詩》、《禮》之明訓，稟忠孝之宏規，居常保謙動必循道。識達刑政，器含溫文，愛敬奉於君親，仁德聞於兆庶。神祗龜筮，罔不協從。是用命爾為皇太子。於戲！惟我烈祖之有天下也，功格於上帝，祚流於無窮。光纘洪緒，逮予十葉，虔恭寅畏，日慎一日。付爾以承祧之重，勵爾以主鬯之勤，以貞萬國之心，以揚三善之德。爾其尊師重傅，親賢遠佞，非道勿履，非禮勿行。對越天地之耿光，丕承祖宗之休烈，可不慎歟！
維永貞元年，歲瓷乙酉，八月丁酉朔九日乙巳，太上皇若曰：谘爾皇太子純，惟皇上帝降休於我家，用集大命，克綏厥猷，惟後祗率大典，茲惟艱哉。朕承累聖休德，膺守邦之重，不蒙天佑，降疾在躬。上不能昭事郊丘，祗見烈祖；下不能臨視庶政，保綏兆人。是用命爾當位嗣統，宜陟元後，代予憂勤。今遣使檢校司徒平章事杜佑、副使門下侍郎平章事杜黃裳持節冊命。於戲！爾有光大之德，敷於萬邦；爾有仁孝之誠，刑於九族。慈和寬簡，克享天心。元符不可以固違，明命不可以不畏。爾惟察納忠直，子惠困窮，谘於正言，慎乃儉德。臨庶官以敬，哀庶獄以情，允執其中，無忝我祖宗之丕訓。
