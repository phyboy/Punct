門下：王者布德行惠，必順天時，發廩賑乏，蓋循舊典。朕君臨縣，念切黎元，思欲咸致其安，各阜其業。事關恤下，政在便人，予無愛焉，斯為大本。而甸服之內，比年豐穰，一歲不登，遂至艱食。豈非轂下賦役，經制猶繁，物力所資，凋耗已甚，靖言於此，愧歎良深。今春陽發生，田事具飭，苟迫於歉乏，不能自存，而耕植頓虧，秋成何望。所以特加恩賚，蠲彼徵求，庶農桑之及時，俟麰麥之方稔。式當和煦之候，載示憂勤之心，我其永懷，俾厚生殖。京畿百姓，宜共賑給粟三十萬石，內八萬石以京兆府常平義倉粟充，其餘以太倉粟充支給。比者田穀致損，芻槁隨之，今已過時，益難濟辦，其並職田草共一百一十五萬束，並宜放免。又有常賦錢穀，蠲放之餘，貧弊者多，慮難輸入，欲令寬息，須有憂矜。其京兆府欠去年兩稅青苗等錢二萬一千八百貫，欠秋租雜斛斗及職田粟五萬三千三百石，並宜放免。元和六年春賑貸京畿百姓義倉粟二十四萬石，亦宜放免。朕誠意靡達，黎人未康，憂積於衷，鑒寐增惕。爰自去歲，以迄於今，存救之恩，屢降明詔。乃眷長吏，職惟親人，爾其極慮撫綏，指陳利病，將我惠澤，被於鰥孤，葉於便宜，無使勞擾。故茲示諭，當悉朕懷。
宣力濟時，為臣之懿躅；辭榮告老，行已之高風。況乎任重公台，義深翼讚，秉衝讓之誌，堅金石之誠。敦諭既勤，所執彌固，則當遂其衷懇，進以崇名。尚齒優賢，斯王化之本也。
金紫光祿大夫守司徒同中書門下平章事兼充宏文館大學士充太清宮使上柱國岐國公食邑三千戶杜佑，岩廊上才，邦國茂器，蘊經通之識，履溫厚之姿。寬裕本乎性情，謀猷彰乎事業。博聞強學，知曆代沿革之宜；為政惠人，審群黎利病之要。由是再司邦用，累曆藩方，出總戎麾，入和鼎實，聿膺重寄。曆事先朝，左右朕躬，夙夜匪懈。命以詔冊，登之上公，肅恭在廷華發承弁。茲可謂國之元老，人之具瞻者也。
朕纘承丕業，思宏景化，選勞求舊，期致時邕。方伸引翼之儀，遽抗懸車之請，而又固辭年疾，乞就休閑。已而復來，星琯屢變，有不可抑，良用耿然。永惟古先哲王，君臣之際，臣有耆艾以求其退，君有優賜以徇其情，乃輟鄧禹敷教之功，仍增王祥輔導之秩，俾養浩然之氣，安於敬止之鄉，庶乎頤神葆和，永綏福履。仍加階級，以厚寵章，其惟敬哉，茲謂全致。可光祿大夫守太保致仕，宜朝朔望。
經邦制理，先務於安人；秉義納忠，諒存乎體國。其有堅持正性，動合眾心，才當與能，善足垂勸，則宜荷推轂之寄，為分閫之臣，建侯貞師，宣我利澤。魏博軍步射都知兵馬使同節度副使檢校秘書監兼御史中丞沂國公田興，深明有融，忠孝是力，介若金石，通乎弛張。效用思齊於昔賢，潔誠期報於君父。生此王國，跡淪戎藩，逢時乃彰，會節有立。日者元臣即代，裔子幼年，小人任事以作威，諸將屏息而增懼，政理滋紊，刑章亟乖，群臣危疑，幾致顛越。朕用憂閔，方圖輯寧，而興任在轅門，深惟大體，義勇斯奮，奸雄伏辜，士心所歸，不令而肅，征鎮安固，厥庸茂焉。既而保貴胄之家，將到上國；全故帥之績，求復中軍，表章屢疏，情懇備至。以勳則特異，以義則可觀，周旋令圖，蓋有餘裕。朕高懸爵命，以待能賢，嘉爾殊勞，允宜懋賞。晉軍謀帥，卻穀嘗學於《詩》、《書》；漢將議功，竇融實冠於名節。魏郊巨鎮，河上奧區，杖鉞可以宣國威，觀風可以率彝典。習俗至於丕變，疲徯而汔康，佇光冊書，用寄心膂。榮級繼登於七命，顯秩超踐於六卿，仍兼副相之雄，以重元戎之寄。服茲休命，其懋戒哉。可銀青光祿大夫檢校工部尚書兼魏州大都督府長史御史大夫充魏博等州節度管內支度營田觀察處置等使，勳封如故。
奉君親，竭忠孝，人倫之大端也，賢智所以盡心；賞功勞，懋名節，國家之急務也，皇王所以致理。朕嗣服丕業，恭臨萬邦，每念政之未孚，化有不暨，怵惕惟厲，載廑於懷。嘗以為肖質稟靈，皆思響善，亦在甄明撫導，推示至誠。樹績必使其光揚，罹患必圖其安緝，永言及此，終食豈忘。
魏博大藩，東夏雄屏，軍戎勇於見義，黎庶懷於有仁。自中原始兵革之虞，河朔為用武之地。抱才器者，或感恩而盡力；申節效者，果因事而彰明。時將大寧，斯獲予誌。近田季安薨謝，其子幼童，奸邪憑依，妄肆威福。一境危慄，懼致覆亡；比屋凋傷，疲於杼軸。田興仗義奮發，翦去憸人，大安方隅，屢獻忠懇。達三軍奉上之誌，激千里望闕之誠，誓遵典彝，丕變舊俗。忠諫指切，感於朕心，是用特授旌旄，俾靖封略，言念將士，同德葉謀。守正如金石之堅，淩寒挺松柏之操，垂令名於不朽，示臣節於將來。清風載揚，丹款可鑒，嘉尚歎息，勞於寢興。賞不逾時，式示旌勸。
其管內百姓等，身勞耕稼，力竭征徭，每念予懷，用當憂憫。宜令司封郎中知制誥裴度往魏博宣慰，親諭朕意。仍賜錢一百五十萬貫，以河陽院諸道合進內庫綾絹綿等支送充，賞給將士及六州縣百姓。差科宜給復一年，使之蘇息。州縣之中，或有殘破偏甚者，委田興逐便宜處分。朕以布澤之時，務從人欲，好生之德，期洽眾心。魏博管內，宜赦見禁囚徒。其與田興協心立功大將及判官等，委興具名銜聞奏，當有甄升，如有父母在，別加優恤。當道從前以來官吏將校等，或忠義可嘉，而刑戮濫及。如有此色，委田興條錄奏聞，當加追贈；如有家口見存，宜厚加優恤。管內高年煢獨，或天寶遺人，夙霑皇化，或孤獨廢疾，不能自存，委田興差官存問，仍量給粟帛。管內有清勤奉職，為眾所知者，委田興具事跡奏聞，當加進改。如身在邱園，行義素著，或才兼文武，名節可稱，亦委田興具名聞薦。贈太尉季安，姻戚舊臣，嘗任將相，飾終之典，宜示優崇。其葬事委田興差官勾當，禮物之間，務從周厚。田懷諫在疚之初，政出群小，因致軍府騷然不寧。以其幼年，有足矜憫，待其到京之日，一門量加存恤。
嗚呼！聳善念功，惟恐不及；卹人厚下，惟恐不豐。庶洽雍熙，遂櫜弓矢。為仁繇己，其道信然；樹德務滋，在乎終始。凡百多士，宜悉朕懷。
楊歸厚頃以詞藝，擢於諫垣，自屬班行，頗修職業。但列於清近，當慎威儀，以婚姻之私，假借公館，表章上獻，慢黷則多。俾移秩於國庠，仍分曹於雒邑。可國子主簿分司東洛。
文昌六官，宗伯掌禮，選授之重，自昔攸難。非夫台袞之臣，分全於終始，縉紳之義。素洽於群倫，則無以允是優崇，膺茲名物，正議大夫守禮部尚書同中書門下平章事上柱國扶風郡開國公權德輿，奧學雄詞，虛襟曠度，稟中和之氣，宏信厚之規。夙彰厥猷，曆踐清貫，乃者徊翔省閣，祗服大僚，咸推鎮俗之風，遂致濟川之望。朕永惟理本，宵旰在懷，嘗期獻納之功，深屬弼諧之任。爰徵僉論，俾列鼎司，勤勞亟涉於歲時，謙挹每形於造次。是用委春卿之職，輟樞務之殷，任事呈能，庶先會府。帥屬而理，汝往欽哉！可守禮部尚書。
門下：邦國之興，將相是資，選眾而舉，思賢俾乂。故有台臣外撫，宣力已靖於四方；袞職迭居，懋功復凝於庶績。允茲崇踐，爰屬上才。前劍南西川節度副大使知節度事管內支度營田觀察處置統押近界諸藩及西山八國雲南安撫等使銀青光祿大夫檢校吏部尚書兼門下侍郎同中書門下平章事成才都上柱國臨淮郡開國公食邑二千戶武元衡，粹厚端莊，簡易常壹。有誠明之道以致用，有宏茂之略以佐時，貞方自得於性術，操尚不愆於風雨。加以懿文合雅，聚學承師，通禮樂刑政之源，達古今治變之要。曆登華貫，休聞穆然；洎處鈞衡，中立不倚。致君思堯舜之盛，修職以邴魏為宗，翼戴之勤，夙夜彌亮。彝倫攸敘，鼎飪載和，益部大藩，比仗兼濟。而能布宣威惠，撫苻蠻髦，縣道輯寧，疲黎安息。推心而下皆率附，正己而人自響方，臨之累年，理有殊等。朕以出納王命，緝熙帝圖，總庶官之職業，為百度之扃鍵，惟此重任，屬於黃扉。分憂遂輟於殿邦，具瞻再歸於碩望，爾尚行之以中正，煦之以和平。毗於一人，膏潤天下，祗膺禮命，無替徽猷。可守門下侍郎同中書門下平章事兼崇元館大學士充太清宮使。
輔相之任，所貴乎納忠；進退之宜，實重於申禮。其有以勞奉國，以疾固辭。聿懷謙讓之風，是與優崇之典。朝議大夫守中書侍郎同中書門下平章事上柱國高邑縣開國男食邑三百戶賜紫金魚袋李絳，端莊秉彝，亮直循道，抱淩寒之勁節，標肅物之貞規。嘗以懿文，參於內署，亦以公望，貳於地卿。竭其器能，茂著宦業，洎居袞職，左右朕躬。遠慮必陳，讜言無隱，竭致君之誌，宏濟俗之方。確角真心，鬱有休問，而步履嬰疹，趨侍為難。披誠上聞，稽首求免，乃眷毗倚，久之未從。星霜屢遷，衷懇彌激。宗伯秩禮，時惟大寮，宜從喉舌之班，用輟鹽梅之寄，庶因清簡，俾遂頤真，膺茲寵章，敬服爾命。可守禮部尚書，散官封賜如故。
善為國者，務蓄於人，百姓未康，君孰與足？其或時逢水旱，念切煢嫠，於是有已責之恩，行散利之典，古今通範，何莫繇斯。朕恭已勵精，以臨兆庶，永言憂濟，終食豈忘。思俾萬邦，同臻富壽，而去歲甸服，氣序愆和。夏屬驕陽，秋多苦雨，三農爽候，五稼不滋，比及收藏，曾靡善熟。如聞閭井之內，儲備罕充，產於地者既微，出於力者宜困。既牽公上之稅，薦迫輸送之期，循環歲時，固亦勞止。況群司具列，軍衛實繁，供億之名制備存，工役之科條未艾，四方楨幹，屬在京師，念茲矜人，良多愧歎。今土膏方動，東作其勤，逋賦未蠲，糧餉何望？宜加惠渥，式俾厚生，趨澤務農，庶乎勸化。姑示納隍之旨，佇寬艱食之虞，煦育順時，義斯可取。應京畿百姓所欠元和八年稅斛斗青苗錢稅草等，在百姓腹內者。並宜放免。仍以常平義倉斛斗三十萬石，委京兆府條疏賑給，務及貧人。如常平義倉不足，即宜以元和七年諸縣所貯，折糴斛斗添給。應緣賑給百姓等，委京兆差擇清幹官，於每縣界逐處給付，使無所弊，各得自資。近歲以來，屢宏德澤，邦畿千里，田號上腴，阜安疲黎，亦在循政。谘爾京邑長吏，洎於宰字之官，各宜葉心，將我詔意，戒之以擾，授之以仁，宣示朕懷，咸使知悉。
門下：虞以為盛，猶谘五臣；殷之用興，亦賴三後。朕勵精恭己，十載於茲，常以國鈞，委之公輔。務熙庶績，敢怠旁求，國欲左右有人，在廣股肱之任。曆選列辟，洎於藩維，冀獲賢能，俾匡正道，爰茲所命，允屬至懷。河中晉絳慈隰等州節度支度營田觀察處置等使正議大夫檢校禮部尚書兼河中尹御史大夫上柱國高平縣開國子食邑五百戶賜紫金魚袋張宏靖，德稟精微，器含衝用，溫恭諒實，明允克誠。素推君子之風，雅有大臣之體，蘊積稽古之學，發揮經緯之文。嘗司朕言，動葉謨訓；曆踐清貫，具揚淑聲。爰統方州，載膺節制，奉法遵制，在公忘私，人無不懷，績用丕茂。予欲正百工之理，成太平之階，若臨巨川，以重舟楫。是用命爾，列於中台，每念臣鄰之規，以貞棟崇之吉。少翁積慶，嗣德漢廷；文子勤身，繼匡晉室。爾惟朝夕納誨，以翊朕躬，是資袞職之勤，式重《緇衣》之美：仍帥司寇之屬，俾靖皋陶之刑。懋宣厥猷，往踐於位。可守刑部尚書平章事，散官勳封如故。
存樹風節，謂之立名，歿加襃飾，所以誘善。故朝散大夫試秘書省著作郎兼侍御史甄濟，昔以文雅，見稱當時，嘗因辟召，亦佐戎府。而能保堅貞之正性，不履危機；睹逆亂之潛萌，不從脅汙。義聲可傳於竹帛，顯贈示賁於鬆楸。藩方上陳，允葉彝典，追加命秩，以獎忠魂。可贈秘書少監。
孝子劉敦儒，生於儒門，稟此至性。王祥篤行，起孝敬而不移；曾參養誌，積歲年而罔怠。用宏勸獎，宜服官常，分曹洛師，俾遂私誌。可守左龍武軍兵曹參軍分司東都。
朕嗣膺寶位，於茲十年。每推至誠，以禦方夏，庶以仁化，臻於太和，宵衣旰食，意屬於此。今淮西一道，未達朝經，擅自繼襲，肆行寇掠。將士等迫於受制，非是本心。思去三面之羅，庶遵兩階之義，宜以山南東道節度使嚴綬兼充申光蔡等州招撫使，仍與鄰道將帥等，即同糾率，共申曉諭。其淮西將士官吏等，如有歸國者，即量其高下，便授職任，仍具奏聞，仰超授官爵。縱舊有罪犯，一切無問。吳元濟如束身歸朝，亦當棄瑕錄用。其百姓有歸投者，仰便給糧食，仍與田宅，務加存恤，使其安堵。事平之後，淮西將士，宜共賜錢二百萬貫，百姓給復三年。詔書所不該者，嚴綬量其所宜，條流奏聞，庶盡綏懷之義，以申生育之恩。若尚執迷，不能遷善，至於問罪，自有常刑。宜以誠懷，使其知悉。
門下：讚天地之化，阜成萬物；正邦國之紀，康於群生。夢寐旁求，精誠上達，況乎明誠以久，嘉猷日聞。股肱之任，耳目所注。具官宏靖，實天生德，惟嶽降神。端方靜深，信厚溫霽。質抱荊山璞，光含魏國之寶，錯爾素履，穆然清風。出備爪牙，總近關之紀律；入膺喉舌，練中台之法制。從容宰輔，密勿鼎司，誠惟在公，慮必經國。濟川舟楫，人望具瞻，和羹鹽梅，朕志先定。宜登右弼之任，用正中台之曜，纂乃祖考，光於家邦。於戲！天工人代，予違汝翼，必當悉乃力，同乃心。役天下之才，以貞百度；通天下之誌，以佐萬幾。唯直道是行，唯讜言是進。內懷親附，拯黎元之方困；外思鎮撫，偃兵甲於將興。勿優養以崇名，無逡循而避事，對揚成命，時乃之休。可守中書門下平章事。
門下：弼成大化，參敘彝倫，克光元首之明，其服股肱之任。朕所以不自暇逸，務求賢能，式重舟楫之才，以宏經濟之道，疇若予志，僉諧乃公。中大夫守尚書右丞上輕車都尉賜紫金魚袋韋貫之，清明在躬，禮樂之器，蘊珪璋特達之德，茂廉正博雅之規。靜而知微，動必有守，凡踐列位，備聞嘉猷，當官而行，臨事能斷，道可鎮於風俗，望彌積於朝倫。是宜和靖陰陽，紀綱邦國，命作心膂，列於台階。夫能慮四方，揆百事，愛利萬物，辨論群材，示公忘私，時乃之職。而況圖靖藩服，係在廟謨，爾惟順下以訓人，奉上以宣力，因眾功而致用，熙眾志以為心。朝夕獻可否之誠，經綸厎文武之績，祗膺厥命，勿懈於時。可守尚書右丞平章事，散官勳如故。
天地之化，由肅殺而成歲功；帝王之道，以威武而輔文德。朕祗荷鴻業，撫臨庶邦，務先含宏，每慎征戰。俾懷仁者有恥且格，畏罪者見善即遷，而或昏迷不恭，告命不及，固興勃亂之孽，自速原野之誅。除害正刑，國有彝典。吳元濟逆絕人理，反易天常，不居父喪，擅領軍事。諭以詔旨，曾無敬恭。熒惑一方之人，迫脅三軍之眾。以其父少陽常經任使，為之軫悼，命申奠祭，臨遣使臣。淩虐封疆，遂致稽阻，絕朝廷之禮意，忘父子之恩情。旋又掩襲舞陽，傷殘吏卒；焚燒葉縣，騷擾閭閻，恣行寇攘，無所畏忌。朕嘗念賞延之義，又重傷藩帥之門，尚欲納於忠順之途，處以顯榮之列。未能飭法，猶為包荒，再以詔書，俾申招撫。而蠆毒滋長，奸心靡悛。壽春西南，又陷鎮柵，窮凶稔惡，縱暴挻災。覆載之所不容，人神之所共棄，良非獲已，致此興戎。蓋以方伯連帥，同請討除，伐罪吊人，故茲申命。
宜令宣武、忠武、太原、武寧、淮南、宣歙等兵馬合勢，山南東道及魏博、荊南、江西、劍南東川等道兵馬與鄂南計會，東都防禦使與懷汝鄭節度及劍南、義成軍兵馬犄角相應，同為進討。吳元濟舊有官秩，宜並削除。大軍既臨，計即戡殄。嗟我淮右之眾，本為勤王之師，雖是脅從，頻已昭洗，念此勳力，未嘗弭忘。適罹狡童，又此詿誤。心懷忠順，迫在凶威，苟能率誠，即可收效。其淮西將士，有能梟斬凶渠者，先是六品已下官；授三品正員官，其先授五品已上官者，節級昇進；仍與實封五百戶，莊宅各一區，錢二萬貫。如能率所管兵馬。以城鎮來降者，並超三資與改官，仍與實封二百戶，錢一萬貫。以一身降者，亦與改轉，仍賜錢帛。諸道應赴行營將士，如有斬元惡者，亦準此處分。吳元濟如能束身歸朝，並與洗雪。若不能改過，罪止其身，其餘汙脅，一切不問。接賊界州縣百姓，軍興已來，供饋繁並，言念疲瘵，良增憫然。元和九年兩稅斛斗錢物等，在百姓腹內者，並十年夏稅，並宜放免。其有城鎮將士百姓，守節拒賊，身死王事者，各委長吏，優給其家。仍具事跡申奏，當加褒贈，並賜錢帛，仍與一子官。
三州百姓，莫匪吾人，諸軍所至，不得妄加殺戮，焚燒廬舍，據奪財產，並有拘執，以為俘馘；事平之後，給復二年。三州內有自置義營堡柵，王師所至，能相率來降，各加酬獎。時當春候，務切農桑，應緣軍務所須，並不得干擾百姓。如要車牛夫役及工匠之類，並宜和雇情願，仍給優價。賊平之後，應立功將士，並與超資改官，節級賜物。於戲！朕率理道，靡敢荒寧，思致中和，以康億兆。而德之寡薄。化未昭宣，爰用甲兵，良深愧歎，顧非重武，其在止戈。宣示中外，咸令知悉。
門下：輔相之任重，作予股肱；經濟之才難，注人耳目。苟非慮周物表，識洞事先，則何以出納中樞，平章大政。詢認時論，僉曰汝諧。朝議郎守御史中丞兼尚書刑部侍郎飛騎尉賜紫金魚袋裴度，勁直循道，清通秉彝，文融菁華，行茂枝葉。居然廊廟之器，出於領袖之門。西掖司言，南台執憲，常懷遠略，屢告嘉猷。實宣力以徇公，況外身而憂國，霜雪無改，雷風有恒。朕欲旋觀其能，用試於事，俾曆戎閫，載馳使軒。王澤渙汗以遐宣，軍情密勿而上達，將議抽擢，因罹震驚。崇道德之藩籬，士有致命；資忠信之甲胄，兵無容刃。人具瞻爾，天方賚予，昆命於龜，爰立作相。爾其展四體，堅一心，廣其道以用賢，厚其風以易俗。五兵未戢，爾惟保定武功；百姓未康，爾惟勤恤人隱。臨事必斷，當官而行，齊台階於厎平，補袞職之有闕。光膺慎選，其戒之哉！可朝議大夫守中書侍郎同中書門下平章事，勳賜如故。
門下：授鈇鉞之賜，其惟爪牙；掌管籥之司，允歸心腹。況乎天兵作鎮，王業成都，全晉山河，陶唐風俗，外以威懷七狄，內以承衛二京，操節制戎帥之權，兼澄清列郡之寄，訓齊五校，表率一方，曆選元僚，無逾上相。中書令張宏靖，高蓋垂慶，大珪含章，和順在中，莊敬發外。翼翼有致君之道，兢兢懷許國之忠。言觀器能，早授方任，風謠果洽於分陝，膏潤實彰於近關。洎登為鼎臣，輔我袞職，出納萬務，清明一心。宏宣遠猷，慎守成式，夢帝所賚，伊人是瞻。朕以龍山之前，卒乘殷會；雁塞之上，稽胡雜居。求明略以拊循，資盛名而鎮定。是用輟於鈞軸，授以節旄，崇高超列於天官，密勿遙參於台席。敬聽後命，載揚先聲，在貞元初，乃考成肅公，弼諧德宗，以敷景化。肆予嗣位，惟爾業官，匪惟勤勞於我邦，茲亦光輝於爾室。於戲！入而惟輔，出而為藩，行思永圖，勿替舊服。可檢校吏部尚書同中書門下平章事充太原節度使。
門下：地拱宸居，任膺宰執，宣明大號，佐佑丕圖。失其道而庶事靡陳，得其道而彝倫攸敘，成吾柱石，在乎鈞衡。況今戎役方殷，廟謀為切，利用既彰於曆試，崇名宜允於僉諧。右丞韋貫之，代秉廉清，天資貞白。奇文包於五色，茂德體於千鈞。含和抱公，居易求己。徊翔禮闥，堅明以辨其妍媸；綱轄仙台，密靜克修其班制。動有直氣，居無流心。洎權登袞職，參任樞務，平章庶事，屢入三台。遠猷是經，中立不倚，元成之慶靈斯集，山甫之恭勤日聞。俾重輝於相門，爰正位於台座。於戲！宰相者，實執人柄，以為國楨。化有未孚於休，物有不遂其性，佇爾高議，副予虛懷。予欲惠於兆庶，爾思均賦之宜，庸觀在位式序，品物咸亨。鼓時風以淳厚吾人，流王澤以光昭乃辟，服我成命，仰而行之。可守中書侍郎平章事。
