上帝垂象，輝弧矢之芒；先王取威，陳鈇鉞之柄。蓋所以昭宣七德，保乂兆人，故窮陰有助於歲功，而大刑無廢於國典。朕承累聖之休祉，奉吳穹之眷命，道思格物，心豈佳兵。期致俗於和同，庶納人於軌度。緬窺鍾鼎，無忘衛國之勞；永惟帶礪，每存延代之賞。故太尉武俊，頃因多難，首建大勳。懸捧日之明誠，遏滔天之逆豎，武烈有過於雷震，壯容具紀於丹青。餘風凜然，雖死不朽，是宜子孫襲寵，邦國同休，而王承宗墜乃箕裘，隳其門戶。不思祖宗之德，忍與梟獍同謀；不顧天地之恩，敢以豺狼為性。飽則逾悖，撫之不馴，凶狂屢見於表章，戕賊竊加於宰輔。四方同駭，千古所無。朕以思人愛樹，投鼠忌器，優柔而未斷，隱忍而不征。屈其憲法，唯絕朝貢，俾之思過，將謂革心。而乃先動干戈，屢犯城邑，焚燒剽掠，流毒於人。罪惡既不可容，誅討蓋非獲已。況四面征鎮，憤激咸同，中朝卿士，奏議相繼。雖覆以大道，欲更含宏，而迫於群情，須正刑典。
宜令河東、幽州盧龍、義武、橫海、魏博、昭義等節度兵馬計會進討。其承宗在身官爵，並從削奪。言念乃祖，嘗著功庸，蠢茲狡童，自取廢絕。其所襲實封，宜回賜武俊子右金吾衛將軍士平，俾之纂承，無乏祭祀。若承宗翻然改悟，束身入朝，必議加恩，不唯貸法。如沈迷自若，討伐遂行，則罪止一身，其餘驅脅之徒，一切不問。大軍既臨，計即戡殄。其成德將士等，或染汙俗，或迫凶威，雖效忠誠，無階自達，但能去逆效順，因事立功，隨其高下，厚其寵錫。如有梟斬渠魁，及執送京兆，以效誠節者，王承宗在身官爵土地等，便以回授，仍與實封五百戶，莊宅各一區，錢二萬貫。如有能率所管兵馬，及以城鎮來降者，並超三資與官。仍與實封二百戶，錢一萬貫。其以州降者，便與刺史，仍賜實封三百戶。如本是刺史，更超三資與官，賜實封三百戶，以縣降者，超兩資與官，賜實封一百戶。其以一營一柵降者，節級襃升，務從優厚。其諸軍行營將士，有先登陷陣，屠城下邑者，亦準此處分。其接近賊界諸道，應副行營將士，如有能梟斬承宗者，亦準前例處分。其接近賊界州縣，自軍興以來，供饋繁並，嗟我疲瘵，良增憫然。應元和十年兩稅斛斗錢物，在百姓腹內，並十一年夏稅，並宜放免。其有城鎮將幹百姓，守節拒賊，身死王事者，各委長吏，優給其家，仍具事跡聞奏，當加褒贈。其有潛謀誅斬承宗，被其屠戮者，優加追贈，並賜錢帛，仍與一子官。六州百姓，莫匪吾人，墜於塗炭，深用嗟惻。兵之所至，不得妄加殺戮，及焚燒廬舍，掠奪資產，並有拘執，以為俘馘。事平之後，給復三年。其六州管內百姓，能相率來歸者，所在安存，各加優獎。方當春候，務切農桑，邊界之人，慮妨耕織。應緣軍務所須，並不得干擾百姓，如要車牛夫役工匠之類，宜和雇優給價錢。賊平之後，應立功將士，並與超資改轉，節級賜物，續有處分。
於戲！朕正位凝命，竭誠響方，勞謙在心，慈儉為寶。而化未陶於頑傲，澤未浸於隱微，薦興甲兵，布在原野，中宵愧歎，當寧憂兢，庶將除奸，非曰尚武。宣示中外，宜體至懷。
門下：朕觀古先哲王，興化致理，未嘗不選建良弼，熙寧庶工，俾之敷陳大猷，左右乃辟者也。朝議郎守中書舍人權知禮部貢舉輕車都尉賜緋魚袋李逢吉，疏通而守於經制，質厚而輔以文章，貞恒自居，和易待物，體賢人之志業，茂端士之風規。曆履班行，發揮事任，厥心匪懈，所至有聲。自彌綸粉闈，駮正瑣闥，且司言於右掖，嘗納訓於東儲。誠明一貫，聞望旁洽，俾司貢士，彌著嘉聞。方今外興不得已之師，內有不獲安之俗，恒忘食於將旰，務求衣於未明，冀清原野之誅，用止干戈之役，登爾匡輔，代予憂勤。爾宜宣至化於吾人，告嘉猷於厥後，銷弭氛祲，導迎和平。事有不舉其中，正或未孚於下，爾惟啟沃，無乃面從。可朝議大夫守門下侍郎平章事，賜紫金魚袋。
疆理宇內，必先於京師；惠綏四方，亦始於中國。蓋以千里之壤，百役是資，俾其不足，吾孰與足？頃自春及夏，時澤未降，恐失順成之道，或生歉儉之災，是以仰瞻昭回，俯察田畝，喜獲朝隮之潤，方寬夕惕之憂。思遂康寧，盡蠲逋負。其京畿百姓，所有積欠元和九年十年兩稅及青苗並折糴折納斛斗及稅草等，除在官典，所由腹內者，並宜放免。
朕恭己臨人，勵精思理，二三執政，繇吾股肱，念始終之罔虧，於進退而尤重。敬或將明失中，輔導不專，依違於懷，尚慎斯舉，君臣之義，豈不宏乎？中大夫守中書侍郎同中書門下平章事上騎都尉賜紫金魚袋韋貫之，早著淑聲，累更顯貫，潤以文藻，懿其風猷。爰膺選眾之求，式佇弼予之美。而自當鈞軸，屢變星霜，虛襟以聽，未聞至論。非啟沃之道有所不行，何燮諧之功蔑爾無效？欲抑浮華之路，在捐朋友之私。人亦具瞻，事將奚副，用解樞機之務，俾居衡鏡之職，克允斯任，宜和厥心。可守尚書吏部侍郎，散官勳賜如故。
門下：上宰參職，所以法三台之耀；中樞議政，在乎遂萬邦之宜。朕獲承鴻休，思建皇極，冀沃心而納誨，恒注意以求賢。通議大夫尚書工部侍郎知制誥翰林學士上柱國清源縣開國男食邑三百戶賜紫金魚袋王涯，動直靜專，踐方居易，挺歲寒之勁質，抱夙夜之端誠，言唯守中，慮每經遠。屬者禁垣揮翰，五字日宣；選部持衡，九流風動。薦居肘腋之地，曆試股肱之才，進嘗伏於青蒲，出不泄其溫樹。牟融得大臣之節，毛玠有古人之風，詢廟算於生知，論兵鈐而暗合。方今戎車尚駕，郊壘猶多，必俟清明，以消氛沴。是用付以機密，陟於崇高。爾惟發號令以端其四方，陳便宜以寬於百姓，行台閣之故事，宏朝廷之大體，秉德以立，徇公不回。俾予一人，垂拱而理，敬聽朕命，懋哉懋哉。可守中書侍郎平章事。
頃因按事，兼舉憲章，閱實繩違，有乖詳審。既薄其責，仍掾大藩，載令研究其端，頗見異同之狀。況誡途祗命，淹駐近郊，苟於造次之間，靡懷敬慎之義。既茲速戾，豈謂周防，更移遠藩，俾自懲省。
門下：成萬方之化，通天下之誌，緝熙帝載，昭暢元猷，在於股肱之臣，共凝理本，旁求時彥，以敘彝倫。朝散大夫守尚書戶部侍郎上護軍賜紫金魚袋崔群。粹密由道，端莊保和，本清明之上才，體博厚之重德。學貫通儒之業，詞含大雅之風，居敬有恒，循性能斷。自承我密命，職參內庭，高文煥發於綸言，敏識詳達於國典。伏奏無撓，直躬不回，勤勞八年，始終一致。春闈取士，必後其浮華；地官理財，能制其輕重。儉以約己，忠惟事君，才適而用深，望積而實著。風猷已洽於人聽，倚屬方注於朕心，乃膺審象之誠，以副具瞻之望。況奸凶叛逆，尚駕戎車，未明求衣，思戢幹櫓，爾宜酌古今之要，舉刑政之中，艱厥位以代天工，陳具謨以明皇極。敬茲重命，往踐台階，可守中書侍郎同中書門下平章事，散官勳賜如故。
朕為人君，期致豐寧，夙夜永思，未嘗怠息。而庶政猶闕，恒雨為災，至今遠近，或有墊溺，浸敗廬舍，漂浸田苗，言念疲黎，重罹斯弊。覽茲奏報，嗟悼良深，將俾獲安，豈忘賑救。其諸道應遭水州府，河南、澤潞、河東、幽州、江陵府等管內，及鄭、滑、滄、景、易、定、陳、許、晉、隰、蘇、襄、復、台、越、唐、隨、鄧等州人戶，宜令本州，厚加優恤。仍各以當處義倉斛斗，據所損多少，量事賑給訖，具數奏聞。
蜀門南次，梁部東分，地束江山，境綿賨濮。非志懷端重，不可委以察廉；非識度宏深，不可付以節制。聿求公望，爰自輔臣。朝議大夫守門下侍郎同中書門下平章事輕車都尉賜紫金魚袋李逢吉，文以發華，行惟居厚，忠懇每形於造膝，直方斯見於匪躬。自處台席，載移星琯，溫然德器，休有素風。觀其動本於仁，足以敷王澤；考其守歸於正，足以奉師貞。乃眷梓潼，茲惟奧壤，用去將明之任，俾效藩宣之功。予欲頒正典於一隅，故兼以夏卿之位；予欲布憲章於列郡，故假以副相之權。爾其儉節以訓俗，澄清以檢吏，因土風之剛悍，使勇且知方；就物產之殷充，俾既富而教。苟能積實，期有遐聞。於戲！朕於大臣，進退示全其恩禮；爾之報國，始終宜竭其肺肝。身雖遠出於山川，心豈或忘於夙夜，服茲休命，俞往欽哉！可檢校兵部尚書使持節梓州諸軍事兼梓州刺史御史大夫充劍南東川節度副大使知節度事管內支度營田觀察處置靜戎軍等使，散官勳如故。
門下：伐叛除凶，必俟乎奇略；進封超位，允答於殊庸。況四紀逋誅，三州竊據，積妖遺育，縱亂挻災，累年租征，一舉生致，論功既當於異等，議賞豈待於逾時。唐隨鄧等州節度觀察處置等使通議大夫檢校左散騎常侍使持節鄧州諸軍事兼鄧州刺史御史大夫賜紫金魚袋李，宗臣之允，王國克生，毅勇蓄深，溫良煦外。《禮》、《樂》戰攻之器，默識其源；《詩》、《書》義理之府，洞窺其室。雖早升朝序，而未展將材。頃以懸弧滔天，宿兵既久，方城壓境，易帥頗頻，永懷韜略之家，必有弓裘之嗣。將執金鼓，載持幹旄，果副眷求，克揚威令。緝傷夷之後，振怯為雄；制密邇之間，保危成固。推忠厚以感物，本信惠而和人，一其斫心，勵厥死力，乘虛徑襲，負雪兼行。風驅如合於百神，雷發若出於九地，堅城立潰，狡豎坐擒。遺安堵以知歸，餘黨釋甲而請命，古之良將，其孰過焉？已申獻捷之儀，當舉策勳之典，爰授名部，俾恢重藩。自洛而遙，惟襄為大，綿亙楚服，橫臨漢津，總八郡以澄清，秉三軍之節制，式因加地，往繼沈碑。特遷左揆之尊，崇茲天秩；仍假南台之長，峻彼霜威。表以勳階，賜之茅社，戶豐真食，門貴延恩，洽此寵榮，叢於茂烈。
於戲！天鑒非遠，不庭者必誅；王爵無私，有功者是享。揚名濟美，惟孝著於家聲；鍾鼎山河，惟忠光於國籍。凡曰臣子，得無企歟！可銀青光祿大夫檢校尚書左僕射使持節襄州諸軍事兼襄州刺史御史大夫充山南東道節度管內支度營田襄鄧唐隨復郢均房等州觀察處置等使，仍賜上柱國，封涼國公，食邑三千戶，並賜食實封五百戶，與一子五品正員官。主者施行。
門下：授鈇鉞之寄，當兵車之會，力鋤凶險，誌殄寇讎。星霜固難奪之誠，始終見師貞之節，嘉猷益茂，力集休勳。宜崇寵光，肆於時夏，考諸前誌，斯為大經。忠武軍節度使李光顏，崆峒秀氣，為時生才，謙和不流，簡厚能斷。本忠信以經武，閱《詩》、《書》以理戎，首職北垣，聲雄大鹵。受命既平於朔野，懸軍亦翦其巴庸，已積功勞，銘在鍾釜。朕以淮濆負固，曆紀稽誅，自授兵符，獨運明略。分營先得其地險，吞敵屢挫於賊鋒，嘗下名城，拔其趙幟，制勝之術，動合鬼神，百戰表於忘軀，一心注於報國。歲月滋久，堅誠不回，當凶妖就執之初，是潰黨乞降之際，單騎以入其柵壘，免胄而吊其傷殘，納之不疑，乃見全德。今欃槍已滅，申蔡無虞，寢興以思，用息戎馬，則報功顯秩，位宜重於三公；馭貴殊勳，賦亦開於千乘。陟論道之優禮，獎述職之崇名，爾其敬之，無替舊服。可檢校司空使持節許州諸軍事兼許州刺史御史大夫依前充忠武軍節度管內支度營田陳許等州觀察處置等使，仍賜上柱國，封武威郡開國公，食邑二千戶，散官勳如故。主者施行。
夫為君者，求舊以申其用，施恕以遂其情；為臣者，陳力以效其能，奉身以明其誌。故在上則始終之道備，居下則進退之義全，茲惟休哉，用厚恩禮。銀青光祿大夫守門下侍郎同中書門下平章事上柱國江夏縣開國侯食邑一千戶李鄘，居潔履方，端明審固。有沈毅莊重之質，有堅剛迅敏之心，勁節夙表於屯夷，利器久彰於中外。朕所以跡其眾善，詢及庶工，登之台階，授以政柄，將欲藉其碩望。宏厥壯猷。而固辭之誠，再疏頗切，然猶未允其請，所冀或副予懷。迨此旬時，勞於夙夜，益願頤養，堅稱衰遲。宜罷樞軸之殷，俾居喉舌之重，就間高秩，式示優崇。可守戶部尚書。
門下：致理之道，王乾由其盡心；弼成之功，輔臣所以宣力。皇極是建，蒼生乃安，敷求實難，倚任斯重，將付大政，必惟命諧。正議大夫守御史大夫上柱國成紀縣開國侯食邑一千戶賜紫金魚袋李夷簡，才稱通明，性本嚴重，守以正直，傅之文華，羽儀朝端，冠耀宗籍。早司邦憲，爰總地征，糾逖無聞於避強，經費克均其定制，中立不撓，孤標出倫，聳善激貪，法行令肅。自鎮漢上，洎臨蜀川，儉德載彰，清規一貫，山嶽比厚，雷風有恒，勵貞峻以理心，竭忠勞而奉上。人望汲黯，印歸趙堯，俾之持綱，萬目皆舉。固可以綜參庶務，允厘百工，燮和陰陽，宣發號令，是用申命，陟於台階。於戲！說積爾躬，夢協朕志，虛己將求其宏濟，鯁言罔懼於怫違。道必舉中，位無苟曠，膺此寵擢，敬哉戒哉。可守門下侍郎同中書門下平章事。
柱石之臣，台庭之老，積其具瞻之德，載有弼諧之功。授以土田，流邦家之愷悌，增其冕服，表國器之形容。此朕與將佐大寮，示中外之一體也。況兵戎重事，東南實繁，輟於廟堂，以示其大。正議大夫守門下侍郎同中書門下平章事上柱國成紀縣開國侯食邑一千戶賜紫金魚袋李夷簡，監以蒞政，事而守道，素風彰於操履，浩氣峻於風雷。自朕纘承丕圖，搜拔下位，得文華於宗室，升器幹於朝廷。而所重者準繩，所憂者財賦，資倜儻以振起，委疆通而演成，江漢之仁風載揚，岷峨之美化斯盛。既執大憲，俄登公台，輔予一人，凝是庶績。忠讜有遭逢之勇，奸邪無侵敗之機，謂之股肱，實為無愧。言念淮海，斯為奧壤，走商賈之化財，引舟車之漕免，凡所經理，事非一隅，控制之難，於今尤切。是用錫命，俾為藩宣，式加師長之名，不改平章之務，萬邦表率，丞相❥之。可銀青光祿大夫檢校尚書右僕射同中書門下平章事兼揚州大都督府長史充淮南節度副大使知節度使事管內營田觀察處置押新羅渤海兩番等使。
股肱之任，與國同體，苟或取容於位，啟沃無聞，將何以寅亮天工，宏宣景化。朕嗣膺丕業，爰任鈞衡，知善必升，見否而退，茲所以推至公於天下也。銀青光祿大夫守中書侍郎同中書門下平章事上柱國清源縣開國男王涯素以藝文，早登華貫，參我宥密，再處內庭。位踐公台，拔於非次，誠宜匪躬峻節，納誨盡忠；而乃因循自持，謙默無補。期於進道，屢復星霜，空勞虛懷，未副明獎，雖夙夜之勤久著，而具瞻之望何從？君臣之間，義存終始，宜解職於樞務，俾貳曹於夏官，尚謂優崇，勉敬斯任。可行尚書兵部侍郎。
六符成象，所以平太階；九賦克均，所以阜群物。爰資宰執，宏讚謨猷，達其富庶之源，以致雍熙之化，用輔台德，其允具瞻。朝請大夫守尚書戶部侍郎兼御史大夫判度支上護軍賜紫金魚袋皇甫鎛，行惟孤貞，性本堅直，秉仁履義，守正持方。才適變通，辭去枝葉，蘊衝用於靈府，表公器於士林。夙懷經濟之謀，早在賢良之選，累踐華貫，服於大僚，端肅有常，發揮事任。自總邦計，貳領地官，屬以徵戎車，討平淮寇，發付調食，制外自中，法無過差，動有成績。山甫彰勤恪之效，志在奉公；夷吾識輕重之權，誠宜佐國。是用命爾，俾升台司，望以拔心，勞乎注意。尚興師旅，方殄妖氛，翼亮是參，經費仍屬，爾其悉乃心力，副予簡求。物有未遂其宜，望有未洽於道，罔或安位，必思匪躬。酌下土之盛虛，❥中樞之政令，光昭厥辟，時乃之休。可守尚書戶部侍郎同中書門下平章事依前判度支。
門下：昔漢宣帝宏祖宗之業，正刑德之本，簡求輔相，以致中興。朕祗荷丕圖，思揚聖緒，每懷舟楫，以涉大川，俾人不迷，用厎於道，今護良弼，式允僉諧。朝散大夫守衛尉卿御史大夫充諸道鹽鐵轉運等使賜紫金魚袋程異，厚備外嚴，沈機內朗，抱精微以致遠，本誠明以格物，盡瘁事國，誠正在公，常探化原，雅尚學術，揚曆斯久，公望藹然。自位列大僚，總諸劇務，達榷酤之利，適財賦之方，贍出納於邦家，申績效於官業。頃以淮夷未殄，師旅在郊，有漕免之勞，兼供億之費，言念多事，恐傷吾人。而異法能變通，道益明著，言無伐善，動必由衷，蘊夷難致君之心，見懷道佐時之略，況屬饋軍之事，尚倚良能，載閱前功，宜當大用。乃服休命，俾參中樞，爰表秩於冬官，仍兼綜於舊職。膺茲重任，用表全材，爾宜左右朕躬，朝夕啟沃。干戈未戢，尤佇廟謀，敬聽斯言，副我明獎。可守尚書工部侍郎同中書門下平章事依前充諸道鹽鐵轉運使。
朕臨御萬邦，推布誠信，西戎納款，積有歲時，中或虧違，亦嘗包貸。我有殊德，寧不是思，重譯貢珍，道途相繼，申恩示禮，曾無闕焉。昨者蕃使奏章，又至京輦，將君長之命，陳和好之誠。臨軒召見，館餼加厚，復以信幣，諭之簡書。亦既言旋，才及郊甸，遽聞蟻聚，來犯封陲，河曲之間，頗為暴擾。背惠棄約，斯謂無誠，公議物情，咸請誅絕。朕深為德化之未被，豈慮夷俗之不賓，其國失信，其使何罪？釋其維縶以遂性，示之宏覆以忘懷，予衷苟孚，庶使知感。其蕃使論矩立藏等並後般來使，並宜放歸本國，仍委鳳翔節度使以此意曉諭。
門下：王者驅大順以道至和，不能無狡寇；天將廓沴氣以息暴亂，則必有忠臣。非處迷何以明其勁節？非嘉獎何以表其尤功？況討罰之初，詔命斯著，高懸寵爵，獲則當之。淄青都知兵馬使金紫光祿大夫試殿中監察御史上柱國劉悟，忠孝之後，義勇為心，久淪跡而未申，每蓄謀以思奮。屬奸凶負阻，將帥徂征，宣威已震於河山，肆逆猶固其巢窟，遂能潛通密款，先事指期。決策於萬眾之中。挺身於重城之內，感深而信誓若一，氣直而神明為徒，梟彼渠魁，殲厥醜類，乃飛章以馳獻，繄大慶之遐聞。臨軒載懷，是舉斯命，眷彼雄鎮，惟茲滑台。有二郡察俗之殷，其人勁而剛；有三軍制節之重，其士毅以肅。俾膺分閫，式委觀風。超昇題劍之名，所以崇其望；兼假弄印之任，所以峻其威。疏封廣載其土田，真食爰優其戶賦，仍加厚賜，用示深恩。高門大啟於通衢，別墅榮分於沃野，凡是賞典，稱乎國章。於戲！在昔天寶季年，羯胡首難，惟悟之祖，職居平虜。能戮賊臣，竟通朝命，賜名以旌其忠，授鉞以仗其材。今悟又能除妖，可謂濟美，勉持忠孝，以保家邦。可檢校工部尚書使持節滑州諸軍事充義成軍節度使，勳封如故。
忠利於國者，效積而事彰；器周於物者，志遠而任重。況入調鼎鼐，出鎮藩垣，荷中之寵外榮，膺文武之重寄，將允僉望，命茲輔臣。金紫光祿大夫門下侍郎同中書門下平章事兼宏文館大學士上柱國晉國公食邑三千戶裴度，量惟宏深，道在匡濟。大玉蘊連城之價，長材負構廈之姿，言必公忠，義本誠罄。自居鈞軸，葉讚機謀，匪躬以務其將明，憂國不忘於造次。當夷凶淮蔡，伏節於師旅之間；及殄寇青齊，運籌於帷幄之內。勤勞靡替，宏益居我，績用是嘉，撝衝逾懇。東夏雄屏，實惟晉陽，控大鹵之山川，司北門之管籥，橫制獯虜，遠清疆陲。是以輟獻納於沃心，撫方隅於注意，倚屬攸切，勳庸可宣。舟楫常賴其弼予，鈇鉞載觀其蒞眾，勵山甫之恪德，成方叔之壯猷。式副具瞻，勉揚休問，務既兼於左揆，秩仍踐於中台。爾其戒哉，以服嘉命。可檢校尚書左僕射兼門下侍郎同中書門下平章事太原尹北都留守充河東節度觀察處置等使。
門下：選眾舉材，俾參大政，俟善績丕著，嘉謨有成，然後進序台階，協宣德務，乃制輕重，謂之盈虛。以經用靡虧，而戎功克集，黃扉之位，式示疇勞。朝請大夫守尚書戶部侍郎兼御史大夫判度支上護軍賜紫金魚袋皇甫鎛，器識端方，性尚孤直，文發身而詞去枝葉，學為己而政資本根。每脫落於浮榮，能優遊於劇任，誌圖經遠，心惟徇公。自貳中台，專總大計，並之相府，兼讚鴻猷。屬問罪二方，徵師十萬，千金難減於日費，百役並萃於司存，而供億罔差，中外咸若。泉貨無虞於竭涸，干戈遂致於清寧，允茲忠勤，副我倚任。是宜踐居左輔，均賦中邦，漸於雍熙，期乃成績。可守門下侍郎平章事依前判度支。
門下：古者丞相，府不接吏，蓋以任重體大，地親禮崇，苟非征討之時，豈仗貨財之事。爰俾出納，歸諸有司，用嚴台庭，以輔吾道。中大夫守門下侍郎同中書門下平章事判度支上柱國賜紫金魚袋皇甫鎛，精明絕倫，乾健不息，蘊是器業，發為英華。頃以守位聚人，必資大計，因其能事，委以重權。致用之機，所以經天下之務；重輕之法，所以筦天下之財。自淮右不虔，東平犯順，兵車在野，饋食連年，而乃庖無折刃，禦有濡轡，既授明命，升之股肱。軒裳所瞻，崖岸益峻，請謁自絕，其風凜然。況瞻給之餘，謀慮必至，平二方之險阻，慮載戢之干戈，庸非坐籌，佐朕而致。今則百揆攸敘，萬邦保和，宜全相府之重，勿領計司之劇。撫夷夏，調陰陽，用安元元，時乃之職。可守門下侍郎依前同中書門下平章事。
