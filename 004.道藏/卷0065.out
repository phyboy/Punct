左金吾衛將軍兼御史大夫李道古，幸以宗枝，早參名級，出分專麵，入踐通班。誠宜祗慎周行，恪居官次，而乃利於苟進，忘彼慎身。持左道以事君，將行險以僥幸，因緣藥術，薦達妄庸。上惑先朝，俯招物議，跡其事狀，合正刑章。朕以臨禦之初，務在寬大，特緩投荒之典，俾從佐郡之名，無謂優容，而忽宏貸。可守循州司馬。
山人柳泌，輕懷左道，上惑先朝，罔求牧人，貴欲疑眾，自知虛誕，仍更遁逃。僧大通，醫方不精，藥術皆妄，既延禍釁，俱是奸邪，邦國固有常刑，人神所宜共棄。宜付京兆府決痛杖一頓處死。翰林醫官董宏景、程準、山人李元戢、田佐元並流嶺南。
朕光膺寶曆，正位宸居，大行皇帝貴妃，尊冠六宮，母臨萬國，謹上尊號曰「皇太后」。
禦樓敕下，遠近已知。如聞奸人覬望恩赦，城外道路，劫奪稍多。從禦樓敕下至來月五日以前，京畿應有奸非盜賊等，希恩故犯，情不可原，並依法處斷，不在赦宥之限。其犯罪人縱屬諸軍諸使，亦委府縣依法科斷。
追遠飾終，先王令典。況積仁累義，事已顯於身前；祥會慶傳，福遂流於天下。式光盛典，爰舉徽章，尊尊親親，於是乎在。皇太后父贈尚書左僕射曖，克荷崇構，有勞王家。孝友本於生知，英華發於事任，實修一德，曆任三朝。建中末年，屬有大難，畢力扈駕，忘軀即戎，忠貞之節，國史明備。才高望洽，是膺沁水之祥，德厚流光，乃啟塗山之祚。肆予小子，獲纘大業，未展言申之命，敢緣襃紀之恩，俾繼維師，用光縟禮。可贈太傅。
比緣用兵歲久，初息干戈，百役所資，國用多闕。不可更加賦稅，重擾疲人，參酌權宜，事貴通濟。自今以後，通內外支用錢宜於天下收兩稅鹽利榷酒稅茶及職掌人課料等錢並每貫除舊墊陌外量抽五十文，委本道本司本使據數逐季收計。其諸道錢使差綱部送，並付度支收等。待一二年後，國用稍充，即依舊制。其京百司俸料，文官亦準別敕每月量抽。修文宣王廟，不可重有除減。武官所給較薄，亦不在抽取之限。
昔者聖王之法，以孝理天下也。廣愛敬之心，推於四海；盡奉養之誌，示於兆人。然後自誠之化，有情思感。朕以眇身，祗荷鴻業，皇太后就安長樂，朝夕承顏，茲訓所加，慶感兼極。伏以今月六日，是朕載誕之辰，奉迎皇太后於宮中上壽。朕既獲申歡慰，亦欲公卿大夫同之。宜以今月六日平明，於光順門集百寮及外命婦，進名參賀皇太后。朕御光順門內殿，與百寮相見，永為常式。
淄青統押海藩，每年皆有朝賀，比差部領，人數較多。寇盜既夷，典章須守，宜以後差此官，正試相兼，不得過五人。
河朔初平，人希德澤，且務寬大，使之獲安。其河北榷鹽法宜權停。仍令度支與鎮冀、魏博等道節度審酌商量，如能約計課利錢數，分付榷鹽院，亦任穩便。
劉總已極上台，仍移重鎮，兄弟子侄，各授官榮，大將賓寮，亦宜超擢。百姓復一年。宜賜軍士錢百萬貫，以內庫錢充。仍令宣慰使給事中薛存慶親諭朝旨。與節度使丞相張宏靖計會，大將判官甄將未及，有父母在者，並具名列上。郡殘破甚者，量便宜優恤。管內年高煢獨廢疾不能自存者，差官就問，給賜粟帛。
國家設文學之科，本求才實，苟容僥幸，則異至公。訪聞近日浮薄之徒，扇為朋黨，謂之關節，幹擾主司。每歲策名，無不先定，永言敗俗，深用興懷。鄭朗等昨令重試，意在精核藝能，不於異書之中，固求深僻題目。貴令所試成就，以觀學藝淺深。孤竹管是祭天之樂，出於《周禮》正經，閱其呈試之文，都似不知本事。詞律鄙淺，蕪累至多，亦令宣示錢徽，庶其深自懷愧，誠宜盡棄，以警將來。但以四海無虞，人心方泰，用宏寬假，式示殊恩，特掩爾瑕，庶明予誌。孔溫業、趙存約、竇洵直所試粗通，與及第。盧公亮等十人並落下。錢徽從別敕處分。自今已後，禮部舉人，宜準開元二十五年敕，及第訖，所試雜文並策，送中書門下詳覆。
前刺史烏重裔等，並位居守土，職在牧人。加稅縱緣軍須，豈得不先聞奏，遇赦雖當原宥，亦合量有科懲。烏重裔、令狐楚、魏義通等宜各罰三月俸料，知州官釋放。
故魏博節度使起復寧遠將軍檢校工部尚書兼魏州大都督府長史御史大夫賜紫金魚袋田布，朕以寡昧，臨禦萬邦，威刑不能禁幹紀之徒，道化不能馴多僻之俗，致使上公罹禍，田氏銜冤。爰整旅以租征，每終食而浩歎，自茲吊伐，驟鬁寒暄，雖良將銳師，率皆協力，而俟時觀釁，未即齊驅。嗟我誠臣，結其哀憤，引遷延之咎以自刻責，奮決烈之誌以謝君親，白刃置於肝心，鴻毛論其生死。忠臣孝子，一舉兩全，晉稱卞氏之門，漢表屍鄉之節，比方於布，今古為鄰。況其臨命須臾，處之不撓，載形章表，並深衷悃，間使發緘，悼心疾首。從先臣於厚載，爾則無愧；睹遺像於麟閣，予何所堪？端拱崇名，職垂彝典，據斯以報，聊攄永懷。可贈尚書右僕射。
丞相府署，國家樞機，上法三台，下臨百辟。若等威可紊，則堂陛不嚴。諫議大夫李景儉，乃因酣醉，輒肆叨瀆。昏呶侮慢，靡所不為。詢其狂態，其用驚聽。宜加譴責，以守遐荒。予非深克，勉自循省。可漳州刺史，仍馳驛發遣。
如聞官驛遞馬，死損轉多，欲令提舉所由，悉又推注中使。郵驛稱不見券，則隨所索盡供。既無憑由，豈有定數，方將革弊，貴在息詞。自今已後，中使乘遞，如不見券，及券外索馬，所由輒不得供。其常參官出使，及諸道幕府軍將等所合乘遞，並須依格式。如有違越，或分外科人夫，並宜具名聞奏。
兵革初寧，亦資榷莞，閭閻重困，則可蠲除。如聞淄青、兗鄆等道，往來糶鹽價錢，近取七十萬貫，軍資給費，優贍有餘。自鹽鐵使收管以來，軍府頓絕其利，遂使經行陣者有停糧之怨，服隴畝者興加稅之嗟，犯鹽禁者困鞭撻之刑，理生業者乏蠶醬之具。雖縣官受利，而郡府益空，俾人獲安寧，我能節用。其鹽鐵使先於淄青、袞鄆等道管內置小鋪糶鹽，巡院納榷，起今年五月一日已後，一切並停。仍各委本道約校比來節度使自收管，充軍府逐急用度，及均減管內貧下百姓兩稅錢數，至年終各具糶鹽所得錢，並均減兩稅奏聞。安邑解縣兩池舊置榷鹽使，仍各別置院官。
田布頃因戎務，發憤自裁，言念忠誠，豈忘贍卹。宜賜錢一千貫，絹一千匹。以充葬用。
遵古官守尹寺，所寄非輕。奏事之間，先須摭實，闕於詳審，須示薄懲。宜罰一月俸料。
於方罪犯，合處極刑。以其父頔，頃在襄陽，頗能幾諫，不陷不義，方實有之。又念其弟季友，嚐聯國姻，特宜免死，長流端州。李賞流潮州。郭元覽、於啟明、王昭，以於方既從減論，並放杖。郭元覽配流封州，於啟明配流新州，王昭配流雷州。
江州所奏，實為懇誠，若更抑為，必難務濟。所訴逋欠，宜令特放。
汴州逆賊李㝏，竊據城池，坐邀符節，率其凶黨，敢拒王師。今既梟首於闕下，宜令所司準式。其男道源、道樞、道淪、道安等，叛逆之子，固不可原，理須正刑，宜集眾處斬。以左右神策兵各三百人防押，即日行刑於京城之西市。
廣德、貞元，再有敕旨：要官密戚，並不許任京兆判司畿令兩赤縣丞簿尉等，緣人不遵行，更資提舉。自今已後，切宜禁斷。
郊廟之儀，本乎恭恪，罰輕生慢，須議稍加。自今已後，有臨祭出齋者，宜罰一月俸。仍委監察使每具所罰官名銜聞奏。
如聞江淮諸州，旱損頗甚，所在米價，不免踴貴，眷言疲瘵，須議優矜。宜委淮南、浙東、宣歙、江西、福建等道觀察使，各於當道有水旱處，以常平義倉斛鬥據時價減一半價出糶，不得令豪家並糴，使其必及貧人。
自冬以來，甚少雨雪，農耕方始，災旱是虞。虞有冤滯，感傷和氣，宜委御史台大理寺及府縣長吏，自錄囚徒，仍速決遣。除身犯罪應支證追呼，近係者一切並令放出，須辨對者任其責保，冀得克消沴氣，延致休祥。
寒食省墓，著在令文。其塋域在京畿者，自今任寒食假內往來，不限日數。若在外州，任準式年限請假。
朕以眇躬，嗣守丕構，雖勤求理道，不敢荒寧，而保慎或乖，遘茲厲疾。賴上元垂祐，宗社降靈，洎中外庶臣，克輔寡德，服餌頤養，逾於周星。而陽氣熇煩，宿恙暴作，頃刻之際，至於彌留。伊死生之理，必有其分，顧托有所，予何恨焉？皇太子湛，睿哲溫恭，孝友明敏。自膺儲貳，休德日新，必能嗣於耿光，紹我先業。宜令所司備禮，於柩前即皇帝位。谘爾卿士，洎方伯連帥，敬輔元子，就綏萬邦，宜葉乃心，用厎於道。宜令門下侍郎平章事李逢吉攝塚宰，諸道節度觀察防禦等使及諸州刺史，守鎮任重，戎旅事殷，並不須赴哀，易月之制，宜遵舊典。文武官等朝晡哭臨，十五舉音。山陵制度，務從儉約，無禁婚姻祭祀飲酒食肉。其醫官等念其勤瘁，亦可矜憐，並不須加罪，宜便釋放。將相卿士，中外臣寮，送往事居，無違朕意。
