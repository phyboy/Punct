闡至業，敷大化，實賴於忠賢；逐奸慝，去黨比，必資於正直。非才推間代，道茂經邦，則安能秉是鈞衡，替予鴻業。朝散大夫守門下侍郎同中書門下平章事上柱國賜紫金魚袋李固言，剛毅自任，端嚴不回，常懷疾惡之心，每負佐時之業。頃者奸雄蔽過，私黨比連，非爾固言，孰開予意。況麵陳至懇，章疏繼來，辨虞卿、宗閔之傾邪，明蕭汗、李漢之朋附。爰付大任，益章器能，勵乃公忠，副予委遇。朝議大夫守中書侍郎同中書門下平章事上柱國姑臧縣開國男食邑三百戶賜紫金魚貸賈餗，抱忠與義，秉直端誠，文包經濟之方，學達古人之奧。自付以樞柄，谘其謀猷，瀝懇盡規，夙夜匡補。竭傅說之啟沃，致山甫之將明，而又舉善推賢，孜孜匪懈。苟利於國，知無不為，惟嶽降神，邦家永賴。於戲！貞觀之初，共推房杜之德；開元之際，又稱姚宋之賢。思得其人，常勞寤寐，但使固言樹讜直，除四凶以肅清，餗推至公，披八元以輔弼。❥之邦家，庶葉斯美，是宜榮加書府之職，寵兼文館之任，或監綜史氏，以潤色大猷，仍進崇階，用獎忠孝，勉服新命，無替前勞。固言可銀青光祿大夫崇文館大學士兼修國史，餗可銀青光祿大夫充集賢殿大學士監修國史，餘並如故，主者施行。
夫輔宰之任，緝熙庶工。苟或政紊彝倫，跡涉黨比，則何以執是邦柄，毗予一人。銀青光祿大夫守中書侍郎同中書門下平章事上柱國襄武縣開國侯食邑一千戶李宗閔，頃以詞藝，列於班行，乃藉宗枝，驟升顯貫。朕嗣膺大寶，夢想勤勞，謂其忠厚小心，再委樞務，每必造膝而問，虛已以求，將欲俾人不迷，致我垂衣而理，付之鈞軸，斷然不疑。而乃事每懷私，言非納誨。近者別登俊彥，與之同列，忌賢不悅，物論喧嘩。翼讚之效蔑聞，怨嫌之聲屢作，前後叨位，中外同辭。惟進奔競之徒，莫修恭慎之道，蔽我卑聽，擅我化權，不思急召之恩，都忘再擢之寵。況且誌無報主，舉非正人，顧其操心，乃是速戾，則何以式是百辟，以維四方。尚從屈法之典，俾守遐藩之牧，所謂全體，良愧知臣。可明州刺史，仍馳驛赴任。
明州刺史李宗閔，股肱之臣，付以大政，所宜竭節，以答殊榮。事或負予，法所難貸，雖欲終始，其可得乎？且細大之愆，既暴前詔，而交通匪類，蹤跡又彰。豈可尚領方州，牧我黎庶，宜謫遐佐，以肅朝倫。可處州長史，馳驛發遣。
交結凶邪，叨取榮顯，奸險陰慝，因事盡彰。頃為吏部侍郎，令沈儀於內人宋若憲處密求宰相，乃事跡敗露，文字猶在，閱視之際，良深歎駭。既專樞柄，益附私黨，附下罔上，廢義滅公，言多矯誣，動挾欺詐，傷風敗俗，負我何深。按之刑章，法在無赦，尚以早經任使，賜以全生，投之裔夷，示我恩貸。嗚呼！知人則哲，朕方自咎，為臣苟進，當鑒於斯。百爾君子，宜體予意。
朕嗣位君臨，精求至道，日慎一日，於今十年。期輔佐之臣，為我致理，中立匪懈，知無不為，今得其人，果副僉屬。朝議郎尚書戶部侍郎判度支上柱國賜紫金魚袋李石，操履堅貞，誌業宏茂，性合道要，識通化源。屢佐藩方，備聞勳績，用司夕拜之任，旋和尹正之榮。爰委賦征，備宣試效，是宜擢膺輔弼，俾勵政經。爾當勤成務之規，率致君之道，內貞百度，外靖四方，參毗萬機，課程庶績。盡匪躬之節，竭宣力之能，大振朝綱，兼司國計，致億兆之富庶，成方夏之乂安，副予知臣，勉茂休烈。可朝議大夫守本官同中書門下平章事仍依前判度支，勳賜如故。
御史中丞有翼上言曰：御史府其屬三十八，例以中台郎稽參其事，以重風憲。如處誨族親胄貴能博，文論義理，無不講求，朝廷典章，飽於聞見，乞為副貳，以佐紀綱。以爾處誨當居內廷，草具密旨，自以疾去，於今惜之。❥俞其言如我得❥有翼為爾之知己，予為有翼之德鄰，上下交舉，豈有私受。勉修職業，所報非一。
自昔皇王之有天下也，君非臣罔以濟其理，臣遇君然後顯其才，以調陰陽，以承法度。雖堯舜不能自聖，雖皋夔不能自賢，君臣相須，今古同體，餘之夢卜，實有慕焉。檢校兵部尚書兼興元尹御史大夫山南西道節度管內觀察處置等使李固言，稟河洛之上靈，靈乾坤之間氣，孤迥獨立，公忠自持。擅菁英之雄文，洞旨要之奧學，仁歸信厚，動合典謨。岩廊正人，中外全德，官業夙望，殷乎華夷，曆居大僚，咸稱厥職。乃者擢自輔相，委之樞衡，不依違以徇人，每精恪以憂國，匪躬而謇諤彌勵，絕私而節操不渝。洎仗鉞漢中，頒我條詔，端嚴以訓齊師律，寬惠以綏撫蒸黎，遂用徵還，俾副公議。召至宣室，前席與言，聽其誠詞，皆臻理化。是宜再參大柄，正位黃樞，為朝廷之股肱，聳縉紳之耳目，康濟四海，毗予一人。是非罔及於愛憎，任用必分其清濁，有犯無隱，進思弼違，無忝我知，更光爾道。可守門下侍郎同中書門下平章事。
門下：宇縣乂安，戎夷即敘，雖亭障無虞於侵軼，而卒乘難廢於訓齊。況乎保固邊方，控臨雜虜，將付戎律，是擇良才。銀青光祿大夫檢校刑部尚書兼右執金吾衛大將軍御史大夫充右街使上柱國渤海郡開國公食邑三千戶高承恭，昔爾先父，勤勞王室，式遏邊陲，戡定庸蜀，事存竹帛，功銘鼎彝。惟爾承恭，克荷堂構，學通奇正，業擅機謀，寬宏得大將之風，質厚有端人之操。早升朝序，累踐寵榮。擁緹騎以邀巡，勤彰夙夜；建油幢以鎮撫，績著公忠。嗣乃家聲，為餘爪士。朕以單于舊地，境接外蕃，備紫塞之風煙，屏黑山之寇盜，是用錫以麾節，俾作翰垣。於戲！張奐守節，卻酋長之金鐻；陳泰惟公，緘豪右之寶貨。遂得羌戎稽顙，種落歸心，行之非難，勉企前哲，罔違訓誡，負我知人。仍兼八座之崇，式重三軍之任，保茲終始，懋乃嘉猷。可檢校刑部尚書兼安北都護御史大夫充振武麟勝等軍州節度觀察處置等使，散官勳封如故，主者施行。
王者任賢能，所以緝熙庶績；舉正直，期乎獻可弼違。苟非懋茲四德，何以光膺大任？翰林學士將仕郎守尚書工部侍郎知制誥兼皇太子侍讀上騎都尉賜紫金魚袋陳夷行，元精降靈，厚載儲祉，聚蓄英粹，作時休祥。懷道清貞，執德謙茂。行高嵩華，宏包容之偉量；明洞水鏡，韜妍媸於默識。貞己滋潔，遇物能容，雖牆岸孤峻，而襟抱夷曠。孝友為修己之具，文學誠潤身之餘，眾推全才，時號端士。頃在郎署，雅有名稱，是用擢居禁密，俾輔導元良。論辨見賢人之業，教諭得名臣之體，星琯屢改，才術彌彰。古稱旁求於夢卜，曷若選之於言行，是用付以政柄，登於台階。任茲鈞衡之重，處以皋夔之秩，人所注意，予將仰成。勉陳啟沃之規，以副具瞻之望。可守本官同中書門下平章事，散官勳賜如故。
王者胙土畫疆，封建子弟，所以承衛帝室，蕃茂本枝，祖宗成式，朕曷敢廢。況天付正性，夙奉至訓，尊賢好善，體仁由禮。是可舉建侯之命，膺分社之榮，親親賢賢，於是乎在。敬宗皇帝第二子休復，第三子執中，第四子揚言，第六子成美，皆氣蘊衝和，行推敬慎，遊泳墳索，佩服師言。宜開土宇之封，用申睦族之典。休復可封梁王，執中可封襄王，揚言可封紀王，成美可封陳王。宜令有司擇日，備禮冊命。
周宅土中，藩衛並建，漢有天下，子弟畢封。朕承列聖之鴻構，托於兆人之上，順考古道，用保乂於皇家。第二男宗儉，孝友齊莊，恭肅明懿。蹈師氏之典訓，佩古人之格言，動必有程，雅不好弄。遵道誠資於積習，樂善實本於生知，洪量不矜，芳猷自穆。是宜光分茅社，作我藩翰，式發麟趾之祥，欽若犬牙之制。爰舉成命，錫其寵章。可封蔣王。仍命有司，備禮冊命。
運行帝載，翊替天工，必俟輔臣，以宣至化，將益秉鈞之重，是資並命之求。諸道鹽鐵轉運等使正議大夫守戶部侍郎上柱國宏農郡開國伯食邑七百戶賜紫金魚袋楊嗣復，動必居正，言惟在公，峻若孤山，清猶止水。從政稟《詩》、《書》之教，承家達《禮》、《樂》之源。朝議郎守尚書戶部侍郎判戶部事上柱國賜紫金魚袋李玨，質本溫明，才推俊茂，智能周物，宏本有容。守和為君子之儒，可大見賢人之業，挺為國傑，秀稟元精，生必為時，寶稱希代，便蕃清秩，操履有常。調黃鍾而協諧，和朱弦而疏越，或總戎重鎮，或敷惠字人，卒乘有輯睦之功，惸嫠著昭蘇之詠。洎入司邦賦，爰掌版圖，事未財成，公望猶鬱。是可以宰領樞務，用弼予違，敘彝倫而建大中，罄訏謨而調元氣，乂寧華夏，保合神人。宜申補袞之規，致我垂衣之理。於戲！孔明相鼎峙之國，尚聞魚水之詞；夷吾輔霸業之君，猶致鴻翼之喻。矧予祗荷丕構，雖未克紹前修，造次之間，不忘遵道。宵衣旰食，一紀於茲，災沴尚生於旱蝗，黎元屢困於衣食。中夜靜慮，若涉大川，將求津涯，俟爾而濟。爾謂是，靡以拂吾心而不行；爾謂非，靡以徇吾誌而苟用。開物成務，俾乂於得時；求賢審官，寧我以多士。則魚水鴻翼，夫何足言，勉副簡求，無忝我休命。嗣復可守本官同中書門下平章事依前充諸道鹽鐵轉運使，勳賜如故。玨可守本官同中書門下平章事依前判戶部事，散官勳賜如故。
翼亮之臣，寄任攸重。九功未敘，則宜立於廟堂；百度既貞，則兼制於方嶽。中外迭處，式寵才賢。銀青光祿大夫守中書侍郎同中書門下平章事充集賢殿大學士上柱國李石，元精降祥，河嶽鍾秀，文含大雅，學茂全經。贍智通理亂之源，達識究古今之變，望鬱人傑，居為國楨。頃者嘉其多能，俾調鼎實，動必循道，知無不為。每竭慮於謀猷，思致予於堯舜，嚐司轉漕，仍總征財。盤錯之難，錐刀不滯，增台輝之光彩，揚鳳沼之波瀾。墜典鹹修，遠方畢服，夙夜匪懈，光我知臣。近者情在進賢，願辭袞職，誠不易奪，朕所難違。乃眷荊門，東南巨鎮，山川重險，舟車要衝。比罷節符，是遵權便，台臣往蒞，宜復前規。俾登大將之壇，仍持上相之印，尹正望府，兼視雄藩，增榮峻階，無忝朕命。可中書侍郎同中書門下平章事兼江陵尹充荊南節度管內觀察處置等使，勳如故。
褒善飾終，王者常典，況我友於之愛，手足之親，永言痛悼之懷，用錫元良之命。故齊王湊，孕靈天宇，擢秀本枝，孝敬知於孩提，惠和洽於親愛。將固磐石，遂分茅社。學探蟻術之精，智有象舟之妙。好書樂善，造次不失其清規；置醴尊師，風雨不忘其至敬。方期鮐耇，以保怡怡，天胡不仁，殲我同氣。念周宣好愛之分，長慟莫追；覽魏文榮樂之言，軫懷無已。繇是稽諸前典，式展追榮，特峻彝章，表恩泉壤，雖禮命之儀則爾，而天倫之恨何攄，遐想幽魂，宜膺寵數。可贈懷懿太子，有司擇日冊命。
朕每覽國史，見太尉無忌之事，未嘗不廢卷谘歎。遐想其人，訪其裔孫，用申甄獎。
緝熙柄政，亮采皇猷，宏道德而輔昌圖，調陰陽而平景緯。我惟求舊，人亦與能，正位台階，實資元老。河東節度觀察處置等使開府儀同三司守司徒兼中書令太原尹北都留守上柱國晉國公食邑三千戶實封三百戶裴度，星辰稟秀，山嶽炳靈，文蔚采章，量包江海。負經邦之遠略，懷許國之明誠，研幾而識洞蓍龜，運籌而道光竹帛。風雨一致，儀刑四朝，萬方所瞻，百辟為憲。洎揚旌雁塞，建節龍山，謹管籥而戎索煙清，壯襟帶而軍牙氣肅。虜絕南牧，聲雄北門，懿茲殊庸，予所嘉歎。是用專授衡軸，俾清化源，統和神人，茂育區夏。夫宰相之任，作予股肱，外可以懷柔四夷，內可以親附百姓，大可以讚亭毒阜生成，小可以激貪廉正雅俗。爾有休躅，予不重言，至於玉立岩廊，風行號令，端若植表，為時指南。開予胸襟，廣我視聽，實賴人傑，代茲天工。爰罷麾幢，再操舟楫，庶展乞言之禮，豈唯論道之尊，佇竭訏謨，無忝毗倚。可守司徒兼中書令，散官勳封如故。
朕丕承寶圖，思臻古理，小大之政，皆倚輔臣。選眾攸難，得人而授。中大夫守太常卿上柱國賜紫金魚袋崔鄲，天資正性，嶽降瑰材。慎楊震之四知，邁皋陶之九德，抱負直質，秀發英華。動必蹈中，言皆體要。聚學每探於精賾，馳騁九流；摛文若奏乎笙簧，抑揚三代。鴻量難挹，懿聲自高。乃者入典訓詞，出司俊造，能用周密，靡混妍媸。銓總以明允為先，廉察以澄清為重，嚐踐其職，顯有休功。秩宗之選方登，公台之論彌鬱。繇是酌其望實，付以鈞衡，恢予之規模，廣予之耳目。於戲！宰相之任，弼諧是資。予欲使六氣均調，惟爾讚；予欲使萬方平乂，惟爾謨。子欲使臣寮得職，惟爾諧；予欲使邪正不亂，惟爾翼。言罔慮於咈耳，進無忘於沃心，貞觀、開元之法度俱存，房、魏、姚、宋之規猷盡在。谘爾丞相，舉而行之。可守本官同中書門下平章事，散官勳封如故。
門下：古先哲王之有天下也，何嘗不正國本而承天序，建儲貳而主重器。朕以寡昧，祗荷丕圖，虔恭寅畏，思固鴻業，慎擇令懿，曠於旬時。而卿士獻謀，龜筮告吉，以為少陽虛位，願舉盛儀。列聖垂休，俾合予誌，選賢而立，式表無私。敬宗皇帝第六男陳王成美，天假忠孝，日新道德，溫文合雅，謙敬保和。裕端明之體度，尚《詩》、《書》之辭訓，言皆中禮。行不違仁，是可以訓考舊章，欽若成命，授之匕鬯，以奉粢盛。宜回朱邸之榮，俾踐青宮之重。可立為皇太子，宜令所司擇日，備禮冊命。
朕以邦國之大，機務之多，惠有所未周，化有所未洽。不有忠讜之士，左右輔益，逮暗無燭，不其難歟！今即高選正人，俾居諫省，朝政闕失，期乎必聞。是用簡自朕心，特申獎命，所期稱職，豈限常資。可諫議大夫，仍兼起居充職。
比者禮部奏卿風狂，遂且養疾關外。今卻攜卷軸，潛至京城。遇朕微行，聞卿諷詠。觀其誌業，可謂屈人。是用顯我特恩，賜卿墨制。宜從短簿，別俟殊科。
叔父絳王，為逆賊等授立，竊窺大位，既無討賊之意，遂使忠義銜冤。及王師擒妖，義旅問罪，前驅勇氣，以致殲殂。伏以太皇后慈仁，思以慰解，宜令有司，量事收葬。申恩討賊，刑禮之中，示於四方，以明朕意。
君生下者，莫尚乎崇澹泊，子困窮，遵道以端本，推誠而達下。故聖祖之誡，以慈儉為寶；《大易》明訓，垂簡易之文。未有上約而下不豐，欲寡而求不給。朕以眇薄，遭逢內難，刷君父之仇恥，攄億兆之哀冤，而股肱大臣，群卿庶士，引義抗請，至於再三。以圖宗社之安，以答華夷之望，俯從眾欲，夙夜震兢。思所以克己復禮，修政安人，宵興匪寧，旰食勞慮。
夫儉過則酌之以禮，文勝則矯之以質，庶乎俗登太古，道洽生靈，儀刑邦家，以化天下。內庭宮人非職掌者，放三千人，任從所適。長春宮見在斛鬥及絲草席等，依前戶部收管。鄠縣氵美陂鳳翔府駱穀地還府縣。教坊樂官翰林待詔伎術官並總監諸色職事中，冗員者共一千二百七十人，並宜停廢；總監中一百二十四人，先屬諸軍，並各歸本司；餘七百三人，勒納牒，身放歸本管。先供教坊衣糧一百分，廂家及諸司新加衣糧三千分，並宜停給。應緣田獵鷹雛獸犬等，並宜放除。五坊加配諸道鷹鷂等，長慶以來常進外宣索，自今已後，一切停進。其須備蒐狩量留者，宜準憲宗朝故事。其今年新宣附食度支衣糧小兒一百人，並宜停罷。應別詔宣索纂組雕鏤，不在常貢內者並停。度支鹽鐵戶部及州府百司，應供宮禁年支，一物以上，並準貞元額為定。度支撿勘其元和以來加配合停色數，二十日內分析聞奏。先造供禁中床榻，以金飾瑟瑟雜寶鈿珍珠瑪瑙裝者，悉宜停進。東頭禦馬坊球場，並卻還左龍武軍。其殿及亭子，令所司拆毀，餘舍並賜龍武軍收管。應行從處張設，不得用花蠟結彩華飾。今年已來諸道所進音聲女人，各賜束帛，放還本道。應城外墳墓，先有開劚道路以備行幸處，宜令兩軍及府縣曉示百姓，任其修塞。其大逆魁首蘇佐明、王嘉憲、石定寬、閻惟直及因凶賊奸計遂與同謀人劉克明、田務成、許文端等，汙瀦無赦，梟首無論，已處斬訖，家並籍沒。妖妄僧惟真道士趙歸真等，或假於卜筮，或讬以醫方，疑眾挾奸，矯誣幹禁，並從流竄，以靖京師。其情非奸謀，跡涉詿誤者，自今已後，一切不問。凶徒既殄，寰宇佇康，載舉令猷，用宏庶績。
於戲！昔漢文顧十室之產，而天下乂安；我太宗皇帝勤四海之理，而帝業隆盛。暨乎列聖，罔不承式，而歲代滋久，訛弊以生。仍屬難故，未遑改作。朕祗荷重器，思臻大寧，將正躬以立訓，爰取新而革故。谘爾百辟卿士，外服侯衛，其喻朕意，永堅乃心。無縱欲而敗度，自厎身於不類，率是教典，用交修焉。布告中外，咸使知悉。
朕在億兆人之上，不令而人化，不言而人信者，法也。法行則君主重，法廢則朝廷輕。田伾常掛亡命之章，偷請養賢之祿，跡在搜捕，公行人間。而更冒選吏曹，顯擬君左，及黃樞覆驗，烏府追擒，證逮皆明，奸狀盡得，三移憲牒，一無申陳，眾狀滿前，群議溢耳。終則步健不至，鋃鐺空來，蔑視紀綱，頗同侮謔。顧茲參畫，負我上台，閱視連名，伊爾二子。又新可汀州刺史，續之可涪州刺史。
衣服車乘，器用宮室，侈儉之制，近日頗差。宜付所司，並準儀制，令依品秩勳勞。仍約今時所宜，撰等級送中書門下，參酌奏聞。
元首股肱，君臣象類，義深同體，理在坦懷。夫任則不疑，疑則不任。然自魏晉以降，參用霸制，虛儀搜索，因習尚存。朕方推表大信，置人心腹，庶使諸侯方嶽，鼓洽道化，夷貊飛走，暢泳治功。況吾台宰，又何閑焉。自今以後，紫宸坐朝，眾僚既退，宰臣復進奏事。其監搜宜停。
朕聞動人以行不以言，應天以實不以文。蓋明誠者，感通之大本也；刑德者，陰陽之大倫也。故五事陳於《洪範》，時令著於《禮經》。雖堯湯之災，或丁於天數；而休咎之萌，必徵乎人事。朕祗荷大統，子視兆人，宵衣是食，不敢自逸，猶慮上心不達於下，下誌不通於上。是以正朝延聽，便殿訪求，事之益者罔不行，弊之壅者罔不去，庶乎交感，以致洽和。而誠有所未臻，信有所未達，自春及夏，亢陽為害。雖麥秋大稔，而禾歲未登，京畿之間，陰陽小爽。齋禱備至，膏澤未濡，中心惻然，思所以濟。豈庶獄之未孚，將一夫之不獲，永用惕戒，載懷哀矜。其京畿見禁囚徒，犯死罪非故殺人者，並降流，流已下罪，遞減一等。依令有司約禮，禱祠宗廟，遍祈山川，務盡莊敬，以副予誌。百司庶務有不便於人者，各委長吏悉心陳列，無使壅於上聞。其寶曆二年十二月二十七日敕及今年二月十二日赦條所厘革施行未畢者，宜令中書門下速舉處分。朕志唯克己，誠在恤人，自臨御以來，躬行不逮。乃者永虞艱食，瞻仰昭回，幽禱移災，蔬食逾月，益罷浮費，用嚴天譴。尚懼明有未燭，道有未宣，聞於神者無馨香，施於理者或繆戾，終夕三省，履冰在懷。內外卿士，有規朕以道，宜封事條奏，宰衡庶尹，侯衛守長，各勵乃職，庶承於天休。
諸道諸軍使應奏判官，並每年冬薦等所奏判官，除新開幕府擬員闕置署外，其向後奏請，如是元闕，即雲官某職今奏某人充。如已有今更奏，即雲某職某人緣某事停，奏某人替。具前使下台省官合冬薦者，除府使罷外，既有薦用，當且要籍，豈合數月之間，便稱去職。自今已後，如帶職掌授台省未經兩考者，不在冬薦限。如其中實有事故，其他官據品秩合冬薦者，則依元敕。
王者之禦天下也，推其至誠，格以大順；臣子之奉君父也，效以奔走，竭其忠貞。故能上下交感，家邦用寧。其有專上周旋，幹紀悖戾，怠棄彝典，矯誣當時，固人神之所不容，古今未能赦者也。
朕以菲德，祗荷鴻業，將躋俗於至厚之域，致人於無過之地，永用勞慮，惻然疚懷。李同捷幸席舊勳，不思纘緒，斬麻未幾，私行墨縗，毒殺忠良，擾惑部校，稽之國憲，難逭常刑。朕以頃在先朝，已稽中旨，實遵成命，未議改圖。庶乎舞階以服有苗，因壘而降崇國，使臣旁午，優詔指明。而又越留務之權，授之戎帥；拔負海之地，置之中華。推恩含垢，斯亦至矣。而同捷益懷迷執，閉境練兵，大詬鄰封，拒捍中使，遐邇憤怒，中外驚嗟。叛命既彰，大義當絕，事非獲已，良用憮然。其李同捷在身官爵並削奪。
朕以滄景之地，凶魁竊據，今若怒茲小醜，遽至大刑，慮金革一揮，玉石同碎，吊人之義，深置未安。宜令四面節度使，各蓄兵鋒，共固疆守，絕其窺伺之路，撫其離叛之人，嚴戈矛之備以待其窮，據山川之要以張我武。如叛徒驚擾，潛有侵軼，當隨機禦遏，以自保完，勿使淩犯為虞，堤防或弛。其滄景將士，如有能奮揚忠義，執戮渠魁者，先是六品已下官者，便授三品正員官，其先是五品已上官者，節級超獎。仍賜莊宅各一區，錢二萬貫文，並列加寵任。如能率所管兵馬以州郡來降者，超三資與官，便授嶽牧，賜錢一萬貫。以城鎮來降者，超兩資與官，仍賜錢五千貫。以一身降者，亦與改轉，仍賜錢帛。其同捷如能知義悔過，束身歸朝，並與洗雪，仍加寵獎。若不能悛悟，自取誅夷，罪止一身，其餘脅汙，一切不問。
於戲！佳兵者，聖祖之所誡；文德者，前哲之所崇。肆予寡昧，敢忘丕訓。然以齊庶方者號令，立人紀者君臣，斯制苟渝，大倫安設？是用絕其奔軼，誡以申嚴，佇無戰於文告，庶有瘳於迷復，特此來遠，諒非初心。布告內外，咸使知悉。
孔門高縣百行，由至順者，其身必榮；朝廷廣設眾官，踐正途者，其道必達。前鄉貢進士熊望，因緣薄技，偷冀褻幸。營居中之密職，擾惑朝經；鼓偪下之囂聲，因依邪隙。及眾議波湧，累月不寧，司門驗繻，累月至四。考覆謬妄，乃非坦途。朕大啟康莊，以端群望，俾示投荒之典，用正向方之流。可漳州司戶。
