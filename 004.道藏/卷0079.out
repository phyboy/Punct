帝諱忱，憲宗第十三子，元和五年生。長慶元年三月封光王，名怡。會昌六年三月立為皇太叔，翌日即位，改今名。大中二年正月，上尊號聖敬文思和武光孝皇帝，在位十三年，年五十。諡曰聖武獻文孝皇帝，咸通十三年，加諡元聖至明成武獻文睿智章仁神聰懿道大孝皇帝，廟號宣宗。
將相之任，中外攸屬。入則揚緝熙，以正百度；出則布威令，以靖一方。易以才難，委寄鹹重。爰設齋壇之禮，仍合台席之榮，式示酬勞，允諧僉望。特進守太尉兼門下侍郎同中書門下平章事充宏文館大學士太清宮使上柱國衛國公食邑三千戶李德裕，嶽瀆間氣，鍾磬正音，葆粹孕和，本仁葉義。道蘊賢人之業，正為王者之師，詞鋒莫當，學海難測。自入膺大任，克構崇庸，王猷國經，契合彝矩。丙吉罄安邊之術，虜寇殄夷；張華興伐叛之謀，壺關洞啟。克荷先朝之旨，弼成底定之功，布在冊書，輝映前古。而能處劇不懈，久次彌勤。朕以嗣位之初，懋勤在念，宜先碩望，以表優恩。荊部雄藩，地惟西楚，總五都之要會，包七澤之奧區，兵賦殷繁，居旅甚眾，必藉舊德，作鎮尹臨。載崇五教之名，俾賦十連之貴，勉宏化理，以續前勞。可檢校司徒同中書門下平章事兼江陵尹充荊南節度觀察處置等使。
刺史交代之時，非因災沴，大郡走失七百戶已上，小郡走失百戶已上者，三年不得錄使，兼不得更與理人官。增加千戶已上者，與超資遷改。仍令觀察使審勘，詣實聞奏。如涉虛妄，本判官重加懲責。
縣令員數至廣，朝廷難悉諳知，吏部三銓，祗憑資考，訪於近日，多不得人。委觀察使於前資攝官內精加選擇，當具薦論。如後犯贓連坐，所舉人及判官重加懲責。
吳氏可封昭儀，張氏可封婕妤，晁氏梁氏並可封美人，羅氏史氏並可封才人，錢氏可封長城郡夫人，曹氏可封武威郡夫人。敕：位亞長秋，道毗內理，必資懿範，方被寵章。吳氏等佩服《禮經》，周旋法度，有柔婉之行，既表於天資，有恭儉之儀，可施於嬪則。慕班氏之辭輦，偉馮媛之當熊，思在進賢，義高前史。是用列於紫殿，冠彼後宮，俾洽彤管之榮，式俟金環之慶。可依前件。
長女可封萬壽公主，第二女可封永福公主，第三女可封西華公主，第四女可封廣德公主，第五女可封和義公主，第六女可封饒安公主。門下：諸女之封，始資漢制，疏邑之典，今為國章。長女等坤道稟柔，條風育德。莊敬柔順，受粹氣於靈源；言容法度，穆昭徽於《內則》。祥降北渚，教襲南薰，克茂天和，更承姆訓。雖年方齠齔，而體備肅雍，用洽寵私，俾開井賦。可依前件。
錄其自效，則付以國權；懲彼保奸，則舉茲朝憲。此王者所以本人情而張法理也。特進行太子少保分司東都上柱國衛國公食邑三千戶李德裕，憑藉鎡基，累塵台袞，不能盡心奉國，竭節匡君。事必徇情，政多任已，愛憎頗乖於公道，升黜或在於私門。遂使冤塞之徒，日聞騰口，積嫌之下，得以恣心。豈可尚居保傅之榮，猶列清崇之地，宜加竄斥，以戒僻違。嗚呼！朕臨御萬方，推誠庶物，顧彼纖瑣，皆欲保安。豈於將相舊臣，獨遺恩顧，而群議不息，謗書盈篋，爰舉典章，事非獲已。凡百寮庶，宜體朕懷。可潮州司馬員外置同正員，仍所在馳驛發遣，縱逢恩赦，不在量移之限。
君以人為本，人以食為天，有國有家，舍此無急。如聞州府之內，皆有閑田，空長蒿萊，無人墾辟，與其虛棄，曷若濟人。宜令所在長吏設法，召募貧人，課勵耕種。所收苗子，以備水旱及當處軍糧。
王者懸賞罰以示萬方，況乎臣子，若奮其良術，則宜擢處重位，或挾彼邪謀，固合稍加懲沮，惟此二柄，我何敢私。湖南都團練觀察處置等使光祿大夫行潭州刺史兼御史大夫上柱國隴西郡開國公食邑二千戶李回，早以藝學科名，累登華貫，謂爾奉公約已，旋升大寮，因緣獎遷，遂陟台輔。而不能竭誠以盡忠，益枉道而求庇，交通財賄，導達奸邪。昨因推鞫凶徒，皆得發明事跡。朕務宏體貌，特免研窮，論既喧騰，理須移奪。況又聞頃司政柄，每欲除授，鹹取決於德裕，不自行其至公。物議所興，以斯為重。豈可猶委澄清之任，復領湘潭；是宜輟從調護之班，俾分洛邑。勉蒞寵秩，幸予寬恩。可行太子賓客分司東都。
為臣竭公忠之誠，朝尊爵賞；事君乖毗倚之望，國有典章。惟是二道，理所不廢。湖南都團練觀察處置等使光祿大夫行潭州刺史兼御史大夫上柱國隴西郡開國公食邑二千戶李回，始以才術，升於台階，作予股肱，亦援星律。寄長兼於授鉞，道甚異於匪躬，亦既左遷，俾居廉問，而跡乖檢慎，事足端倪。秉鈞之勢已移，枉道之蹤乃見，負我非淺，叨榮故深。況又聞頃司政柄，應欲除授，鹹取決於德裕，不自行其至公。人皆有言，孽亦何逭？朕匿瑕含垢，思全進退之宜；爾則同力協心，且易樞機之任。合居嚴譴，猶示寬恩，故前制命爾為太子賓客。給事中封還我敕，且曰：責坐之詞至重，降移之秩太輕，物論喧然，以為未當。爾賓自構，予何敢私？是用移謫臨賀，冀厭群議，勉於三省，勿謂無恩。可持節賀州諸軍事賀州刺史，仍所在馳驛赴任。
自昔皇王之有國也，曷嚐不文以守成，武以集事，參諸二柄，歸乎大寧。朕猥荷丕圖，思宏景業，憂勤戚惕，四載於茲，每念河湟土疆，綿亙遐闊。自天寶末，犬戎乘我多難，無力禦奸，遂縱腥膻，不遠京邑，事更十葉，時近百年。進士試能，靡不竭其長策；朝廷下議，皆亦聽其直詞。盡以不生邊事為永圖，且守舊地為明理。荏苒於是，收復無由。今者天地儲祥，祖宗垂佑，左衽輸款，邊壘連降，刷恥建功，所謀必克。實賴樞衡妙算，將帥雄棱，副元元不爭之文，絕漢武遠征之悔，甌脫頓空於內地，斥堠全據於新封，莫大之休，指期而就。
況將士等櫛風沐雨，暴露郊原，披荊棘而刁鬥夜嚴，逐豺狼而穹廬曉破，動皆如意，古無與京。念此誠勤，宜加寵賞。涇原宜賜絹六萬匹，靈武宜賜絹五萬匹，鳳翔、邠、寧宜各賜絹四萬匹，並以戶部產業物色充。仍待季榮、叔明、李比、君緒各回戈到鎮，度支差腳支送。四道立功將士，各具名銜聞奏，當議甄酬。其秦、威、原三州並七關側近，訪聞田土肥沃，水草豐美，如百姓能耕墾種蒔，五年內不加稅賦，五年以後，量定戶籍，便任為永業。其京城有犯事合流役囚徒，自今已後，一切配十處收管。溫池鹽利，可贍邊陲，委度支制置聞奏。鳳翔、邠寧、靈武、涇原四道長吏，能各於鎮守處遣官健耕墾營田，即度支給賜牛糧子種，每年量得斛鬥多少，便充軍糧，亦不限約定數。三州七關鎮守官健，每人給衣糧兩分，一分依常年例支給，一分度支加給。仍二年一替換，其家口委長吏切加安存。官健有莊田戶籍者，仰州縣放免差役。
秦州至隴州以來道路，要置堡柵，與秦州應接，委李比與劉皋即便度計聞奏。如商旅往來，興販貨物，任擇利潤，一切聽從，關鎮不得邀詰。其官健父兄子弟通傳家信，關司並亦不得邀詰阻滯。如要墾辟種田，依百姓例處分。三州七關如少器械，長吏與量，據所申聞奏。由除刺史關鎮使後，三五月內差人巡檢，如有修築部署，課績尤深，並訓練有序者，其刺史關鎮使，雖新除官爵，亦更與超升。其官健節級更與優賞。山南西道、劍南山川邊界有沒蕃州縣，量力收復。其兵士委本道差遣，如要錢物接借，亦具聞奏。三州七關創置戍卒，且要務靜，如有羌戎潛來博易，輒不得容納，委刺史切加禁斷，或有投降吐蕃，到邊上收取，本道令長吏奏取進止。
嗚呼！七關要害，三郡膏腴，候館之殘址可尋，唐人之遺風尚在，追懷往事，良用興嗟。夫取不在廣，貴保其金湯；得必有時，詎計於遲速。今則便務修築，不進干戈，必使足食足兵，有備無患。載協亭育之道，永致生靈之安。中外臣寮，宜體朕意。
朕祗荷丕業，思平泰階，將分邪正之源，冀使華夷胥悅。其有常登元輔，久奉武宗，深包禍心，盜弄國柄。雖已行譴斥之典，而未塞億兆之言，是議再舉朝章，式遵彝憲。守潮州司馬員外置同正員李德裕，早藉門第，叨踐清華，累居將相之榮，唯以奸傾為業。當會昌之際，極公台之榮，騁諛佞而得君，遂恣橫而持政。專權生事，妒賢害忠，動多詭異之謀，潛懷僭越之誌。秉直者必棄，向善者盡排，誣貞良造朋黨之名，肆讒構生加諸之釁，計有逾於指鹿，罪實見其欺天。屬者方處鈞衡，曾無嫌避，委國史於愛婿之手，寵秘文於弱子之身。洎參信書，亦引親昵。恭惟《元和寶錄》，乃不刊之書，擅敢改張，罔有畏忌。奪他人之懿績，為私門之令猷。又附會李紳之曲情，斷成吳湘之冤獄。凡彼簪纓之士，遏其進取之途。驕倨自誇，狡蠹無對，擢爾之發，數罪未窮。載窺罔上之由，益驗無君之意，使天下之士，重足一跡，皆讋懼奉爾，而慢易在公，為臣若斯，於法何逭？於戲！朕務全大體，久為含容，雖黜降其官榮，尚蓋藏其醜狀，而睥睨未已，兢惕無聞，積惡既彰，公議難抑，是宜移投荒服，以謝萬邦，中外臣寮，當知予意。可崖州司戶參軍，所在馳驛發遣，雖逢恩赦，不在量移之限。
將相大臣，與國同體，誠欲自便，豈宜不從，苟非其時，涉於避事。前鳳翔隴州節度觀察處置等使光祿大夫檢校尚書左僕射兼鳳翔尹御史大夫上柱國安平郡開國公食邑二千戶崔珙，早以器能，周曆顯重，行已每稱其友悌，在公亦竭其精忠。自負譴前朝，遠移南徼，及我嗣守，頗聞嘉名。由是剖竹近關，揚旍右輔，為國垣翰，適資謀猷。近者犬戎輸誠，歸我故地，下議納款，且籌開疆。宜其率先啟行，副此寵待，忽覽退閑之請，頗乖毗倚之誠。陳力之方，豈無其道，匪躬之故，或異於是。以其故老，特為優容，俾居青宮之輔，仍從分洛之命。君臣禮分，予無愧焉。可太子少師分司東都。
門下：錫圭立社，疏戚有倫，畫野分疆，親賢並建，所以左右王室，保乂邦家。乃眷冀方，實為雄鎮，上垂昴宿，下接嶽靈，控井陘之要衝，當邯鄲之故地。用是稽諸古訓，考以國章，俾崇尚德之規，式葉至公之選。濮王澤，延慶金枝，疏流天派，資忠孝以植性，本仁義以立躬。文掇菁英，敏有逾於七步；學探旨要，對必詳於三雍。刻舟誌邁於蒼舒，占雨識高於沛獻。而衝謙自處，矜伐不萌，所宜作我翰垣，副茲毗寄。為臣之道，爾既克修，知子之言，予復何愧。築齋壇以拜命，仗武節以遙臨，爾其宏樽俎之善謀，念折衝之遠略，寵膺十乘，位列三台。勉服新恩，慎守厥職。可開府儀同三司守鎮州大都督充成德軍節度鎮冀深趙等州觀察處置等使。封如故。
朝議郎守尚書刑部郎中柱國賜緋魚袋唐技，將仕郎守尚書職方員外郎裴紳，早以科名，薦由台閣，聲猷素履，亦有可嘉。昨者吏部以爾秉心精專，請委考核，而臨事或乖於公當，物議遂至於沸騰。豈可尚列彌綸，是宜並分符竹，善綏凋瘵，以補悔尤。技可虔州刺史，散官勳封如故；紳可申州刺史，散官如故。
門下：鮮虞舊國，上穀雄藩，總中山之甲兵，接薊門之封壤，眷求良帥，允屬碩臣。銀青光祿大夫守太子賓客分司東都上柱國滎陽縣開國男食邑三百戶鄭涯洪，洪廓宏才，易簡正性，雅量溟廣，貞標嶽孤。通鈐匱之奇書，負圭璋之雅器。自發揚術業，曆踐清途，懿聞淑聲，推為茂德。日者常膺獎任，屢鎮方隅，惠愛洽於轅門，謳歌溢於閻井。洎謫居遐徼，旋處洛師，惕厲日聞，屯夷一貫。是命載圖來效，復議寵遷。於戲！選將之難，古今為重。而況易水之上，尤藉謀猷，爰求惟舊之賢，式重作藩之寄。爾其勉思鎮馭，益念訓齊，惟克己可以愛人，惟推恩可以撫眾。壞帳豈專於仁祖，褰帷宜嗣於賈琮。俾升秩於春卿，更增榮於亞相，往承休命，無忝新恩。可檢校禮部尚書使持節定州諸軍事兼定州刺史御史大夫充義武軍節度易定等州觀察處置北平軍等使，散官勳封如故。主者施行。
河東軍節度使盧鈞，長才博達，敏識宏深，藹山河之靈，抱瑚璉之器，多能不耀，用晦而彰。由嶺表而至太原，五換節鉞，仁聲載路，公論彌高。藩垣之和氣不衰，台閣之清風常在，宜升揆路，以表群寮。可尚書左僕射，
周用召公為楨幹之臣，以正天下。故入調鼎鼐，則弼亮之道尊；出撫方國，則藩宣之功著。我有上相，天寶間生。文武之用，並高於昔賢；中外之寄，允資於碩德。爰舉旌鉞，仗於股肱。光祿大夫守尚書左僕射兼門下侍郎同中書門下平章事兼宏文館大學士充太清宮使上柱國魏郡開國公食邑二千戶崔鉉，瑞玉凝姿，春林發秀，貞諒實德，謙虛葆光。衝用既臻於化源，達實每宏於理本，擅鬆桂後凋之色，勁節自高；含金石希代之音，正聲特異。洎發揚令聞，輝藹公朝，道無緇磷，言符體要。比相如之麗藻，夙侍禁林；嗣傅說之旁求，早膺台席。日者曆居廉鎮，嚐總朝綱，令肅方隅，風行憲署。及膺我寵擢，復司化權，每正惟公，持平不撓。暢緝熙之茂典，宏經緯之明謨，功勒旂常，道光夷貉。勵山甫匡周之操，竭子房佐漢之誌，終始一心，周旋七年。富人斯久，偽緝（疑）愈勤，是宜載圖爾庸，優爾恩寵。乃眷淮海，號為通都，控扼實據其咽喉，封部適罹其災患，予所注意，爾其往哉！於戲！居則秉鴻鈞，紹阿衡之業；動則駕長轂，圖方叔之勳。苟非全才，孰膺重任？若撫封之長術，阜俗之嘉謀，一部之慘舒，三軍之政令，我屬良弼，則又何規？勉登將壇，敬佩相印，副是寵寄，其惟戒哉。可檢校尚書左僕射同中書門下平章事兼揚州刺史大都督長史充淮南節度副大使知節度事管內營田觀察處置等使。
門下：太宮之崇嚴，史閣之要重，書殿之清秘，近代以來，率命相臣總統其務，寵擢遷轉，允諧舊規。金紫光祿大夫門下侍郎兼兵部尚書門下平章事監修國史上柱國彭陽縣開國男食邑三百戶令狐，上才經邦，正德宰物，瑚璉重器，宜升清廟之中。銀青光祿大夫守中書侍郎兼禮部尚書同中書門下平章事集賢殿大學士上柱國魏謩，直道事主，宏國佐時，圭璋瑞姿，早耀泰壇之上。金紫光祿大夫中書侍郎兼戶部尚書同中書門下平章事上柱國河東縣開國子食邑五百戶裴休，忠力許國，清規立朝，鸞鳳異儀，高舉地重霄之外。並富有天爵，深於人文，早懷匡濟之資，素蘊生靈之望。洎處台位，俾陳廟謨，能肩一心，以暢萬務。識我憂勤之旨，罄其弼亮之誠，邊疆寢寧，風雨鹹若。念此丕績，懷於深衷。今則各新寵章，迭領重職，所宜闡清淨元默之化，正襃貶刪詳之業，因此嘉命，啟吾規詞。夫獻忠言則君受益，秉公心則人無怨，除吏當則眾職舉，下令一則百度美，乃吾三後前所施為也。餘尚憂屬，事重切磨，終始不虧，乃曰良相。可守本官充太清宮使，謩可守本官監修國史，休可守本官充集賢殿大學士。散官勳封各如故。主者施行。
門下：夫茂育群生，動資良弼，緝熙庶績，表正萬邦，非竭力戴君，推誠憂國，則何以光膺鼎鉉，高步瀛洲。十載於茲，四方無侮，昭文講德，屬自台臣。金紫光祿大夫門下侍郎兼兵部尚書中書門下平章事充太清宮使上柱國彭陽縣開國男食邑三百戶令狐，保合太和，從容中道，左右王化，清夷國風。輔相盡天地之宜，啟沃見忠貞之節。直氣能斷，嘉猷日新，納誨之心，義形於色。於戲！發號出令，表率寰區，妙運機樞，式宏敷暢。山甫補袞，夷吾佐時，勉極殊勳，書於太室。朕以虛懷，委遇於道，始終佩服斯言，敬承嘉命。可充宏文館大學士，餘並如故。主者施行。
門下：王者之於元老碩臣，優敬為大，苟有係於庶務，則思尊以寵章。中外迭居，眷惟僉屬，文武二柄，揭而授之。況弄印之威望已行，淚碑之風流未遠，將疇茂績，以繼昔賢。金紫光祿大夫御史大夫上柱國滎陽郡開國公食邑三千戶鄭涯，鵷鸑瑞時，璵璠希代，監澈止水，氣融冬曦。聲塵獨邁於軒裳，符彩迥高於倫列，多士程準，大朝羽儀，禮容全備於身文，和易雅彰於心術。自承明曉對，建禮晨趨，參密命於北門，演綸言於西掖。相如雄麗，鹹推視草之工；孔光莊重，空聞言樹之誡。屢解交（疑）於都座，兼尹正於二原，會府功著於彌綸，神州政傳於表則。洎登車按部，仗節總戎，移風有佩犢之謠，潔己有掛魚之操。輕裘緩帶，而師律以貞，投壺雅歌，而氓俗自泰。屬者幹旄入覲，宣室對揚，掌地征而天府既饒，執邦憲而朝綱載肅。朕以漢皋巨屏，峴首名都，將鎮上遊，必資全德。是命輟於副相，委以專征，仍兼揆路之榮，以示啟行之貴。敬踐乃位，時惟懋哉！可檢校尚書右僕射守襄州刺史御史大夫充山南東道節度使管內觀察處置等使，散官勳封如故。主者施行。
門下：雲因龍興，龍非雲無以施膏澤；臣由君用，君非臣無以播皇猷。信乎際會相須，以康天下。永念良弼，常切寤思，詳求國楨，乃獲時傑。通議大夫守御史大夫上柱國賜紫金魚袋鄭朗，間代應期，稟靈作瑞，王室髦彥，士林菁英。溫華凝圭玉之姿，磊落負棟梁之任。諫垣蘭省，常推讜正之風；廉俗登壇，克懋撫循之績。洎領劇務，益見盡忠。杜邪徑而啟公途，懲奸吏而絕私讬，饋軍無闕，贍國有經。委以憲綱，尤彰直道，是宜毗讚大業，翊宣景化。朕以區區齊晉，取霸諸侯，率由三賢葉心，五臣同德，況今四海為宅，百辟盈庭，未能寇靖塞陲，人歸壽域，豈無長策，俾及升平。惕然疚懷，莫知攸措，肆予命汝，往踐台階，勉宏濟代之功，罔致曠官之誚。善調兵食，以備我邊虞；慎舉典章，以貞我庶品。敬戒於位，惟其有終。可工部尚書同中書門下平章事，散官勳賜如故。主者施行。
門下：築壇申命，推轂就途，受幢節之榮，分藩閫之寄，膺茲重任，允屬良臣。邠寧鹽慶武等州節度管內營田觀察處置兼充慶州南路救接鹽州及當道沿途鎮寨糧料等使朝散大夫檢校工部尚書使持節寧州諸軍事兼寧州刺史御史大夫上柱國平陰縣開國男食邑三百戶賜紫金魚袋畢諴，宇量凝曠，業履端修，抱不器之才，懷盡忠之節。聲馳文囿，學茂儒林，掇芳桂於月中，擅嘉名於日下。自升朝籍，累踐清班，屢鎮邠郊。頗彰績效。得營平屯田之術，有伏波備寇之謀，曠土多棲畝之糧，窮塞無晏開之壘。是宜進律，以勸將來，尹於神州，能安疲瘵。卑張敞擒奸之稱，鄙廣漢摘伏之奇，衢路絕赭衣之人，閭井稀桴鼓之響。用錫武節，明餘無私，乃眷壺關，方擇良帥。顧惟郇邑，思繼成功，副我旁求，俾爾俞往。陟以五兵之秩，升於八座之榮，服茲寵光，佇聞報政。可檢校兵部尚書兼潞州大都督府長史御史大夫充昭義節度副大使知節度事充潞慈邢洺等州觀察處置等使，散官勳賜如故。
朕恭守睿圖，勵精理道，祗勤萬務，靡不經心。緬思垂拱以化成，莫若得賢而共濟，載勞夢卜，果獲貞良。太中大夫守尚書戶部侍郎判戶部事上柱國賜紫金魚袋崔慎由，山嶽降靈，和粹毓德，儀標鸞鳳，識洞蓍龜。文為國華，行冠人表，朱弦含清越之呂，良玉凝縝密之姿，播英聲於士林，彰美望於公器。洎擢參內署，潤色王猷，忠讜盡規，誠明納誨。既而廉問南服，宣暢皇風，蕩寇銷災，人安政集。康一方之疲俗，復二職於中台，議論必本於古今，趣尚自歸其雅正。淛河之右，仍歲艱荒，一自鎮臨，載聞惠化。俾司征賦，益睹公忠，固可以升於台階，秉我大柄，爰授相印，用參樞務。於戲！天地之道，成歲功者陰陽；帝王之基，保鴻業者輔相。念茲匡讚之大，宜竭啟沃之道，必使貞百度以振國經，凝庶績以宏理本，茂育區夏，統和神人。允資魚水之賢，克致休明之運，就綏厥位，無忝知臣。可守工部侍郎同中書門下平章事。
股肱之臣，與君上而合體；心腹之寄，雖中外而同途。入則付之鈞衡，出則委其藩翰，苟非望隆碩德，道備全才，則何以克副具瞻，久膺重寄。銀青光祿大夫守門下侍郎兼戶部尚書同中書門下平章事監修國史上柱國魏謩，天生賢傑，嶽降英靈，深沈莫究其澄波，和裕可群於愛景。自踐揚華貫，備著徽猷，故事播於三台，讜論留於兩掖。而式資重用，任以地征，簡於朕心，爰立作相。惟爾列祖，佐佑太宗，輔弼之光，號為人鏡。代濟其美，厥生令孫，蘊致君匡國之謀，見奉上竭忠之誌。勤勞匪懈，夙夜在公，動關典彝，言成啟沃。闡我皇化，由其赤誠，星霜七年，風雨一貫。朕以九折巨屏，三川奧區，控臨百城，統馭群虜。眷茲慎擇，不其才難，爾宜往踐將壇，仍持相印。舉武侯之籌策，厎定遠戎；繼叔度之謳歌，載康遐俗。勉服休命，恭惟有初。可檢校戶部尚書同中書門下平章事兼成都尹充劍南西川節度事大使知節度副管內觀察處置統押近界諸蠻及西山八國雲南安撫等使。
門下：二相股肱，與我同體，致夷率化，致俗清刑，致戢干戈，致調風雨，垂衣無事，良有愧焉。得不資刊削之能，佇討論之妙，振揚史職，開啟儒風。予非敢私，膺此並命。通議大夫守中書侍郎兼吏部尚書同中書門下平章事充集賢殿大學士上柱國賜紫金魚袋鄭朗，道苞時傑，性蘊天和，得中庸之隱微，合大雅之明哲。太中大夫守工部侍郎同中書門下平章事上柱國賜紫金魚袋崔慎由，器稟人秀，材為國楨，達智者之變通，有良臣之規矩。皆學窮閫奧，文擅精華，辨理必造於事機，吐論同歸於根本。鬆筠挺色，莫畏嚴霜；雕鶚淩空，自有俊氣。況協讚大政，允厘萬方，沃心克聞，舉直無隱。圖是懿效，彰其茂功，斯用迭升，俾洽嘉命。主張懲勸，總領典墳。必使書法彌精，動契春秋之旨；化成為重，豈惟魚魯之文。勉宏大猷，罔俟衝驟。朗可監修國史，慎由可充集賢殿大學士。餘各如故，主者施行。
門下：朕聞先王建萬國親諸侯也，周漢藩樹屏，我國家以錫土分茅，衝人敢易彝制？爰稽典禮，式固邦家。第三男灌等，生則岐嶷，幼而徇齊，忠厚實見其天資，才識若符於神授。敦《詩》聞《禮》，不假其師嚴；踐義由仁，罔勞於庭訓。術通六藝之妙，學奧百代之書，是宜敷桐葉之策，舉《梓材》之誥。胙以土守，誓以河山，我圖爾居，以謹王度。無懈其位，永孚於休，第三男灌可封衛王，第十一男澭可封廣王。宜令有司擇日，備禮冊命。主者施行。
