輔相之任也，調陰陽而撫夷夏，貞百度而康兆人，代天為工，持國之柄。殷夢周卜，竭誠待賢。彼何人哉，予獨不可？置於精懇，果得髦傑。朝散大夫守尚書兵部侍郎判度支上柱國彭城縣開國男食邑三百戶賜紫金魚袋蕭鄴，天實佑朕，生此令人。星辰降祥，圭玉含瑞，蘊通明經遠之識，抱宰割利用之才。載居禁垣，重參宥密，資委既至，忠讜愈聞。爰付地征，仍司邦計，善為均節，益茂事功。道惟剛明，人無侵撓，風望彌峻，遐邇具瞻。思致昌期，必資俊德，是以簡自朕心，葉於僉諧，擢登中樞，持平庶政。爾其體太和而順元氣，推至心以序彝倫。短長之才，罔有所廢，細大之務，一以居心。扶皇極而作國楨，庇蒼生而遂物性，雖堯舜比聖，朕何敢言，而夔龍致君，爾無多讓。周以塚宰致國用，漢任丞相調兵食，斯舊典也，母謂其煩，懋建嘉庸，對此崇寵。可守本官同中書門下平章事仍判度支，
門下：近制諸侯薨歿，朝廷或命其子弟嗣守爵者，且慮職卑望輕，未能彈壓軍行，乃詔親王為帥，以統臨焉，蓋尚體行權之旨也。昭王汭，貞祥所聚，姿質幼茂，孝敬天授，溫文日宣。寧勞保傅之規，自識君親之道，學禮不倦，發言有章，式光維城，宜假分閫。朕以趙地名服，常山奧區，人多忠樸，俗尚義勇，少長有禮，里閭自康。屬帥臣雲亡，戎府無長，中權劇務，已委諸甥，上將崇名，允歸愛子。顧梁園以雄處，秉漢節以遙臨，光撫舊封，式膺新命。歡不阻於膝下，詔榮宣於廷中，邦家有光，藩屏斯盛。九命俾尊於開府，一方遠奉於建牙，實惟至公，勉服丕訓。可開府儀同三司守鎮州大督督充成德軍節度鎮冀深趙等州觀察處置等使，封如故。主者施行。
相輔之臣，賢傑是膺。苟或道茂台階，功宣時柄，洪化方深於倚注，微屙遽告其退休。宜降寵私，俾安頤攝，庶得君臣之義，實全終始之恩。通議大夫守中書侍郎兼禮部尚書同中書門下平章事監修國史上柱國賜紫金魚袋鄭朗，靈鳳耀儀，非熊表德，貞厚可以鎮風俗，謙恭可以和神人。量合澄波，氣凝金璞，論議必根於王化，文章雅葉於國經。起於卑寮，積乃重望。自周旋台閣，總領藩方，故事盡著於典章，仁聲藹流於謠詠。頃司邦計，國用以殷，逮領憲闈，朝綱載肅。洎乎克符夢卜，遂委鈞衡，理庶政而百度惟貞，調元氣而三光增耀。而久勤獻納，稍失節宣，屢陳謝病之辭，特舉優賢之命。是用釋茲機務，允乃至誠，爾其專一精神，輔助藥石。將圖有閑，務在無營，往參六傅之榮，仍加貳令之職。用為羽翼，爰輟股肱，嘉猷永播於事功，深眷豈忘於興寢，慎樂多福，祗承恩寵。可檢校尚書右僕射兼太子少師。
門下：惟政之艱，非賢勿乂，用熙庶績，實仗群材。頃所以旰食宵衣，勤求機衡之寄，鹹得時哲，副予虛懷。太中大夫守工部尚書同中書門下平章事集賢殿大學士上柱國賜紫金魚袋崔慎由，器識淹通，風鑒明秀，黃香之祗勤彌切，壺遂之深衷足稱。朝散大夫守尚書兵部侍郎同中書門下平章事判度支上柱國彭城縣開國男食邑三百戶賜紫金魚袋蕭鄴，操履清方，詞調凝遠，孔光之慎密早著，山甫之將明可嘉。而並宏覽典墳，博通理道，亟更顯重，雅有風教。允副僉諧，當茲钅勻軸，延謀時務，稽參政途。盡心力以經邦，宏禮樂而緯俗，群善必舉，庶官乃和，可以勒美太常，書忠甲令者矣。今則三秋式稔，四境無虞，乃眷股肱，厥有成績。至於總史官之微婉，備帷幄之講求，繼美皋夔，比良遷董，顧茲茂典，式示襃優，敬爾在公，服我休命。慎由可監修國史，鄴可充集賢殿學士，餘如故。主者施行。
故通議大夫檢校尚書右僕射兼太子少師上柱國賜紫金魚袋鄭朗，植操端方，稟氣莊重，藹若瑞玉，澹如澄川。智略合乎蓍龜，誠信服於僚友。自膺寵寄，頗負全才，竭匪躬於諫垣，彰盡瘁於瑣闥。載踐方嶽，亟登師壇，觀風推惠愛之心，訓士得撫循之術，政溢聞聽，念茲徵還。位冠冬卿，職重邦計，經費有節，財用不虧，繄彼休功，明我推擇。爰嘉峭峻，俾總紀綱，公望益隆，典彝具舉，式諧注意，且沃深衷。俄參化源，以提政柄，三事仰清廉之節，百度見損益之能，近煦和風，遠浹膏雨。方俟坐鎮雅俗，表率庶官，頤養或乖，腠理生疾。屢陳章疏，乞遂退閑，既堅乃誠，式允其請。每圖懿績，唯冀有瘳，何竟至於彌留，而遽聞於捐代。閱奏興悼，臨軒載懷，將輟視朝之儀，兼列上公之秩，慰茲幽壤，期爾有知。可贈司空。
闡大化以建皇極，敷至德以乂黔首，百度惟允，八荒用寧。倚於輔臣，副以邦柄，求之夢獵，協於蓍龜。克諧明謨，允屬僉議，稽能必思於廟略，疇德佇煥其國經。朝議大夫守尚書戶部侍郎判度支上柱國賜紫金魚袋劉彖，嶽彩舒輝，鸞姿降靈，馭煙霄而六轡齊升，布雲和而九成合奏。行居人表，文著國華，潤色詞林，早參宥密。彩筆既符於宿夢，溫樹不漏於私言。再秉絲綸，貳於刑讞，振藻益茂，聽詞無冤。洎尹正洛師，擁旄梁苑，鹹能變風俗而求人瘼，和號令以肅軍威。重委北門，輯茲王業，既聞報政，果葉予懷。是用付以煩難，慎司邦計，彌月探執，係時功成。已洽咎夔之風，宜膺台鼎之命。爾其平章百姓，敬敷五教，使群職必舉，四夷率賓。杜回邪之跡，開讜正之門，大道必置其沃心，忠信無懼於逆耳。於戲！大小之政，既已谘之，成務且輟於司存，均節尚煩於廟算，祗我明訓，服茲休嘉。可守本官同中書門下平章事依前判度支。
夫尊任輔相之道也，入則秉鈞衡以臨群辟，出則賜弓矢以長諸侯。寵光不渝，寄屬鹹重，將求良翰，乃命台臣。太中大夫守中書侍郎兼禮部尚書同中書門下平章事監修國史上柱國賜紫金魚袋崔慎由，繼美德門，承家貴位，縉紳偉望，禮樂上流。挺鬆筠之貞姿，服蘭蓀之懿行。自居多器，累曆清華，禁林才擅於多能，綸閣詞推於巨麗，物情愈茂，廷譽甚高。再列貳卿之崇，亟闡六條之化，爰加獎任，益委重難。屢啟嘉謀，俄參大柄，而周涉寒暑，備見器能，道已著於始終，恩豈殊於中外。眷茲東蜀，實曰奧區，俾授旌旄，以彰優重。昔叔子望高於峴首，次公聲振於潁川，孰有後先，率是為理。勉宏風教，期懋厥庸。可檢校禮部尚書使持節梓州諸軍事兼梓州刺史御史大夫充劍南東川節度副大使知節度事管內觀察處置等使。
門下：康濟生靈，必在陶甄之化；稽參政事，允歸王佐之才。況乎元首股肱，義均一體，葉心同德，予懷所嘉，式兼刊綜之榮，用舉褒隆之典。朝散大夫守工部尚書同中書門下平章事充集賢殿大學士上柱國彭城縣開國男食邑三百戶賜紫金魚袋蕭鄴，襟神清肅，器鑒精通，敷讚大猷，孫宏有慎厚之行。朝議大夫尚書戶部侍郎同中書門下平章事判度支上柱國賜紫金魚袋劉彖，業履清方，風標峻整，彌綸庶務，安國乃任職之臣。而皆詞煥丹青，道潤金璧，匡衡貢禹，經術該明。孔光師丹，議論寬博。或頃司邦計，茂厎慎之規；或嚐擁節旄，著繕完之績。洎膺樞近，益暢謀猷，每見沃心，實諧注意。俾厥後為堯舜，納百姓於休和，即竭乃誠，期於予理。子長、子駿之職，石渠、天祿之書，稽合異同，裁成褒貶，儒雅之任，迭選攸宜。式表茂勳，用榮兼領，永綏寵渥，往孚於休。鄴可監修國史，彖可兼充集賢殿大學士，餘各如故。主者施行。
門下：篙楫克修，航艦以之濟海；羽翮可厲，鶤鵬於是摩天。朕恭已寰瀛，勞誠夢獵，將以稿楫賢輔，羽翮寶臣，摩三代至理之英，濟群生普洽之欲，載仗舊德，期獲我心。劍南西川節度副大使知節度使事管內度支營田觀察處置統押近界諸蠻及西山八國雲南安撫等使光祿大夫檢校尚書右僕射同中書門下平章事兼成都尹上柱國譙郡開國公食邑三千戶夏侯孜，大昴分精，維嵩挺秀，擅四海之賢俊，作中朝之表儀。《禮》、《樂》、《詩》、《書》，資其懿範，溫恭孝愛，輔以多才。服道以致身，含章而厎力。經國之用，貫百川而不改其清；應物之明，體萬象而莫窮其照。周踐華列，多識舊章，郎署諫垣，休聲夙振。東陽故降，惠愛洽聞。洎甘棠政成，會府征命，兼領台轄之任，再居邦憲之尊。正色無私，當官必舉，總征賦以贍國，幹山澤而富人。美利無遺，嘉猷益睹，積是朝著，升於台司。內竭謨明，外弘體理，馳咎夔之極摯，陋周漢之遐蹤，克彰為輔之聲，允葉有開之契。屬者以西南重鎮，邊徼多虞，爰賴專征，以隆外閫。福星時雨，既惠巴庸，景化元和，須歸鼎鉉。是用召於驛騎，待以天工，重開集鳳之池，再仰問牛之化。弼諧萬務，師長庶僚，亟付機衡，俾康區夏。於戲！刀非礪不剖，魚非水不行，為君誠難，得中甚易。決疑定計，我以爾為神龜；肥國救人，吾以爾為上藥。盡布四體，懋堅一心，勉哉勿疑，對揚我休命。可尚書左僕射同中書門下平章事，散官勳封如故。
門下：輔弼之任，陶鈞為重，所以導陰陽而施化，相天地以成功，宣亮皇猷，藻飾王度。苟或嬰以他務，兼拘利權，則異乎代天佐理之道矣。通議大夫尚書兵部侍郎同中書門下平章事判戶部事護軍賜紫金魚袋蔣伸，紫微上才，清廟雅品，潔如寒玉，峻若孤峰。既高絕俗之姿，能履中和之道。秉吉士之操，時然後言；學君子之儒，仁而且勇。洎寵承內旨，擢處禁垣，嘉言屢沃於朕心，密讚深知其忠懇。委司版籍，益彰器能，遂踐台階，頗洽公望。澄源以正本，循名而責實，豈以司存，尚煩丞相。去茲劇務，俾專緝熙，所宜竭爾一心，開予四目，推至公而平庶政也。依前兵部侍郎同中書門下平章事，散官勳如故。
門下：朕居兆人之上，當萬機之廣，戎夷式敘，陰陽克調。實宗社降靈，輔弼宣力，臻彼富庶，至於洽平。既彰大明，益佇化成之妙；載煩台席，用盛儒林之選。朝議大夫守尚書兵部侍郎同中書門下平章事充諸道鹽鐵轉運等使上柱國賜紫金魚袋夏侯孜，材協國楨，道稱王佐，以孝友為家行，以禮樂為身文。潢陂納寬，澗鬆挺節，雄詞擅雅，奧學洞微。利刃發硎，而肯綮無滯；代天宰物，而埏埴有餘。薰然至和，霈若潛潤，況精列圖籍，煥開禁垣，高列雋髦，翔集近署。雅歸清重，方在專總，演暢事功，顯揚懿美。是宜更一乃誌，愈專乃衷，吐辭雖酌於當今，正學必思於稽古。俾密勿之際啟沃之間，無忘我以三墳五典，更光丕績，永孚於休。可充集賢殿大學士，餘並如故。主者施行。
朕獲承丕緒，奄有萬方，憂物之心，常懷惕厲。荷天之力，漸至厎寧，此中外元僚，文武庶政，鹹有一德，以匡衝人。而卿等猥以鴻名，加於菲薄，拜章瀝懇，至於再三。伏念自列聖以來，何嘗無今日之請，然率不能讓者，上慰宗廟之靈，下迫群臣之願。奧予小子，豈敢久勞卿士之心哉。敬允乃誠，良深自愧，所乞宜依。
朕以憲宗皇帝道葉中興，威加寰海。開啟聖意，則有杜黃裳；弼成功業，則有裴度。著在國史，時無比倫。宜以杜黃裳、裴度同配享禮。
論功配食，文武宜兼。元和一朝武臣，功力最高者定一人，與杜黃裳、裴度同配享憲宗皇帝室。頃李有平蔡之績，高崇文有收蜀之功，校其二人，功孰為重？宜令尚書省議奏。
比來多有無良之徒，妄於街衢投置無名文狀，及箭上並旗幡上，肆為奸言，欲以惑聽。自今已後，如有此色，宜準寶應二年正月十八日敕令，所在地界，於當處焚毀埋藏，不要聞奏。
應天下州縣，或土風各異，或物產不同，或制置乖宜，或章條舛謬，或云施之歲久，或緣礙於敕文：有利於人而可舉行者，有害於物而可革去者，並委所在縣令錄事參軍，備論列於刺史，具以上聞。委中書門下據事件下觀察使，詳言列奏，當與改更，各從便安，自當蘇息。如或在官因循不舉，後來者無以申明利害，較然違慢可見，當重加懲罰。仍更不得授縣令錄事參軍。刺史委中書門下具名奏聞，別議殿責。
食力之徒，須令自濟。天下倉場所納斛斗，如聞廣索耗物，別置一倉斛斗，又隨斗納耗物，率以為常。致疲人轉困，職此之由。自今委長吏切加提舉，一切依倉部格。如有違犯，專知官停見任，仍殿兩選，所由決脊杖二十，準法處分。所貴利歸農畝，耕者不饑。其天下諸州府百姓，兩稅之外，輒不許更有差率，已頻申飭。尚恐因循，宜委御史台切加糾察。如有違犯，縣令錄事參軍判官節級科責。長吏不存勾當，亦委台司察訪聞奏。其諸道州府應所征兩稅匹段等物，並留州留使錢物納匹段等虛實估價及見錢，從來皆有定額。如聞近日或有於虛估匹段數內，實徵估物，及其分數，亦不盡依敕條。宜委長吏切加遵守，苟有違越，必議科繩，本判及專智官當重懲責。又青苗兩稅，本係田土，地既屬人，稅合隨去。從前赦令，累有申明，豪富之家，尚不恭守。以後州縣覺察，如有此比，須議痛懲，地勒還主，不理價直。
刑獄之內，吏得使情，推斷不平，因成冤濫。無問有贓無贓，並不在原免之限。
攘竊之興，起於不足。近日刑罰頗峻，盜賊益煩。贓至一千，便處極法，輕人性命，重彼貨財。既多殺傷，且乖教化，況非舊制，須議改更。其會昌元年二月二十六日敕，宜委所司重詳定，條流聞奏。
每思前賢設官分職，豈徒然哉。今州有上佐，縣有丞簿，俗謂閑官，不領公事，殊乖制作之本意也。自今後州縣公事，上佐丞簿得失須共參詳，如有敗❥，或不遵法理，及百姓流亡，不先舉明，並須連坐。冀得人展其才，官無冗食。
女人之德，雅合慎修，嚴奉舅姑，夙夜勤事，此婦之節也。先王制禮，貴賤同遵，既以下嫁臣寮，儀則須依古典。萬壽公主婦禮宜依士庶。
法司使法，或持巧詐，分律兩端，遂成其罪。既奸吏得計，則黎庶何安？自今已後，應書罪定刑，宜令直指其事，不得舞文，妄有援引。頒示天下，長吏嚴加覺察。不得輒使奸吏，如有此色，當議停解。
如聞近日多有閑人，不務家業，嚐懷凶惡，肆意行非，專於坊市之間，恐脅取人財物。又其中亦有曾為趨吏，依倚門欄，自恐愆尤，遂致停解。不思已過，卻務怨讎。妄構虛辭，恣行恐嚇。要懲此弊，以靜奸源。自今已後，宜委京兆府切加訪察。如有此色，便捉獲痛加刑斷。
此後除巨蠹所不原外，每立夏至立秋前，犯罪人就州府常條之中，量與減貸，速為疏理，無令淹係。
朕以驪山近宮真聖廟貌，未嘗修謁，自謂闕然。今屬陽和氣清，中外事簡，聽政之暇，或議一行。蓋崇禮敬之心，非以盤遊為事，雖申敕命，兼慮勞人。卿等職備禁闈，誌勤奉上，援經據古，列狀獻章，載陳懇到之辭，深睹盡忠之節。已允來請，所奏鹹知。
朕聞王者立德，必本於念功；天下歸仁，莫先於興滅。回鶻久為與國，常建大勳，累申式配之儀，兼展稱藩之禮。天寶末興兵之後，國步未夷，釁起凶妖，率其忠勇。控弦而至，革車之會增威；止戈而歸，犀毗之賜甚寵。殊庸盛禮，煥烈縑緗，是為親鄰，成其邊衛。牧馬遠跡於朔野，烽火罷照於甘泉，雖雲華夷，歡若親戚。會昌中遠方喪亂，可汗淪亡，狼顧既困於歲牧，鼠竊或行於邊候。時屬奸臣作軸，懦將操戈，因樂禍以乘危，遂興戎而生事。不念救災之義，盡為助順之功，驅彼流離，窘為徒隸。情❥懷土，自經南冠之悲；跡則亂華，未免北風之思。舊國空瞻其茂草，名王猶困於旅人，相彼窮危，寧無慨歎。朕君臨九有，子育兆人，雨露之所霑濡，日月之所照燭，欲令自遂，必念好還。乃眷朔易之雄，況當勳力之後，每思報德，實用疚懷。所以頻遣詔書，俾勤尋訪，穹廬莫睹，甌脫已平。萬騎豈無其忠臣，六角冀存其貴種，頗勞寤寐，屢閱歲時，沙漠既空，井邑猶在。近有回鶻，來款朔方，帥臣得之，送至闕下。又有回鶻，隨黠戛斯李兼至朝廷。各令象胥，徵其要領，音塵可訪，詞旨必同。願復本邦，仍懷化育，皆云龐特勒今為可汗，尚寓安西，眾所悅附，颺宰相以忠事上，誓復龍庭。雜虜等以義向風，頗聞麕至。❥契素願，慰悅良多。俟其歸還衙帳，當議特舉冊命。今遣使臣，且往慰諭，況情深振撫，道既切於懷來；而功濟艱難，義豈忘於繼絕。至如待呼韓以殊禮，約冒頓以和親，止於嘉其來朝，亦或慮其為患。今則因此離散，追彼功勳，俾立國於狼居，稍聚人於烏合。再尋舊好，宜舉良圖，報告天下，鹹知朕意。
夫興滅繼絕，有國之懿圖；推亡固存，先王之茂典。在春秋時，齊秦列國之諸侯也，秦穆尚存於晉嗣，齊桓猶繼於莒土。況我國家，超邁皇王，並包宇宙。昔者回鶻可汗，在武德之初，始畢效力於太宗；在天寶時，葉護有功於京洛。乾元至德之際，與子儀葉心，大破西虜。自時以降，誼為舅甥，歲有通和，情無詭詐。會昌中，其國實遇天災，莫能地著，盡皆散徙，遂至滅亡。朕自纂承丕圖，常多軫惻，爰命使者，將遠撫之，訊厥存亡，俾求嗣立。軺車甫至於靈武，蕃使已及於塞垣，迨至闕庭，深陳血懇。稱可汗已立，諸部賓歸，寶資神祗之衛，乃藉忠勳之力。果能克紹，葉纂舊圖，頗協人願，深契朕志。尚恐未為諸蕃所信，猶疑新造之邦，是用特命使臣，遵行冊禮。於戲！布德茂功，柔遠祗邇，前代之所以稱禮也。使若敖氏之無後，何以勸善？須布中外，咸使聞知，表朕中懷，不問夷夏。可冊為嗢祿登裏邏汨沒密施合俱錄毗伽懷建可汗。命檢校秘書監兼御史中丞王端章持節冊使，乃令所司擇日，備禮冊命。
朕以萬機事繁，躬親庶務，訪聞羅浮山處士軒轅集，善能攝生，延齡益壽，乃遣使迎之，或冀有少保理也。朕每觀前史，見秦皇漢武為方士所惑，常以之為誡。卿等位當論列，職在諫司，閱視來章，深納誠意。
彥昭早著令名，累更劇任。入司邦計，開張用經緯之文；出統藩維，撫馭得韜鈐之術。自臨並部，殷若長城，但先和眾安人，不欲恃險與馬。遂致三軍百姓，瀝懇同詞，備述政能，惟恐罷去。顧茲重鎮，方委長材，既獲便安，未議移替。想當知悉。
