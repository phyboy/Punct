夏州等四道，土無絲蠶，地絕征賦，自節度使以下，俸料賞設，皆克官健衣糧，所以兵占虛名，軍無戰士，緩急寇至，無以支敵。將欲責課，又皆有詞，須有商量，用革前弊。夏州靈武振武節度使宜每月各給料錢廚錢共三百貫文，監軍每月一百五十貫文，別敕判官每月五十貫文，節度副使每月七十貫文，判官掌書記觀察判官每月各五十貫文，推官四十貫文。賞設每道每年給五千貫文，修器械每道給二千貫文。天德軍使料錢廚錢每月共給二百貫文，監軍每月二百貫文，都防禦副使每月五十貫文，判官每月四十貫文，巡官每月三十貫文。賞設每年給三千貫文，修器仗每年一千貫文。如以後依前兵額不實，器仗不修，其本判官重加貶降，主帥別舉處分。其所給料錢等，並以戶部錢物充，起十月支給。一年以後，仍每秋一度，差御史一人，點簡兵士器仗聞奏。
揚州等八道州府置榷麹，並置官店酤酒，代百姓納榷酒錢，並充資助軍用，各有權許。限揚州、陳、許、汴州、襄州、河東五處榷麹，浙西、浙東、鄂嶽三處置官店酤酒，如聞禁止私酤，過於嚴酷，一人違犯，連累數家，閭裏之間，不免谘怨。宜從今以後，如有人私酤酒及置私麹者，但許罪止一身，並所由容縱，任據罪處分。鄉井之內，如不知情，並不得追擾。其所犯之人，任用重典，兼不得沒入家產。
聖人嚴配圓丘，將以孝理天下，而曆代因之，務行大赦。冤滯者可從昭洗，險慝者宜示澄清。所有大禮前據有罪已結者，亦在速令詳議，無至惠奸。
會昌季年，並省寺宇。雖雲異方之教，無損致理之源。中國之人，久行其道，厘革過當，事體未宏。其靈山勝境，天下州府，應會昌五年四月所廢寺宇，有宿舊名僧，復能修創，一任住持，所司不得禁止。
朕聞禮發乎因心，服勤於遺體，周典著問安之範，戴經存就養之文，垂為格言，式示達禮。惟朕小子，敢廢前修？伏以太皇太后，母臨六宮，子育群品，清淨養性，恬和保神。屬時暑小侵，違豫不閑，寢膳未復，憂灼靡寧。日欲親於藥餌，情豈安於聽斷，凡有事務，且委司存。恐中外具僚，未悉予意，起今月二十日以後，權不聽政，故茲宣示，宜體朕懷。
五歲再閏，固在不刊，二稔職田，須有定制。自此已後，宜依屯田所奏，永為常式。
李回、鄭亞、元壽、魏鉶，已從別敕處分。李紳起此冤訴，本由不真，今既身歿，無以加刑。粗塞眾情，量行削奪，宜追奪三任官告，送刑部注毀。其子孫稽於經義，罰不及嗣，並釋放。李德裕先朝委以重權，不務絕其黨庇，致使冤苦直到於今，職爾之由，能無恨歎。昨以李威所訴，已經遠貶，俯全事體，特為從寬，宜準去年敕令處分。張宏思、李公佐，卑吏守官，制不由己，不能守正，曲附權臣，各削兩任官。崔元藻曾受無辜之貶，合從洗雪之條，委中書門下商量處分。李恪詳驗款狀，蠹害最深，以其多時，須議減等，委京兆府決脊杖十五，配流天德。李克勳欲收阿顏，決脊杖二十，配流硤州。劉群據其款狀，合議痛刑，曾效職官，不欲決脊，決臀杖五十，配流岳州。其盧行立及諸典吏，委三司使量罪科放訖聞奏。
朕以俗未臻於富庶，念每切於黎元，衣食罕充，旰昃興歎。夫百姓田疇，地有高低，歲有善惡，偶有水澇，即低田不稔，稍遇亢旱，即高處無苗。近聞州縣長吏，掩其水旱傷損，務求辦集，唯於熟苗上加徵，將填欠數，致使黎元重困，惠養全乖。自今後州縣百姓，有遭水旱苗稼不收處，簡驗不虛，便準前後敕文破免，不得加微熟田人戶，令本配額外重出斛斗。
朕聞禮發乎因心，服勤於遺體，周典著問安之範，戴經存就養之文，垂為格言，式示達禮。惟朕小子，敢廢前修？伏以太皇太后，母臨六宮，子育群品，清淨養性，恬和保神。屬時暑小侵，違豫不閑，寢膳未復，憂灼靡寧。日欲親於藥餌，情豈安於聽斷，凡有事務，且委司存。恐中外具僚，未悉予意，起今月二十日以後，權不聽政，故茲宣示，宜體朕懷。
省所奏：當府周公祠，舊有泉水枯竭。十月中因風，泉水五處，一時湧出，又有七處見出，並圖畫進上。事具悉，朕聞致理之代，地出醴泉，蓋以澤可濟時，德推上善，徵諸傳記，最為休祥。朕以虛庸，敢膺元貺，披圖見瑞，省表增慚，豈惟菲德致之，亦卿循良所感。臨軒嘉歎，至於再三。今賜名潤德泉，想宜知悉。冬寒，卿比平安好，遣書，指不多及。
兩軍及諸軍巡捉得劫賊。京兆府先榜懸賞，近日捉獲得賊，都不給付。既違公勸，何以勵人？宜令京兆府，所有軍巡捉獲劫賊，便須支給賞錢。
先經流貶罪人，不幸歿於貶所。有情非惡逆，任經刑部陳牒，許令歸葬。絕遠之處，仍量事官給棺櫝。
沒陷河湟，百有餘歲，中原封界，咫尺戎疆，累聖含容，久勞征戍。伏思元和中，將攄宿憤，常欲經營，屬誅鋤叛臣，未暇收復。今則恭行先誌，克就前功，不遠徵兵，不勞財力。二州之外，兼得七關，又取維州，粗成邊業。尚以息人解甲，未收山外諸州，且以肆眚申恩，所以頒示天下。其御樓依所乞。
設官分局，各有主張，其於在公，責辦斯切。諸州府及縣官，到任已後，多請遠假，或稱周親疾病，或言將赴婚姻，令式既有假名，長吏難為止遏。遂使本曹公事，並委北廳，手力俸錢，盡為己有，勤勞責罰，則在他人，須有條流，俾其兼濟。其諸州府縣官，如請公廨假故一月已下，即任權差諸廳判官，一月已上，即準勾留例，其課料等，據數每克二百文，與見判案官添給。
諸縣主婿，選尚之初，多無官緒。或正員初秩，授檢校朝官，從前條流，都未詳備。自今以後，縣主婿如先有官，宜超資與進改。如未有官者，且授檢校官，待三周年後，與第二任正員官，仍委宗正卿檢勘聞奏。
夫婦之際，教化之端，人倫所先，王猷為大。況枝連帝戚，事係國風，苟失常儀，即紊彝典。其有節義乖常，須資立制，如或情有可湣，即務從權。俾協通規，必惟中道。起自今以後，先降嫁公主縣主，如有兒女者，並不得再請從人；如無兒女者，即任陳奏。宜委宗正寺準此處分。如有兒女，妄稱無有，輒請再從人者，仍委所司察獲奏聞，別議處分，並宣付命婦院，永為常式。
如聞諸道軍將及官健等，近日所在將帥，多務因循。當召募之時，已不選擇，及收補之後，曾莫教招。遂使名在戎行，少能知其弓矢；職居列校，罕見識於韜鈐。緩急忽有徵差，便取見在應數，惟憂就役，豈暇圖功，虛費資糧，莫克讎敵。為弊頗久，須有舉明。自今已後，委諸道觀察節度都防禦團練經略等使，每道慎擇會兵法及能弓馬解槍弩及筒射等軍將兩人充教練使，每年至合教習時，分番各以本藝閱試。其間或有技藝超異者，量加優賞，仍作等第，節級與進改職名。每至年終，都具所教習馬步及各執所藝人數，申兵部及中書門下，仍委兵部簡勘，都開件聞奏。所冀各盡伎能，自成勁銳。其支郡有兵處，亦委本道點簡訓練，準詔處分。
應公主家有莊宅邸店，宜依百姓例差役征課，如邑司擅行文牒隱庇，兼藏匿要人，便委諸軍諸使及府縣當時捕捉，收禁聞奏。其邑司官吏及印，本緣徵封須行文牒，今即便因他事，攬撓府縣。自今以後，除徵封外，如緣公事，其令邑司申宗正寺，寺司與酌量公事行牒。萁邑司並不得擅行文牒。
條疏刺史交代，須一一交割公事與知州官，方得離任。準會昌元年敕，刺史隻禁科率由抑配人戶，至於使州公廨，及雜利潤，天下州府，皆有規制，不敢違越。緣未有明敕處分，多被無良之吏，致使恐嚇，或致言訟。起今後應刺史下擔什物，及除替後資送錢物，但不率斂官吏，不科配百姓，一任各守州縣舊例色目支給。如無公廨，不在資送之限。若輒有率配，以入己贓論。
裴休條疏《茶法》，事極精詳。制置之初，理須畫一，並宜準今年正月敕處分。
考功所條流較考功事，頗為詳悉，唯一件難便允從。近日俗尚矜能，人少廉恥，若榜門許其論告，則自此必長紛爭。當否之間，固有公議。其一件宜落下，餘依奏。
敕：準開元十三年八月十四日及太和八年二月十三日敕文，剺耳稱冤，先決四十，然後依法勘當。近日無良之徒，等閑詣闕剺耳，每驚物聽，皆謂抱冤。及令推窮，多是虛妄。若不止絕，轉恣凶狂。宜自今以後，應有人欲論訴事，自審看必有道理，即任自詣闕，及經台府披訴，當為盡理推勘，不令受冤，更不得輒有自臥階前剺耳。有犯者，便準前敕處分後，配流遠處，縱有道理，亦不為申明。
朕自臨御以來，常恐一物失所，以傷陰陽之和，致災厲之變，而重困吾民。故推教化之源，務率先之道，減服禦，絕玩好，苟利於民者無不行，阻撓於政者無不改。而郡縣災疫相繼，屢奏流亡，慘怛之懷，疚於寤寐，將何以臻於富庶哉！苟害生民，豈憚厘革。如聞嶺外諸州居人，與夷獠同俗，火耕水耨，晝乏暮饑，迫於征稅，則貨賣男女。奸人乘之，倍討其利，以齒之幼壯，定估之高下，窘急求售，號哭逾時。為吏者謂南方之俗，夙習為常，適然不怪，因亦自利。遂使居人男女，與犀象雜物，俱為貨財。放❥四方，鰥寡高年，無以養活，豈理之所安，法之所許乎？縱有令式，廢而不舉，為長吏者，何以副吾誌？自今已後，無問公私土客，一切禁斷。敕諸州刺史，各於界內，設法鈐制，不得容奸，依前販市。如敢更有假讬事由，以販賣為業，或虜劫谿洞，或典買平民，潛出券書，暗過州縣，所在搜獲，據贓狀依強盜論，縱逢恩赦，不在原宥之限。仍仰所在切加把捉，如違節級科斷。其方鎮及監軍使命并州府寮吏等，自當謹守詔條，率身奉法，倘有逾犯，當重科繩。其白身除準敕常數進送外，亦準此處分。其百姓兩稅定額，各據土地所出，方圓收納，不得豎色目妄配亂徵，致令艱愁，莫相保守。如有貧窮不能存濟者，欲以男女傭雇與人，貴分口食，任其行止，當立年限為約，不得將出外界，還同交關。各委本道長吏專加糾察，仍先具條流聞奏。其餘州縣，更有積弊，深害百姓，而因循未革者，說具分析聞奏，當酌量處分，粗安黎庶，稱朕意焉。
四海九州，莫非吾之赤子，念茲遠俗，尤用軫懷。如聞日南自郭細為亂之後，溪洞頻有不安，朗寧去歲已來，屢為南蠻侵軼。遠思裔俗，載想疲黎，有枉莫伸，無辜受戮者多矣。想思朝廷之吊問，若大旱之望膏澤也。是用申詔執事，聿求使臣，內外通班，文武多士，爰擇敏達，副吾選求。銀青光祿大夫檢校太子賓客兼右千牛衛大將軍侍御史上柱國宋涯，早列和門，夙通軍誌，公忠有素，文武是經。信義彰美於禁營，政績茂宣於汧隴，吾所求者，爾其人乎！昔司馬相如奉漢廷之命，通西南夷路，飛檄曉諭，不勞師征。夜郎牂牁等，皆生梗之俗，猶能永奉漢法，於今稱之。而況安南邕管，皆吾藩方，雖遠朝廷，鹹遵法理。爾其將我憫憐之意，深訪疾苦之源，貧者撫之，富者利之，老者安之，少者懷之，盡爾公廉，究茲利病，因宜制變，臨事合權，能安遠方，克致寧謐。豈無崇秩，以獎勤勞，俾增石室之榮，以盛軺車之貴，無憚遐役，佇立厥功。可守本官兼御史中丞充安南邕管等道宣慰使。
朕以政閑賞景，幸於莊嚴。其寺復殿重廊，連薨比楝，幽房秘宇，窈窕疏通，密竹翠鬆，垂陰擢秀，行而迷道，❥天下梵宮，高明寡匹。當建之時，以京城西昆明池勢微下，乃建木浮圖，高三百尺。藩邸之時，遊此伽藍，睹斯勝事。其總持寺，大業中立，規制與莊嚴寺正同。今容像則毀，忍草隨荒，香徑蕪侵，尚存基址。其寺宜許重建，以副予心。
朕以寡昧，獲承丕構，潔誠以奉九廟，恭已以臨兆人，宵旰在懷，罔敢暇逸。而憂勞所迫，蒸暑或加，疾恙未瘳，既逾旬朔，萬幾繁重，不能躬親。詢於大臣，稽以古訓，永惟負荷之重，思建儲貳之賢，用舉徽章，式固大本。長子鄆王溫，宜改名漼。濬哲天縱，孝敬日躋，秉德不回，出言可法。英姿齊聖，粹厚而恭，道葉繼明，義符立長。可以貳於神器，增輝前星。宜立為皇太子，權勾當軍國政事。谘爾三事百辟，內外臣僚，宜協乃心，敬輔元子，罔違於道，俾致時雍。布告遐邇，咸令知悉。
門下：冒法干紀，豈限於華夷；伐罪弔人，固資於典訓。朕端拱禦寓，六年於茲，兢兢業業，不敢荒怠。常恐一物失所，群心靡寧，旰食宵衣，思厎於道。屬者以党羌恣為侵叛，尤苦農商，朕為人父母，豈無憫惻。雖傷財害物，非朕躬之願，而禁暴定功，實武經之要。是以爰興師旅，龔行天討，而凶渠稔惡，稽曠歲時，師宿既勤，物力將屈。賴宗社儲祉，中外葉心，大搜妖巢，蕩定關隴，誠殫財而凋力，亦暫費而永寧。今則軍功已成，制置將就，息戈解甲，固在及時，舍罪緩刑，所宜布澤。
南山党項，為惡多年，化諭不悛，頗為邊患，近興兵士，經歲討除。拒官軍者，悉就誅擒；懼法令者，皆從逃竄。大開湯網，已施去殺之仁；遠並堯年，寧限可封之屋。今聞殘寇，無所依歸，皆是王人，豈忘憫惻。其南山党項已出山者，或聞逼於饑乏，猶行劫奪，平夏不容，無處居住。今委李福且先遣蕃官安存招誘，令就夏銀界內指一空閑田地居住。所有從前掛涉惡跡者，今一切不問。惟再犯疆界，卻入山林，或不從指揮，即召募平夏党項精銳者討逐，議不容舍。如能革心向化，願同平夏，即須投誠獻款，跡效分明。撫馭之間，便同赤子，如有屈事，即任於本鎮投狀論理，仍各令本鎮遣了事軍將安存。平夏党項，素聞為善，自旬月以來，發使撫安，尤見忠順，一如指揮，便不猖狂，各守生業，自茲必令永戴恩信，長被華風。或聞從前帥臣，多懷貪克，部落好馬，悉被誅求，無故殺傷，致令怨恨。從今已後，必當精選清廉將帥，撫馭羌戎，明下詔條，漸令知悉。
靈鹽、夏州、邠寧鄜坊四道官吏，自用兵以來，責辦公事，亦甚辛勤。軍將皆已得官，文吏未酬勞績，宜令每道揀選公勤有勞效官吏，具名聞奏。有官者與依資轉遷，無官差攝者當與正官，仍具差攝年月申奏，直須公當，不得轉授囑託，如是將帥親情，亦須具言。四道百姓，徵斂不時，差役至多，疲瘵亦甚。或聞屋宇，被賊焚燒，至於桑麻，亦遭砍伐。生業既失，須加安存，宜各優給三年。其有無屋可居無牛可種者，委長吏量事接借，一一奏聞，仍須早設法招攜，令各歸復，勿令豪富便占產業為生。自用兵以來，諸道應徵發之處，所有將健，或沒於鋒刃，或存被瘡痍，雖經褒贈，及曾優恤，委本道更加存撫。或自因廢疾，不任在公者，終身不停衣糧。如情願回與子孫兄弟甥侄者，便與補替。應討伐党項諸道，在行營將士，已頒賞賜，邊上制置有敘績，節級放還，仍委本道敘錄，具名聞奏，當加甄獎。
自用兵已來，京師與鄜坊、邠寧兩道接界，及當路諸縣，差役繁並，物力凋殘，若無優矜，必難存立。其今年夏稅錢及青苗錢，每貫量放三百文，其斛斗糧，量放一半，仍委京兆尹差官子細磨勘。其或雖在鄉村，不曾經供應者，不在準例放限，仍一一條件等第聞奏。如是分路處，就中更校便並者，量加優恤，必使均平。其所放錢及斛斗，委戶部以實錢支填。仍令京光府各下諸縣，散榜鄉村要路，曉示百姓，務令知悉。用兵以來，城鎮曾遭陷沒，官健百姓，因被殺傷，親戚既無，遣骸在野，委所在長吏差人為收拾，如法埋瘞，仍量事致祭。應有增修城鎮，添置堡候，委所在將帥擇其要害，絕彼竊覦，切務堅完，令可固守。
邊上不許以兵器於部落博易，從前累有制敕約勒，非不丁寧。近年因循，卻不遵守。自今已後，委所在關津鎮鋪切加捉搦，不得輒有透漏。其有犯者，推勘得實，所在便處極法。其所經過州縣關津鎮鋪，節級痛加懲責，義無容貸，其間或情涉隱欺，準所犯人處分。党項本是邊，隻合州縣撫馭，致令一朝侵叛，由於處理乖方，既往不可加刑，從今必行法令。自此之後，邊上逐界皆己有制置把捉，如或更有羌寇侵盜，即是將帥依前貪求，當先加罪於本界邊將，然後翦逐寇賊。通商之法，自古明規，但使處處流行，自然不煩饋運，委邊鎮宜切招引商旅，盡使如歸，除禁斷兵器外，任以他物於部落往來博易。應緣徵兵處，士馬皆效勤勞，亦已各有賞賜。其本道將帥，當續議量加酬獎。
京畿及鄜坊、靈鹽、邠寧、夏州並涇州、鳳翔、振武、天德等道，自用兵以來，人頗勞苦，今頒德澤，須令曲恩。應見禁囚徒，據罪遞減一等，惟官典枉法犯贓，及賊中有持杖劫人故殺人等，不在此限。如有積年逋賦，必加徵督，不得者委長吏條流聞奏。
準格律，大功已上親，及女婿外甥，不許連任。自用兵已來，諸道節將及長吏，權宜差親表主持公事，兵罷之後，理當不然。其三族內親，並不得令主兵權，及充要職。如是元在本軍，先充職掌者，亦須具名聞奏。自用兵以來，科配百姓，事取濟辦，多出權宜。今既罷兵，諸道節度防禦刺史及鎮使等，不得更依前妄有科配，仍令各具本管侵害百姓事須厘革者，作條件聞奏。自党項擾亂以來，所在多被攻劫，白刃之下，必有孝子順孫，義夫節婦，事跡有可稱者，委所在長吏察訪，優恤其家，仍具名聞奏，將加旌異。
於戲！蠻夷猾夏，固有用於常刑；撫馭乖方，遂致興於薄伐。傷夷暴露，朕實愧焉。是用覃恩，以慰勞瘁。布告中外，咸使聞知，主者施行。
平夏南山，雖雲有異，源流風俗，本實不殊。我國家累聖以來，許居內地，久奉聲教，亦立功勞，朝廷撫綏，常布恩信。近者邊陲之帥，制禦乖方，遂有凶悍之徒，不率父兄之教，或侵暴州鎮，或攻掠道途，告諭罔悛，猖狂頗甚。朕君臨區寓，深念黎元，凡曰含生，皆同赤子。但欲為人除害，固非黷武佳兵，每睹殺傷，深多憫惻，是以去年洗雪平夏，驅除南山。及聞窮困無歸，復有懷來之意，遂令白敏中、李安業分統諸軍，先示招攜，仍加訓練。但知非則赦免，不得已則誅鋤，王者之師，義實在此。近得敏中狀申，南山盡願歸降，瀝懇輸誠，惟思展效，請般運糧料，乞保護封疆。閱其奏章，深愜朕意。比者或有剽劫，必推南山，南山或有寇擾，亦指平夏。既相非斥，互說短長，終難辨明，祗益仇怨。今則並從洗雪，咸許自新，但能各務安全，遞相勸勉，保其生業，絕彼侵逾，從前所有愆違，自此一切不問。惟鹽州深居沙塞，土乏農桑，軍士運糧，須通商旅，沿路堡柵，事須修營。今委李安業依朝廷制置，差兵建築防守，尤恐部落心懷疑慮，委令李安業駐軍塞門。朕之屈法從人，斯為極矣，若執迷不返，幹犯國章，後悔難追，深宜自省。
門下：皇王之令，凶逆必置於嚴誅；天地之仁，含育亦存乎在宥。除惡務絕其根本，原情必諒於親疏。慮興詿誤之嫌，用安反側；時舉寬宏之典，盡滌瑕痕。追維長慶之初，亂臣賊子之輩，人神共憤，覆燾不容，頃以論刑，是從流竄。面東宮親昵之黨，亦參帷幄之謀，顧偷冒以取恩，隱君父於不義，必資懲創，以蕩奸源。議法當然，非朕敢赦，而曾不知過，交構流言，興謗道途，扇惑人聽。蓋以從前搜捕未盡，巢穴猶存，再令根尋，果獲支黨，無非近戚，咸伏其辜。在臣節而既虧，於國章而難逭，並已從別敕處分。除竄逐遐荒，及配諸陵守當外，應諸惡黨從祖兄弟子婿妻族內外親戚門生故吏，及比來別居並從疏遠等，降德音後，一切不問。諸司諸使更不用尋勘，務從寬恕，俾絕憂疑。惟先推鞫得姓名合流者，雖已逃竄，如獲日準前敕處分。頃者屢降明詔，以順人心，重此究尋，蓋非獲已。今則更無餘孽，永絕猜嫌。攄憤之志既申，懲惡之刑亦至，乘春布澤，大與惟新。明示中外，咸知予意。主者施行。
門下：朕以寡昧，嗣守睿圖。奉列聖之丕訓，撫寧四海；受上天之景命，司牧兆人。敢忘勵誌勤身，虔恭寅畏。雖動思罪己，而陰陽屢愆；每念惠人，而蒸黎尚困。是由政教無素，王澤不流，精誠未達於穹蒼，災沴遂痡於下土。是用中宵輟寐，未明求衣，言念及此，良深愧惕。近者江淮數道，因之以水旱，加之以疾癘，流亡轉徙，十室九空，為人父母，寧不震悼。此乃天之垂誡，咎實在予，供灼於懷，夙夜增懼，當寧興歎，遂命使臣乘驛撫巡，便宜救恤。減上供饋運，發諸道倉儲，免積歲之逋租，蠲逐年之常貢。尚思災疫之後，閭裏未安，須更申明，用示優軫。
應揚、潤、廬、壽、滁、和、宣、楚、濠、泗、光、宿等州，其間或貞元以來舊欠，逃移後闕額錢物，均攤見在人戶，頻年災荒，無可徵納，宜特放三年，待稍完復卻，即令依舊。或逋懸錢物斛斗數內，先已放免，度支卻徵收者，宜委本司細詳元敕磨勘，如合放免，不得追徵。或先因水旱賑貸，欠常平義倉斛斗，若終不可徵收，亦宜放免。或今年合徵兩稅錢物，量百姓疾疫處，各委逐州準分數於上供留州留使三色錢內均攤放免。或收管諸色逋懸錢物等，年月深遠，但掛簿書，空務追徵，益生勞擾，宜委有司速勘會了絕蠲放，不得留為應在，以資奸蠹之徒。其濠、泗、宿三州大中六年以前所在逋懸，宜亦放免。或以常平義倉斛斗賑恤者，宜委本司收破，其賑貸者，即待秋熟填納，所減上供運米，及州縣諸色斛斗等，已令減價糶貸，救接百姓，用止翔貴，以濟周貧。或每年進奉茜草、藥物、紵練、貢布等，亦已條流節級停減，以前諸色應蠲免節目等，或已行敕令，或見勒條流，並委中書門下各令本州及本司速準此處分，仍具各分析聞奏。所有諸道放免事例，宜委州縣於鄉村要路，一一榜示，遍令閭閻，分明知悉。
又以數道疾疫，百姓流亡，永言宵旰之勤，豈務珍華之貢。其淮南、宣歙、浙西三道今年賀冬及來年賀正所進奉金銀錢帛，宜特放免均融，仍各委本道觀察使據所放均融，貸貧下戶，填納稅租。其逃亡戶，如賑恤使有所不該者，亦以此便宜濟助，務令蘇息。又江淮數州，水旱相繼，安南一境，寇擾初寧；公用之間，必當虛竭。但緣及時錫賚，須遣使臣。其淮南、宣潤、安南等四道今年冬衣使，本道合與常例人事物等，亦宜權停。
於戲！天災流行，自古未免，屬在牧宰，為吾撫安。豈無惠育之方，以濟凋殘之弊，如或守法不謹，吏緣為奸，紀律乖訛，刑法逾濫，重係者因循不省，逮捕者追擾滋多，或征賦不均，或徵科無算，有一於此，重困吾人，即何以消弭災譴？用康疲瘵。宜委所在長吏慎恤刑獄，疏決囚徒，必務躬親，俾無冤滯。檢轄暴吏，懲殿慢官，寬常賦之征，罷不急之務，詳求病利，悉以奏陳。恭佇良規，用副憂寄，苟不遵詔旨，尚務侵欺，必正刑書，義無容貸。宣示中外，宜諒予懷。主者施行。
