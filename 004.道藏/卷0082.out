皇帝若曰：我國家誕膺天命，光宅中土，君臨九有，包舉八荒，聲教所加，冊命鹹及。而況回鶻北方之強，供濟其烈，惠行鄰境，俗慕華風。立國以來，嘗效臣節，代為甥舅，每歲通和，推誠不疑，為我與國。當會昌之際，自屬天災，人罕粒食，上下離散，牙帳為墟，地多種落所侵，國甚《黍離》之歎。朕自登寶祚，每軫素懷，爰發使臣，訪其後嗣，軺車既出，蕃使爰來。谘爾回鶻可汗，挺此雄材，生於貴族，能收既絕之燼，常存再振之心。願嗣天驕，載歸地著，發使請命，誠辭可哀。夫親仁善鄰，國家之寶，興滅繼絕，王者之宜。況朕布德滂仁，施於海外，爾乃堅誠勵節，行乎域中。所以公侯子孫，道在必復，華夏屏衛，理宜長存。既將還定舊封，式承墜緒，克紹崇構，允膺鴻休。今遣使臣朝議郎檢校秘書監兼衛尉少卿御史中丞上柱國賜紫金魚袋王端章、副使臣朝議郎檢校尚書工部郎中兼國子禮記博士御史賜緋魚袋李潯持節備禮，冊命為九姓回鶻嗢祿登里囉汨沒密施合俱錄毗伽懷建可汗。爾其服我恩榮，膺茲位號，勉修前好，恢復故疆。宜克己於蹛林，長歸心於魏闕，無怠爾志，永孚於休。
維大中十三年，歲次己卯，八月甲申朔十三日景申，皇帝若曰：眷彼群生，必有司牧，纘承丕構，允屬元良。故命嗣惟賢，立長則順，夏禹惟公於聖子，漢文終守其成規，茲乃萬國攸同，百王不易之道也。朕以菲薄，獲奉宗祧，十有四年，未臻至理。惟天示譴，降疚於躬，藥石無功，彌留斯迫。歷數雲在，天命有歸。咨爾皇太子，朕之元子，幼有聖質，孝敬溫文，宏博慎敏。稟天地之仁厚，含日月之貞明，承訓響方，秉禮抱義，是用命爾，陟於元後。宜令攝中書令中書侍郎兼禮部尚書平章事蕭鄴奉冊，即皇帝位。邦家以寧，統緒以正。惟嚴恭祗畏，可以事天地；惟寬明睿哲，可以御臣下；惟慈惠欽和，可以撫黎庶；惟道罔弗，惟賢必親。實爾生知，豈已禱澹著於典冊，文事無詞，懋昭耿光，紹休前駕。於戲敬之！於戲戒之！
天分四時，必始發生之德；帝臨九有，是先蕩滌之恩。故雷雨作而萬物滋榮，慶澤行而兆人悅服，皇王之典，今古所遵。朕以眇身，獲纂丕業，上承宗社之眷佑，下系生靈之安危，夙夜祗勤，庶臻於理。永惟黎元之困，同役之繁，干戈未寧，輸發尚急，流移未複，冤滯猶多，刑獄未平，奸詐斯起，進獻無度，淫巧競生，思與蠲除，俾從開泰，將以導迎和氣，咸致歡心。載因大慶之晨，式舉惟新之令。可大赦天下。
門下：執大象者，導陰陽之和；帝率土者，茂生植之化。粵自軒昊，暨於唐虞，側身皇階，虛己大位。懸金鑒之朗耀，致玉燭之融明，惠中國以綏四方，欽上元而育兆庶，所謂至德，勞深企懷。朕荷先帝之眷求，奉祖宗之成憲，獲撫萬國，統和三靈，兢嚴丕構，惕勵神器，實賴昊穹嘉饗，神祗降休。蠻夷戎狄之聿來，鳥獸草木之鹹若，真宰潛運，元功啟光。麥禾豐登，兵革偃息，物不疵癘，人無夭亡，發揚氤氳，敷祐寡昧。夙夜祗戴，訏謀經紀，尚懼德教之未宣，黎元之未泰，貪虐之害政，朋邪之敗風。永念困窮，思臻富庶，每興赤子之歎，不知黃屋之尊。爰因首正，克洽彝典，告受命之纂緒，展嚴配之盛儀。柴燎升聞，馨香殷薦，群祀昭答，百神來享。精誠既達，感慶良深，是用肆眚恤刑，改元建號。利時者不廢，便人者必行，俾覃在宥之因，以順發生之氣，與之更始，咸使維新。可大赦天下，改會昌七年為大中元年。
自大中元年正月十七日昧爽已前，大辟罪已下，罪無輕重，已發覺未發覺，已結正未結正，係囚見徒常赦所不原者，咸赦除之。唯犯十惡五逆已上及故殺人，並不在免限。官典犯入己贓，兼情涉巨蠹，及持仗行劫，縱不殺人，並不在免限。左降官量移近處，已經量移者更與量移。如已至刺史者，準刺史月限例處分。諸色官未復資者，有司條疏聞奏。如復資者，五品已上，中書門下速與處分，六品已下依常調選。丁憂去任，服闋日亦與量移。如有親故在上都，任所司陳狀，便與處分，不必更待本州府申請。從九月二十二日降郊禮敕後流貶，及引決妄稱冤人等，並重推覆囚徒，並不在此例。別敕因責授降資正員官，及曾因痕累停免，未經引用者，並與進改。流人及降死從流者，與移近地。如有收敘者，量才錄用。並僧尼道士移隸者，亦與放還。其情狀難容者，更不在量移及放還之限。流貶人如已亡歿，家口欲還，及須歸葬者，聽隨所便。如緣葬事，幼弱饑窮，不能自濟者，委所在長吏量給棺櫬，優恤發遣。左降官流人先有官者，如已亡歿，各還本官。亡官失爵痕累禁錮者，並從洗滌。諸色流貶人，元敕內雲雖逢恩赦不在量移限者，自去年五月五日赦文後已經量移者，五千里外更與量移千里，三千里外者更與量移五百里。情狀難容者，不在此限。常參官及諸色刺史，先停替及以病解免，並終制未授官者，委中書門下量才進擬，勿令稽滯。
國家與吐蕃，舅甥之好，彼此無虞。自今後，邊上不得受納投降人，並擒捉生口。誓著山河，勳銘鼎鼐，恩延後裔，義在勸人。故尚父汾陽王、贈太師晟、太尉秀實、司徒顏杲卿、贈太師顏真卿、許遠、張巡、南霽雲，子孫中未經甄獎者，每家與一人正員官。元和以來河朔節制，以土地朝者，各與其家一子正員官。回鶻殘寇，尚慮窺邊，諸道防秋，固是常例。如或別有徵發，久未放還，念其辛勤，須議存恤。應緣回鶻別徵集防戍人等，宜令中書門下節級量事賜物，仍即具數聞奏。歉沴頗甚，已議賑恤，冀免流亡。自今已後，所在時雨稍愆，有傷農畝，即仰長吏當時聞奏。如涉隱蔽，必節級處分。
古者郎官出為邑宰，公卿外領郡符，所以重親人之官，急為政之本。自澆風興扇，此道稍消。頡頏清途，便至顯貴，理人之術，未嘗經心，欲使救百姓之艱危，通天下之利病，不可得也。朕為政之始，思厚時風，軒墀近臣，蓋備顧問。如不周疾苦，何以膺朕訪求？自今已後，諫議大夫給事中中書舍人未曾任刺史縣令，及縱曾任有敗累者，並不在進擬限。守宰親人，職當撫字，三載考績，著在格言。貞元元和頻有詔，縣令五考，方得改移。近者因循，都不遵守。雖諸州縣令，或得三考，兩府畿內，亦罕及二年。以此字人，望其成化，轉書案牘，寧免奸欺。道路有迎送之勞，鄉里無蘇息之望。自今以後，刺史縣令除授後，一例須滿三十六個月，方得替換，其責授遷擢，即不在此限。其受替後，量其在任課效，作三等聞奏。其在第一等，委中書門下及吏曹優與處分；第二等依資改轉；第三等量加降黜。其受替後，委刺史錄事參軍比驗等第，申觀察使與觀察判官勘驗，詣實申奏。後因事考核，有不如所奏，觀察判官、刺史錄事參軍據人節級懲罰，觀察使奏聽進止。其刺史，委觀察使判官具考課聞奏。雖去任已久，但因事發露，合懲合獎，並準元敕處分。其合拔擢貶黜者，則不拘此限。長吏舉薦縣令錄事參軍，雖有近敕，如涉請讬，是啟幸門。其諸州府縣令錄事參軍，吏部所注之官，雖與替，亦須具所替人罪犯及不勝任事狀聞奏。所舉之人，須前任曾有殊考，不然，課績尤異，分明有據者，方得論請。此外中書門下，不得與進擬。
河東、振武、易定、京西北等道，官吏料錢，過聞寡薄，省司注擬，罔不固辭承乏之由。其新收闕官料錢，說不用收管，便令本府少尹與司錄參軍勾當，並舊給課料數額，添給見錢。在官無少尹，即仰觀察判官與錄事參軍同勾當，使司輒不敢妄有借貸支用。如違，本州官量加貶責，長吏另議處分。仍委所在鹽鐵度支院判官參訪中書門下。如違，院官準本州官例處分。諸色入仕，近者轉多，內外官員，無不填塞。蓋因州府論請，多用虛銜，軍師論功，或未摭實。自今已後，無正官及無出身者，並不在奏州府縣官限，縱有出身，亦須去避，稍近方得奏請。諸軍將非有殊功者，不在奏兼州縣官限。素非吏部注擬之處，即不在此限，仍委中書門下準此處分。
京畿之內，荊南數州，或頻歲辛勤，或遭罹歉沴，須免租賦，以慰疲人。京兆府今年夏青苗錢，及元和十五年已後至會昌三年終已前應有諸縣欠日掌閑，並宜放免。荊南管內應遭旱損農戶，赦書下後，新年夏隨地稅錢，宜並放免。
塞上置兵，本防戎虜，苦寒之地，尤要撫綏。如聞軍中小有所須，舊例不無科率，或有逋欠，必載簿書，給衣散糧之時，克折略盡。永言此弊，積有歲年，爰因慶澤，須使蠲改。自今已後，邊上兵士，除本分差役外，輒不得妄有科配。春冬給衣，及每月糧米，並須當時分付。如依前克折，本判官本將並重加貶責，長吏別議處分。仍從前應有此色欠負，不問多少，更不得科校徵索，所在鹽鐵度支院切加防察，申中書門下，如違，院官與判官同議貶責。
榷酤之例，諸道權宜。如聞所設科條，過有嚴酷。一分抵罪，連坐數家，或沒入資財，或身處極刑，里閭之內，遂至無聊，豈有疲人，堪此陷阱。宜令中書門下商量停罷，續作條疏聞奏。州府拆寺，瓦木堆積多時，風雨所侵，朽蠹將盡。所在出賣，雖有敕文，百姓畏懼嚴刑，莫敢投狀。巡檢防護，豈免勞人。自今已後，百姓要買者，任二年續徵納價錢，州縣輒不得暴有校科。私茶鹽雖要止絕，法或連坐，則害平人。自今已後，但科犯茶鹽❥要人罪，其買茶糴鹽，及經過食宿之處，並不要勘問。
差役不時，妨農為甚，古者用人之力，歲不過三日，蓋為此也。如聞所在修築，動逾數月，事非甚切，所妨即多。自今已後，所在州縣如要修理者，任和雇諸色人役使，仍須據時價給錢。❥方今就使農戶，輒不得追擾，遇忙時五月六月九月，事非切時，屋宇城壘，不在修築限。如違，官吏並節級貶責，仍令御史台及所在度支鹽鐵院檢舉，申中書門下。如涉隱蔽，本御史及本院官並準前處分。君以人為國，人以食為天，有國有家，舍此無急。如聞州府之內，皆有閑田，空長蒿萊，無人墾辟，與其虛棄，曷若濟人。宜令所在長吏設法召募貧人，課勵耕種，所收苗子，以備水旱及當處軍糧。其初建置，或鎮小力微，不辦營備，任量常平義倉粟充糧食，種子及耕農具，仍各任本道自詳軍便條疏處分訖申奏。每年所收營田苗子，除給耕種人牛，量事填補所借常平義倉本物，所冀野無荒田，災有儲備。觀察使刺史，起營田二年已後，據見穀為殿最。泉重貨輕，當今最甚，庶捐瘠，莫不由斯。輸納租征，須從利便，應天下百姓所出土貨，幸是官中每年收市之物，即所在州府具色目，先下文帖指揮，令據官中收市價輸納，不得一一徵納見錢，切不得令所由妄納耗剩。如違，本判官錄事參軍重加貶責。鹽鐵度支院官不加檢舉，亦準此處分。
諸道藩方，牙門將校，不獨資以武略，亦在拔其幹能。近門下商量停罷，續作條疏聞奏。近年隨使人多，冗食要職，傾奪占位，勳舊無依，慮不均平，例有停解。如聞或有自還招收，或因其投募，人材武藝，要籍轅門，或因類能，擢處右職，軍中已著勞績，選眾又合甄升，一例勒停，實乖至當。其應隨使軍將及驍勇官健等，有超軼輩流者，並許待使到後，選驗處分。設法施禁，固在長人，訪奸去邪，尤係胥吏。若紀綱不漏，上下相同，雖損益懸殊，功利百倍。
度支戶部鹽鐵三司吏人，皆主錢穀，去留之際，切在類能。若一概節以年勞，眾職從何條舉，必資獎誘，明示勸懲。其中如有才用智識，昭然獨見，自期展效，建立事功，或剔抉疵瑕，或糾正案牘，發明已往之咎，條理將來之規，宜委本司便與奏論，特有選授，仍與勾當，依前本司驅使。如守職多年，無事可稱，但循默自容者，一例準舊年限勒赴選，不得妄訴事故，留在本司。其案牘中或有過犯，並不用追理，貴許自新，以示宏貸。
磐石維城，本支祚慶，親賢之義，寵渥宜申。文武庶官，中外執事，皆肅恭職任，祗奉郊禋，俾洽推恩，同霑霈澤。亞獻福王綰終獻撫王綰等各賜物百匹，夾侍正衣進圭捧圭各賜物五十匹，亞獻正衣各賜物四十匹。內外文武見任及致仕官，三品以上賜爵一級，四品已下加一階，合入三品及五品欠考未敘者，考足日聽敘。魯聖儒風，虞賓前典，必須展敬，允葉國章。文宣王之後及二王三恪各與一子官，其祠廟委所司量加修飾。孝惟資愛，禮著事親，屬當布澤之辰，用覃睦族之慶。太皇太后皇太后二等已上親，皇三等已上親，委中書門下合擇有才行者，量與改官，無官者與出身。皇五等已上親，三品已上賜爵一級，五品已上加一階，六品已下及前資常選散官，簡選日優與處分。未有出身陪位者，準會昌五年正月三日赦文處分。應陪位皇五等已上親，及太皇太后皇太后三等已上親，三品己上賜爵一級，四品已下加一階。諸親四等五等並諸色人陪位官，五品已上加一階，六品已下及白身並賜勳兩轉，其前資及有出身，各減一選。孝弟之道，王教所先，哀慶之禮，人倫所重。常參官及諸州府長官父母，見存未有官封者，並量與五品致仕官及階並邑號，如有官者，量與進改。如官已至五品已上，即與五品階。父母亡歿，未經追贈者，量與追贈官及邑號。
義深心膂，寄重藩垣，俾命追崇，延恩存歿，用酬勳效，豈吝寵私。中書門下及節度使帶平章事，宜與一子正員八品官，祖父母先亡歿，各與追贈，已經追贈者，更與改贈。節度使各與一子正員九品官。東都留守度支鹽鐵觀察處置都團練都防禦經略招討使及神策金吾六軍將軍大將軍上將軍統軍威遠營鎮國軍等使皇城留守各與一子出身，父母先亡歿，未經追贈者，各與追贈。禮儀使京兆尹各與一子正員九品官。昭宣典冊，寅奉郊禋，宜普恩光，以答公幹。應郊廟升壇升殿行事官，普恩之外，中書門下尚書省御史台，三品已上特加一階，四品已下各賜一階，如合入三品者量減三考，入五品者減兩考，仍待考足日聽敘。其合選人與減一選。內行事官，三品已上賜爵一級，四品已下加一階。內侍省及內坊官，四品已上各賜勳五轉，五品已下各賜勳三轉。應從駕上郊廟者，普恩之外，三品已上各賜爵一級，四品已下各加一階，白身賜勳兩轉。禁營兵仗，列衛爪牙，言念勤勞，宜頒慶賚。神策六軍威遠營左右金吾及皇城將士，應緣大禮移仗宿衛禦樓立仗等，普恩之外，三品已上賜爵一級，四品已下各加一階，仍準舊例，賜物有差。其神策將士應在京畿內諸縣者亦各有賜物。應緣大禮職掌行事官並修撰儀注及留守副留守守倉庫卿等，普恩之外，三品已上賜爵一級，四品已下各加一階。琛贐來朝，梯航入貢，藩方陳奏，職業無虧，或禁署策名，或官司效用，俾同沾渥，各示加恩。鴻臚禮賓院應在城內蕃客等各有賜物，諸道知上都進奏院官在城者各賜勳三轉，應緣大禮四方進表疏及賀正官，各賜勳三轉，翰林待詔供奉並諸色直見任及前資並員外試官，三品已上賜爵一級，四品已下各加一階，無官者賜勳兩轉。掌讚禮儀，祗奉郊廟，理宜優獎，用洽恩華。郊廟行事齋郎減二年勞，室長掌座禮生讚者減一年勞，無勞可減者便放出身。崇文館行事學生及齋郎禮生，番考已滿，所司緣大禮卻遣入行事，各減一選。國子監學生陪位者賜勳一轉。中書門下專知儀制官各特加一階。應緣祗奉供作官直司長上諸州行綱考典兩縣耆壽諸色番役當上在城並量留十二月番者，各賜勳兩轉。飛龍閑廄宮苑典引掌扇內園掌總監栽接少府將作內作中尚武德軍內外弓箭庫等諸司使下白身，及無品直司定額長上雜匠巧兒黃衣長上監門直長雜仗三衛七色引駕細行執扇角手廣手弩騎武士天文觀生漏生典鼓典鍾工人樂人主衣主膳主酪典食胡食手宰手閑幕士禦士醫士獸醫門仆藥僮御書手楷書手流外行署等，各賜勳兩轉。
立敬之本，在敦於耆老；勸俗之道，莫先於節義。天下百姓，九十已上各賜絹三匹，八十已上各賜絹兩匹，仍委長吏齋帛就家宣賜。孝子順孫，義夫節婦，旌表門閭，終身勿事。先已旌表者，量加優恤。嶽瀆孕靈，公侯列位，助宣景化，利及含生，宜委本州府長吏備禮致祭。皇王應期，賢哲濟代，式遵令德，用達明誠，名山大川，及自古聖帝明王忠臣烈士，各令所在以禮致祭。自會昌元年後赦文及諸色條疏有不便於人者，委有司及外州府長吏條疏聞奏。亡命山澤，挾藏軍器，百日不首，復罪如初。赦書有所不該者，所司具條疏聞奏。敢以赦前事相告言者，以其罪罪之。赦書日行五百里，布告天下，咸使聞知。主者施行。
門下：我國家披皇圖以立極，執大象以升中，睿父嗣孫，重熙累盛。逮予稽古聖孝，紹復中興，洗滌宿氛，廓開昌運，天命不易，賜予元符。荷宗社之耿光，致寰瀛之小泰，干戈載戢，風雨順時，北狄來賓，西戎效職。豈予菲薄，汔此肅清，皆中外元僚，文武多士，同心協讚，而使之然。益用兢慚，以戒盈滿，而乃累陳丹懇，願上鴻名，牢讓不從，瀝誠彌切。於戲！昔賢有云：「舜何人也，我何人也」，苟或讓之不遂，予亦敢不思齊。今百執事謂予曰「聖敬」，敢忘湯武日躋之詩；謂予曰「文思」，敢忘放勳欽明之典；謂予曰「和武」，敢忘保大之功；謂予曰「光孝」，敢忘繼志之義。以是自勖，庶無悔焉。浮實之名，既不獲已，乘春之澤，當務惟新。可大赦天下。
自大中二年正月三日昧爽已前，大辟罪以下，已發覺未發覺，已結正未結正，係囚見徒，罪無輕重，咸赦除之。惟正犯十惡五逆以上，故殺人及官典犯贓，不在此限。持仗行劫，必欲害人，苟遇支敵，即行殺戮，捍逆追捕，肆意奸凶，不懲此流，無以除惡。並故殺人者，雖已傷未死，已死更生；欺冒老小，以取財物者；意欲殺傷，偶得免者：並以殺人法處分，不在赦原之限。❥自今以後，稍更廣求，如有未曾任刺史縣令，居然有誠略才術為眾所推者，亦任於諸色人中選擇。為兩省官。
周之宗盟，實惟封建；漢之子弟，亦謂犬牙。廣磐石之宗，增維城之固。當今源流遠大，枝葉蕃昌，王室子孫，不合布素。宜令本司檢尋譜牒，明驗房從，貧窮不濟未有身名者，每房放一人出身。如有父見在朝，門蔭可自補身名者，即不在此限。
應諸州府縣等納稅，隻合先差車牛優長戶，近者多是權要及豪富之家，悉留諸縣輸納人，致使單貧之人，卻須雇腳般載。從今已後，須令有車牛豪富人戶送太倉及州府輸納，其留縣並須先饒貧下不濟戶，如有違越，節級官吏，重加科殿。所在逃戶見在桑田屋宇等，多是暫時東西，便被鄰人與所由等計會，推雲代納稅錢，悉將砍伐毀折。及欲歸復，多已蕩盡，因致荒廢，遂成閑田。從今已後，如有此色，勒鄉村老人與所由並鄰近等同點檢分明，分析作狀送縣入案，任鄰人及無田產人且為佃事，與納稅錢，如五年內不來復業者，任便租佃人為主，逃戶不在論理之限。其屋宇桑田樹木等，佃人逃戶未歸，五年內不得輒有毀除砍伐，如有違犯，據根口量事情科責，並科所由等不檢校之罪。諸道州府應欠開成三年終已前，因水旱不熟貸借百姓，及軍用欠闕，借便度支戶部鹽鐵錢物斛斗，積欠相承，日月既久，百姓或無本戶，長吏累又改更，全無本色可以支填，所司徒有徵索之名，終無送納之日，虛係簿書，宜並放免。
三公僕射，不常除官，每至上時，須有聚會，委以府縣，即須擾人，宜令度支戶部勾當局席，便取京兆府本色錢充，不得令府司差配百姓。吏部去年冬選人，如聞多緣文字差錯，所司駁放，既添員闕，亦可矜容。若非身名逾濫，及欠選欠考，並準格不合收外，其餘委吏部與重磨勘量收，待殘闕比遠注擬。上已重陽，曲江宴會，自有本色五百貫錢，費用之間，不合欠闕，每聞差配百姓，不免擾人。從今已後，宜令京兆府先與度支鹽鐵計料，據所用一物已上，除以本色錢物外，如有欠少，即委度支鹽鐵據數均給，府縣不得輒配百姓。其所市易，並須先給付價錢，如有妄配百姓，買物不給價錢，官吏等並準此同枉法贓例處分，仍令御史台切加察訪。天下州府，有官吏犯贓，皆遞相蒙蔽，不肯發明，縱有申聞，百無一二。自今已後，管內縣令有犯贓事發，州司不舉者連坐；錄事參軍有贓犯，刺史不舉者坐刺史；其刺史有贓事發，觀察使不舉者連坐廉使，則遞相檢轄，功過可明，各務清廉，悉心為政。度支鹽鐵戶部三司茶綱，欠負多年，積弊期久，家業蕩盡，無可徵索，虛係簿籍，勞於囚係者，復委本司各條流疏理聞奏。如先將茶賒賣與人，及借貸人錢物，若文帖分明，的知詣實，即與帖州縣徵理。如組織平人，妄有指射，推勘了後，重加決責。
釋氏之教，清淨為宗，將悟昏迷，實資善誘。上都除先置寺外，每街更各添置寺五所；東都除先置寺外，更添置寺五所。每寺各度五十人，每處僧寺三所，尼寺二所。西川、荊南、揚州、潤州、汴州、太原、河中、襄州已上八道，除先置寺外，更各添置寺二所。每處置僧寺一所，尼寺一所。諸道節度觀察使府，除先置寺外，更各添置寺一所。其所置僧寺，各度三十人。諸道管內州未置寺處，宜各置寺二所，僧寺一所，尼寺一所，每寺各度三十人。五台山置寺五所，如有見存寺，便令修飾充數，每寺度五十人，數內置尼寺一所，已前添置寺，宜並先度僧尼，漸漸教化。建造寺宇，不得遽有勞役，其僧尼年幾限約，並諸條流，準會昌六年五月五日赦條事例處分。
道濟生靈，功成克伐，晦明雖隔，禮敬宜加。唐功臣墳墓，無子孫者，不許砍伐，委所在長吏差人巡檢。爰念農耕，是資牛力，絕其屠宰，須峻科條。天下諸州屠牛，訪聞近日都不遵守。自今已後，切宜禁斷。內外文武任及致仕官，三品已上賜爵一級，四品已下加一階，仍賜勳兩轉。神策六軍金吾威遠皇城將士，普恩之外，各賜勳兩轉。道宗魯聖，禮洽虞賓，式舉舊章，以榮後嗣。二王三恪及文宣公各賜物五十匹。環衛星陳，華夷雲集，眷茲勞效，俾示恩華。神策六軍金吾威遠皇城等諸軍將，統軍以下各有賜物。其將士等長行立仗並守營者各賜物有差。鴻臚禮賓院應在城內蕃客等並節級有賜物。澤貴流根，宜頒祿秩，義隆追遠，用慰孝思。常參官及諸州府長吏父母，見存未有官封者，並量與五品致仕官及階並邑號，父母亡歿未經追贈者，量與追贈官及邑號，攝侍中讀寶官攝中書令讀冊官各賜一子出身。撰冊文官賜一子正員官，奉寶綬官書玉冊官書寶官各加兩階，進寶綬進冊進中嚴外辦禮儀讚導押冊押寶綬舉舁寶冊官各加一階。其餘應職掌行事官太常修撰儀注禮官並內行事官，三品已上賜爵一級，四品已下加一階，仍並賜勳一轉。鐫造玉冊官各賜物五十段，中書門下儀制官特加一階。
禮崇養老，道貴旌賢，爰示優恩，以宏教化。天下百姓，年九十已上，委所在長吏量加存問。孝子順孫，義夫節婦，旌表門閭，終身勿事。先已旌表者，亦量加優恤。川嶽元功，聖賢幽讚，宜因霈澤，用薦馨香。五嶽四瀆，宜委本州長吏備禮致祭。名山大川，自古聖帝明王忠臣烈士，委所在以禮致祭。亡命山澤，狹藏軍器，百日不首，復罪如初。赦書有所不該者，所司具作條例聞奏。敢以赦前事相言告者，以其罪罪之。赦書日行五百里，布告天下，咸使聞知。主者施行。
王者之御天下也，莫不懋建皇極，惟懷永圖。先德禮以導人，用政刑以佐理。順四時者並施其化，育萬物而各遂其宜。然後辟土開邊，遠柔邇悅，眾享美利，斯為大寧。我國家以仁義有乾坤，以道德撫夷夏。其高祖太宗經綸之，列聖繼體守文之，重光累洽，延❥景鑠，及於憲考。文明武英，劃稂莠於甫田，振威靈於殊俗。肅清澄廓，庶績其凝，實推中興，曆十五年。今予小子，大構是承，祗奉宗祧，敬若天命。遐慕唐堯恭讓之德，常勵漢文菲薄之躬，懍乎憂勤，懼忝負荷。每念河湟之壤，陷為戎虜之疆，百有餘年，一失莫復。元和中，將雪前憤，嚐振睿思，方除孽臣，未就成業。永懷道訓，明發疚心。近者祖禰降靈，中外協一，不煩攻伐，不費財儲，六郡連收，七關盡復。削衽解辮，樹頜乞降，犬羊竄亡，億兆鼓舞。厥庸有功，繼志克成，仰襲丕休，聊用無愧。臣下欲歸美譽，強我鴻名，斯實先聖神功，因顧追尊加諡。牢讓乃遂，孝思獲申，頒告寰區，同茲媺慶。且慮蒸黎之困，猶疑獄犴之冤，是用獻歲之辰，乃行在宥之典。可大赦天下。自大中四年正月一日昧爽已前，大辟罪以下，已發覺未發覺，已結正未結正，係囚見徒，罪無輕重，咸赦除之。惟犯十惡官典犯入己贓，不在赦限。
天將發生萬物也，則必假以暄妍，潤以風雨；王者之在宥四海也，期必滌其瑕穢，施以渥恩。固頻啟於幸門，豈無彰於皇澤。朕以菲德，獲纘丕圖，常慕唐堯之無為，漢文之恭儉，旰不暇食，乙夜觀書。萬務靡有不親，一夫尤慮失所，兢兢業業，不敢荒寧，十有四年，至於茲矣。每懼風俗之未厚，賦役之尚繁，政令之未明，刑獄之多濫，思用克濟，浩無津涯。上荷昊穹垂休，宗社深蹋下賴股肱翊化，岳牧懋功。五稼屢登，四夷內附，懷仁庶同於行葦，納諫無愧於從繩，疵癘不生，飛翔遂性，日月所燭，庶為小康，顧予寡昧，何以臻此？近者藩方之任，撫理或乖，潭廣宣俶擾相次，雖興師殄寇，本於為人，而惡殺好生，良多愍納。而又緣河數郡，暴水成災，念其蕩飄，深自憂軫。乘此三元之慶，宜宏肆眚之恩，可大赦天下。自大中十三年正月一日昧爽以前，大闢罪以下，罪無輕重，咸赦除之。唯十惡叛逆故殺人官典犯贓，不在此限。
