帝諱漼，宣宗長子，太和七年生。會昌六年封鄆王，名溫。十三年八月立為皇太子，改今名，翌日即位。咸通三年正月，上尊號睿文明聖孝德皇帝；十二年正月，又上尊號睿文英武明德至仁大聖廣孝皇帝。在位十四年，年四十一。諡曰睿文昭聖恭惠孝皇帝，廟號懿宗。
入調鼐，作我股肱，出鎮藩垣，為予心膂。分命雖殊於中外，倚才皆屬於安危，將相迭居，文武兼用，允茲遇者，厥惟艱哉。況地控南荊，土連全蜀，扼五嶺之通道，當七澤之要津，統馭所難，撫理為重，頒斯渥命，爰輟重臣。銀青光祿大夫守門下侍郎兼工部尚書同中書門下平章事監修國史上柱國彭城縣開國男食邑三百戶蕭鄴，昴宿垂芒，山庭表異，膺明誕德，佐理生賢。開濟洞達其泉源，進退率由於律度，端亮秉誌，寬和待人。而累踐華資，克流芳問。債卿雲之詞藻，煥發皇猷；邁管樂之智謀，掌司邦賦。台閣備詳其政事，朝野鹹推其上才。由是道觀明成，夢葉先帝，爰立作相，陟於台階。果能經緯岩廊，鎮安夷夏，罄乃一心，凝其庶績。逮予纂承，亟獲匡輔，疇庸任舊，宜乎加恩。是用擇其巨藩，委之碩德，沿執中樞之柄，仍加右揆之崇。相閤良規，豈忘蕭曹之業；戎垣寵寄，更隆羊杜之功。勉服殊榮，佇宏懿烈。可檢校右僕射同中書門下平章事兼江陵尹充荊南節度管內觀察處置等使。
天設四序，運寒暑而成歲功；國有三台，仰弼諧以助君道。安危是係，選任攸難，況朕涉道未明，纂圖方始，詳求英彥，思付洪鈞。至誠感通，果獲良輔。翰林學士通議大夫守尚書兵部侍郎知制誥上柱國賜紫金魚袋杜審權，喬嶽埒崇，澄波量度，稟五行之秀氣，挺百仞之貞材。虹玉潛輝，龍泉蘊利，文窮騷雅，學洞元儒。毛玠有古人之風，邴吉得大臣之體。自便蕃華貫，踐曆清途，南宮推起草之工，西掖茂掌綸之業。洎司文柄，俾以掄才，全任至公，號為得士。甘棠廉問，眾著謳謠，秋卿恤刑，事無枉橈。先皇帝藉其令譽，擢處禁林，振藻屬詞，發揮神化，道一貫於終始，器兼適於圓方。逮餘建統，屢承密旨，每多宏益，彌見慎修，既彰已試之能，宜懋殊常之寵。是用委茲大政，列在中樞，為朝廷之表儀，實人臣之極地。爾尚竭乃心力，作吾股肱，借箸必罄其嘉謨，推局罔遺於善策。用無黨之道，行惟一之心，使爵位功名，並光竹帛，垂於不朽，豈不務乎。可守本官同中書門下平章事。
門下：朕初承天序，方崇政源，屬在輔臣，兼領重職。況仙宮至嚴，專總尤切，儒林之盛，分列掖垣。良史之能，必歸懲勸，將欲比肩上古，耀美一時，克副旁求，允膺茂典。特進守司徒兼門下侍郎同中書門下平章事上柱國太原郡開國公食邑二千戶白敏中，氣稟嶽靈，道洽王佐，致君之誌，發於深誠。銀青光祿大夫守中書侍郎兼刑部尚書同中書門下平章事充集賢殿大學士上柱國譙縣開國男食邑三百戶夏侯孜，材為國楨，望貫人表，濟物之用，彰於重任。金紫光祿大夫守中書侍郎兼工部尚書同中書門下平章事上護軍樂安縣開國男食邑三百戶蔣伸，識蘊生知，眾推邦傑，徇公之操，本乎進思。並詞峰峭拔，高逾列岫，學海深奧，遠含百川。邃彼岩廊，付以衡軸，動有宏益，居然矩儀。葉心而和平，造膝而啟沃，式諧僉議，能弼予違。❥乃知功信無與讓。是用思闡元化，冀揚清靜之規；彌在立言，更佇刊削之妙。愈（疑）其討論❥必以化成為先，副我虛襟，鹹佩嘉命。敏中可兼充太清宮使宏文館大學士，❥餘各如故。主者施行。
舊以天下賦租，年終勾並，或刺史入府，或縣令上州，所科群胥，盡出百姓。且官有理所，安可擅離，物犯贓條，何須枉法。從今委知彈御史出使郎官，凡係抵違，明具論奏。仍委預為條目，各遣聞知。
地連山藪，境有逋逃，武能首率郡兵，身歿王事。既嘉忠藎，宜示褒贈，不惟慰彼漏泉，將亦激其群校。
門下：篙楫克修，航艦以之濟海；羽翮可厲，鶤鵬於是摩天。朕恭已寰瀛，勞誠夢獵，將以稿楫賢輔，羽翮寶臣，摩三代至理之英，濟群生普洽之欲，載仗舊德，期獲我心。劍南西川節度副大使知節度使事管內度支營田觀察處置統押近界諸蠻及西山八國雲南安撫等使光祿大夫檢校尚書右僕射同中書門下平章事兼成都尹上柱國譙郡開國公食邑三千戶夏侯孜，大昴分精，維嵩挺秀，擅四海之賢俊，作中朝之表儀。《禮》、《樂》、《詩》、《書》，資其懿範，溫恭孝愛，輔以多才。服道以致身，含章而厎力。經國之用，貫百川而不改其清；應物之明，體萬象而莫窮其照。周踐華列，多識舊章，郎署諫垣，休聲夙振。東陽故降，惠愛洽聞。洎甘棠政成，會府征命，兼領台轄之任，再居邦憲之尊。正色無私，當官必舉，總征賦以贍國，幹山澤而富人。美利無遺，嘉猷益睹，積是朝著，升於台司。內竭謨明，外弘體理，馳咎夔之極摯，陋周漢之遐蹤，克彰為輔之聲，允葉有開之契。屬者以西南重鎮，邊徼多虞，爰賴專征，以隆外閫。福星時雨，既惠巴庸，景化元和，須歸鼎鉉。是用召於驛騎，待以天工，重開集鳳之池，再仰問牛之化。弼諧萬務，師長庶僚，亟付機衡，俾康區夏。於戲！刀非礪不剖，魚非水不行，為君誠難，得中甚易。決疑定計，我以爾為神龜；肥國救人，吾以爾為上藥。盡布四體，懋堅一心，勉哉勿疑，對揚我休命。可尚書左僕射同中書門下平章事，散官勳封如故。
門下：豳土名藩，懿門奧壤，理公劉之故國，接煬帝之通津。控地數千，帶甲逾萬，非威能肅物，勇可貞師，則何以備天子之爪牙，建上將之旗鼓。斷自朕志，果葉僉諧。武寧軍節度徐泗宿濠等州觀察處置等使朝議大夫檢校左散騎常侍兼徐州刺史御史大夫賜紫金魚袋溫璋，稟慶德門，騰輝儒苑，節峻大玉，氣敷早春。立言鏘《韶》之音，行己植鬆筠之操。嚐以懿問，列於通班，佳聲克著於埋輪，善價益彰於題柱。累換符竹，頗洽謳謠。前歲問俗苑溪，分麾沛邑，禍息茌蒲之盜，風行鐵鉞之權。前浙江東道都團練觀察處置等使銀青光祿大夫檢校左散騎常侍兼越州刺史御史大夫上柱國襲魏郡開國公食邑二千戶王式，文動星芒，學通奧旨。早以殊藝，射策明廷，孫宏之條奏甚精，晁錯之鋪陳無闕。既升高第，亟踐清途，臨事不回，當官有守。邇者擢自交趾，授以浙東，果能清越水之波瀾，掃稽山之祲氣。暫舉十連之化，全蘇一境之人，而並樂鏡貞明，黃陂澹濘，風雨不渝於達節，機謀自契於生知。爰命疇庸，是加懋賞，乃眷巨屏，宜委宏材。三禮百工，俱榮於題劍，鑿門推轂，共貴於登壇。疊是恩光，我無愛惜。爾宜壯轅門之號令，恤閭井之疲羸。務農訓兵，俾先南牧之備；興利除害，永絕東顧之憂。更樹奇功，以酬劇寵。璋可檢校禮部尚書兼邠州刺史御史大夫充邠寧節度營田觀察處置等使，式可檢校工部尚書徐州刺史御史大夫充武寧軍節度徐泗宿濠等州觀察處置等使。主者施行。
門下：天賦全才，所以登將壇而衛王室；國有令典，所以舉能吏而懲慢官。其有術業優長，理行彰著，則宜錫殊常之命，行不次之恩，乃崇德報功之旨也。朝散大夫權知太仆卿充荊襄巴南宣慰安撫使上柱國賜紫金魚袋蔡京，學富縑緗，文含組繡，識略甚遠，智能出群。本於孤貞，濟以勤恪。驊騮躞蹀，向天路以無疑；雕鶚騰淩，入雲程而不返。早以豐藝，陟於高科，周旋宦途，振舉官業。簪白筆而獲聞峻節，擁朱輪而克播清風，班資既崇，聞望彌重。去歲藩臣失守，蠻寇犯邊，就令遐長，莫窮根本。用樂奇事，申予至懷，目前而情偽皆分，言下而安危可決。運深謀而禦敵，寧遠裔以成勳，適及回車，召於便殿。敷陳之際，備得機宜，浣吾憂勤，賴爾忠藎。遂以月卿之秩，俾酬星使之勞，爰藉變通，更資宣撫。載圖嘉績，用洽優恩。朕惟濱海而南，邕為重地，城臨甌駱，俗本剽輕。居常則委經略之權，有事則付節制之任。是用改其舊號，建以新軍，一時之榮，千古無對。爾其頒惠養以馭眾，示寬嚴以訓兵，濟活鄉閭，保安谿洞。貂冠近侍之首，烏府亞相之尊，當此寵位，宜何如哉！於戲！特舉徽章，直謂殊渥，苟或失職，吾何望焉？勉於奉公，勿以為喜。可檢校左散騎常侍兼邕州刺史御史大夫充嶺南西道節度觀察處置等使，散官勳封如故。
門下：王者分職設官，所以理天下。外建州牧侯伯，內置公卿大夫，故野無遣賢，朝無闕政，俾率土絕愁歎之音，接軫有富庶之泰。當是選也，豈可易乎？具官裴休，岩廊重德，文學宗師，才為代生，智尚物表。發言所以興家國，修己可以服華夷。自奮藻儒林，射策藝圃，迥處顏冉之列，疊升晁董之科。濟代之心，已彰於事業；奉君之誌，皆推於友朋。抗疏七人之官，正色三署之內。縉紳多士，慕高韻以指南；貝錦巧詞，自退身於有北。遂金玉王度，丹青憲章，三領廉車，一剖符竹。皆著去思之稱，共興來暮之謠。宏圖豈滯於割雞，令問果還於振鷺。委茲文柄，任之春闈，大呈公鑒之明，備傳德盡臣節，何愧古人。朕以全楚奧區，荊衡重地，湊舟車之都會，控湖嶺之要衝，藉爾分憂，施吾惠澤，蘇彼疲瘵，勿倦殷繁。玉帳兵符，既榮冠於今日；文場武庫，當繼蹤於昔賢。祗服典章，無替徽烈。可檢校尚書右僕射兼江陵尹御史大夫充荊南節度觀察處置等使，散官勳封如故。主者施行。
門下：古先聖哲之禦天下也，莫不勞於擇賢，逸於恭己，是以岩求匪易，殷代稱宗，畋獲甚難，周王膺命。肆朕在位，天授正人，於言語侍從之間，得亮采惠疇之俊，固亦高邁前烈，垂休當朝。敬遵用汝之文，爰舉弼予之典，雅符不讓，斷自無私。翰林學士承旨朝議大夫守尚書兵部侍郎知制誥上柱國賜紫金魚袋楊收，器茂渾金，寶欽大玉，瑩清冰於溽暑，挺綠桂於嚴霜。行過曾顏，道兼夷惠。文冠一時，而若非遊藝；學該千古，而似不能言。自鴻飛名場，鷺振班列，憲署每聞其守法，曲台鹹著於推公。所蒞有聲，曆試皆可。才彰簡要，已洽譽於含香；業擅精徵，遂騰輝於視草。戒慎攸至，初終莫渝，常懷造膝之忠，備見沃心之旨。謝安體識，王儉精能，動為僉論所諧，居益具瞻之望。由是擢於禁苑，升以台階，俾申匡輔之勤，用❥燮和之重。爾其慕伊周之誌，宏皋益之謨，九流既分，百辟斯正。嘉猷可舒於前席，妙略尚在於止戈，式序三才，允歸一德。懋乃致主，副予知臣，無使載筆之襃，獨稱於姚宋也。可守本官同中書門下平章事，散官勳賜如故。主者施行。
朕垂衣響明，負扆成化。內則委輔弼之重，論道於岩廊；外則寄垣翰之崇，分憂於撫馭。是以入掌鈞軸，出擁麾幢，必仗兼才，乃膺迭任。況軍稱鎮海，地亙長江，建置既殊，寵劇斯在。駕戎車而佩相印，持廟算以統全軍，非我誠臣，豈行茂典。特進行門下侍郎兼吏部尚書同中書門下平章事兼修國史上柱國建平縣開國男食邑七百戶杜審權，獨鶴依鬆，孤鸞上漢，聳三峰之峭壁，澄萬頃之清瀾。早以重名，洽於時輩，擅讜言於諫署，留正範於南宮。史筆弛而更張，憲綱紊而復正。由是如綸不絕，刈楚無遺，紹蔽芾於謳謠，盡侀成於法理。先皇帝知其可用，召入內庭，果能新耳目之見聞，備肺腑之待遇。朕初登寶位，素挹嘉猷，遽行制書，首列台席。故得彝倫修敘，庶政惟和，舉去無差於激揚，流品並分於涇渭。出入五載，初終一途，每念鴻勳，布在青簡。近者固辭機務，動啟懇誠，雖懷好德之言，難抑好謙之智。是用輟鹽梅於調鼎，賜斧鉞於專征。金陵大藩，正張新幄，式兼啟事，載踐中樞。不移注意之榮，無替沃心之道，勉服休命，厥惟懋哉。可檢校吏部尚書同中書門下平章事使持節潤州諸軍事兼潤州刺史充鎮海軍節度使浙江西道觀察處置等使。
門下：入則持大政以調化源，出則建高牙以主兵柄，安危所屬，選任尤難。況地壓夷門，鎮雄全晉，藉機籌以分閫，資紀律以臨戎。爰得上才，乃申並命。河中節度使金紫光祿大夫檢校兵部尚書平章事河中尹上護軍樂安郡開國公食邑二千戶蔣伸，道惟天縱，氣實間生，靈芝茂三秀之姿，威鳳富九苞之彩。銀青光祿大夫守兵部尚書平章事上柱國河東縣開國男食邑三百戶畢誠，峻同嶽立，注若川渟，祥雲煥五色之章，甘雨灑四時之澤。而皆備更華貫，周曆清途，文飛藻麗之詞，位蘊名卿之望。或互參禁署，咸稱染翰之工；或繼秉國鈞，俱播和羹之美。以伸輟於台鼎，委以旌旄，虞城興禮讓之風，蒲阪肅關河之禁，馳聲甚遠，奏課居高，嘉乃懿圖，俾遷巨屏。以誠萬機所係，微恙忽嬰，願辭傅說之舟，卻曳鄭崇之履。今則復佩相印，載陟齋壇，用光推轂之勞，式示彝章之重。是谘爾德，作於藩垣，總梁國三郡之雄，控侯衛中條之險。於戲！代天理物，允屬英奇，撫俗貞師，豈勞戒厲。有我嘉命，往孚於休。伸可檢校工部尚書平章事充宣武軍節度汴宋亳等州觀察處置等使，誠可檢校兵部尚書平章事兼河中尹充河中節度觀察處置等使，散官勳封如故。主者施行。
門下：建牙訓戎，登車問俗，分山河之委寄，授旄鉞之寵榮，非夫試可之才，難膺俞往之命。河中晉絳慈隰等州節度觀察處置等使正議大夫檢校戶部尚書兼河中尹御史大夫上柱國東莞縣開國子食邑五百戶賜紫金魚袋徐商，植性忠厚，接物通和，愛日可觀，澄波莫測。前宣州都團練觀察處置等使正議大夫檢校禮部尚書兼宣州刺史御史大夫上柱國博陵縣開國子食邑五百戶賜紫金魚袋崔璵，守道堅固，行已端方，良玉齊貞，霜鬆比操。並以才業優茂，累踐清華，或視草於內庭，或司言於右掖，專一時之美價，擅五字之雄詞。既彰東裏之能，周曆南宮之秩。洎築壇作鎮，按部化人，竭爾忠勤，副餘倚屬。進律當升於重地，酬勞宜處於近關。乃眷漢濱，扼束荊郢，顧茲蒲阪，俯邇郊畿，錫以麾幢，俾之長理。於戲！惟惠可以安百姓，惟威可以整三軍，推誠而人必歸心，尚廉而吏將自化。謹是四者，以綏一方，服我新恩，勉宏善政。商可檢校戶部尚書兼襄州刺史御史大夫充山南東道節度管內觀察處置等使，璵可檢校禮部尚書兼河中尹御史大夫充河中晉降慈隰等州節度觀察處置等使，散官勳封如故。主者施行。
安南寇陷之初，流人多寄溪洞。其安南將吏官健，走海門者，人數不少，宜令宋式、李良奐察訪人數，量事救恤。安南管內被蠻賊驅劫處，本戶兩稅丁錢等量放二年，候收復後，別有指揮。其安南溪洞首領，素推誠節，雖蠻寇竊據城壁，而酋豪各守土疆。如聞溪洞之間，悉藉嶺北茶藥，宜令諸道一任商人興販，不得禁止往來。廉州珠池，與人共利。近聞本道禁斷，遂絕通商。宜令本州任百姓采取，不得止約。其徐州銀刀官健，其中先有逃竄者，累降敕旨，不令捕逐。其今年四月十八日草賊頭首，已抵極法，其餘徒黨，各自奔逃，所在更勿捕逐。
朕以寡昧，獲承高祖太宗之丕構，六載於茲矣。罔畋遊是娛，罔聲色是縱，罔刑戮是濫，罔邪佞是惑，夙夜悚惕，以憂以勤，庶幾乎八表用康，兆人以泰，而西戎款附，北狄懷柔。獨惟南蠻，奸宄不率，侵陷交趾，突犯朗寧。爰及巂州，亦用攘寇。勞我士卒，興吾甲兵，騷動黎元，役力飛挽。每一軫念，閔然疚懷。顧惟生人，罹此愁苦，宜布自天之澤，俾垂及物之仁。如聞湖南桂州，是嶺路係口，諸道兵馬綱運，無不經過，頓遞供承，動多差配，凋傷轉甚，宜有特恩。潭桂兩道，各賜錢三萬貫文，以助軍錢，亦以充館驛息利本錢。其江陵、江西、鄂州三道，比於潭桂，徭配稍簡，宜令本道觀察使詳其閑劇，準此例興置本錢。邕州已西黎巂界內，昨因蠻寇，互有殺傷，宜令本道收拾埋瘞，量設祭酹。徐州風土雄勁，甲士精強，比以制馭乖方，頻致騷擾。近者再置使額，卻領四州，勞逸既均，人心甚泰。但聞比因罷節之日，或有被罪奔逃，雖朝廷頻下詔書，並令一切不問，猶恐尚懷疑懼，未委招攜，結聚山林，終成詿誤。況邊方未靜，深藉人才，宜令徐泗團練使選揀召募官健三千人赴邕防戍，待嶺外事寧之後，即與替代歸還。仍令每召滿五百人，即差軍將押送，其糧料賞給，所司準例處分。淮南兩浙海運，虜隔舟船，訪聞商徒，失業頗甚，所由縱舍，為弊實深。亦有般❥貨財委於水次，無人看守，多至散亡，嗟怨之聲，盈於道路。宜令三道據所般米石數，牒報所在鹽鐵巡院，令和雇入海同船，分付所司通計，載米數足外，輒不更有隔奪，妄稱貯備。其小同短般到江口，使司自有船，不在更取商人舟船之限。如官吏妄行威福，必議痛刑。於戲！萬方靡安，寧忘於罪己，百姓不足，敢怠於責躬。用伸欽恤之懷，式表憂勤之旨。
在天垂象，常星既列於三台；惟國建官，庶政必歸於四輔。朕每思致理，益慕無為，苟非正人，莫付大柄。爰得非熊之兆，乃遵審象之求，契予知臣，命爾作相。銀青光祿大夫尚書兵部侍郎充諸道鹽鐵轉運使駙馬都尉上柱國於琮，識沿蓍蔡，文窮典謨，居然國華，蔚為人瑞。自策名筮仕，淑問益高，伏蒲彰正直之名，起草著經綸之績。由是道光獨立，業擅自強，勇退無儔，謙光有裕。朕早聞博雅，堪備論思，擢於南宮，置之內署。果能恪慎相副，端貞❥益實多繄賴❥切。洎出貳司寇，亟居版圖，見君子之盡心，表才人之果決。鹺府任重，爰命專之，積弊潛聞其日除，嘉庸大彰於歲計。谘爾全美，為予誠臣，曆試如斯，僉諧所至。是宜升於輔翊，付以燮和，惟賢式契於《周官》，懋德雅符於殷誥。且有成計，爾其聽焉。夫舉直則百度可貞，推公則彝倫攸敘，進善則孤寒不棄，用才則滯屈自伸。克勉斯言，是為良弼，敬承休命，往其欽哉！可守尚書兵部侍郎中書門下平章事駙馬都尉。
門下：朕欲考名實以臨八表，明賞罰以正萬機，為官擇人，不可廢闕。謁郊廟，禮之重也；設壇場，旨之深也。稱此劇選，屬於僉諧。朝散大夫守尚書戶部侍郎上柱國賜紫金魚袋孔溫裕，才為國華，德擅邦傑，心勁而行密，神清而氣和。飛文淩邁於曹劉，潔己庶幾於顏閔，高標跂望，迥立正途。鳳彩葳蕤，棲止碧梧之月；鶴情瀟灑，徊翔紫蓋之煙。自步武中朝，馳聲內署，甘泉侍從，宣室對揚，相如之工，爾實無愧。河洛神明之政，關防惠養之風。授以版圖，陟於蘭省，奉二卿之班列，司九典之征徭。時論益高，官業彌舉，宜申茂典，式葉至公。朕以長葛故城，潁州重地，兵甲甚銳，賦輿至殷，爰委材能，俾膺統馭。洎於訓齊師旅，潤澤蒸黎，導爾前功，何煩教令，知臣之道，不亦至乎。玉節彤弓，已極儒生之貴；儀曹憲印，用彰賢帥之威。勿替令圖，往祗休命！可檢校禮部尚書兼許州刺史御史大夫充忠武軍節度陳許蔡州觀察處置等使，散官勳賜如故。主者施行。
人臣之節，莫重於忠良；氏族所修，無外於清順。二者不立，何以正身？況乎居常伯之崇，應藩侯之寄，雖顧初終之體，當明懲勸之端。宣歙觀察使檢校工部尚書宣州刺史兼御史大夫楊收，始以文章，選在宥密，才曆二歲，擢升台衡。謂其發自寒門，必有操守，行孤貞之道報國，用恭儉之理化時，夙夜勵精，以酬恩遇。而乃貪默為業，溝壑難盈，逞其私懷，盜我名器，以官常為貨利之徑，持僭侈為暴橫之資。田產遍於四海，台榭擬於中禁，而又結連奸黨，聽任憸人。險詐千端，回雅萬狀，欺罔彌甚，顧慮蔑聞。謂日月之照臨，或所隱漏；意天地之奸慝，可以包容。殊不知過既不悛，孽無以逭。去歲驗其事跡，未忍揭揚，委以察廉，冀塞愆咎。時聞縉紳之內，物論喧然，班列之中，怨訟未息。朕以寬恕馭下，仁閔為心，中外臣寮，悉明此誌。負我既甚，其法何如？竄於遐陬，式示嚴憲。爾惟自棄，無或尤人。可守端州司馬員外置同正員，仍馳驛發遣。
敕：端州司馬楊收，起自孤寒，猥承委任，罔思報效，惟恣奸欺。心每挾邪，言常近利。江西置節制之額，務在虛兵；浙右創造船之名，便其盜用。兩地推覆，按驗分明，豈可尚佐專城，猶居仕籍，俾投荒裔，用塞愆尤。中外臣寮，各體朕意。宜除名配州，充長流百姓，縱逢恩赦，不在量移之限。仍錮身，所在防押，遞送至彼，具到日申聞。仍路次縣給遞驢一頭，並熟食。
自古聖帝明王，莫不封建子弟，錫以茅土，寵以圭符，俾藩屏王家，翰維天邑。朕每讀《麟趾》識詩人之意，念犬牙知漢祖之心，眷乃坤維，實推奧壤。甲車雄盛，貨殖殷繁，鈐越巂則南詔憚嚴，鍵鬆維則西戎畏懼。是用授親賢而統制，命良將以經邦，維彼遠方，稱茲公共。蜀王佶，宇量宏廣，風神粹和，承顏於日域之中，稟訓於大庭之內。弱不好弄，居無慍容，語言皆質於《詩》、《書》，造次不離於孝敬。蟻封占雨，嗣沛獻之明規；象艦知斤，繼蒼舒之敏智。屬者南蠻入冠，西蜀纏兵，瘡痍生縣道之間，荊棘繁師徒之役。雖英儒鎮禦，火即撲於燎原；而權道改張，瑟難遵於膠柱。由是假爾英略，光予翰垣，分玉葉之清陰，覆銅梁之重地，遙資算畫，密受韜鈐。必使萬井歡聲，三軍懷德，致蕃夷之稽顙，革蠻貊之非心。將陟永圖，在舉長策，對揚休命，爾其敬之。可開府儀同三司兼成都尹劍南西道節度副大使知節度事管內觀察處置統押近界諸蠻及西山八國雲南安撫等使。
朕以眇身，獲承丕業，虔恭惕厲，十一載於茲。況荷十七聖之鴻休，紹三百年之慶祚，將求理本，敢忘宵衣。雖誠信未孚，而寅畏不怠，既絕意於苑囿，固無心於畋遊。業業兢兢，日慎一日，休徵罔應，沴氣潛生。南蠻將罷於戰爭，徐寇忽孤於惠養，招諭不至，虐暴滋深，竊弄干戈，擅攻州鎮。將邀符印，輒恣凶殘，不畏神祗，自詒覆滅。股肱之臣，以罪惡之難舍；腹心之眾，謂悖逆之可誅。爰集甲兵，用救塗炭，上將宣力，內臣協心。選用皆得於良材，掃蕩才及於周歲，絕幹紀反常之噍類，懲亂臣賊子之奸謀。
今則已及偃戈，重康黎庶。疇庸之典，在絲發以無私；懋賞之時，貴纖毫之必當。其四面行營立功節度使，既成茂勳，宜加酬獎，並取別敕處分。應諸道行營都將以下節級軍將，各委本道具功勞名街分析聞奏，當續有處分。如有功效高者仍別具，歸本道以後銜節級與遷改職名，及向後本軍有職掌員闕，先於行營軍將中選揀任使，以獎勤勞。被堅執銳，冒涉寒暄，解甲櫜弓，還鄉復業，頒繒帛之賜，免差役之征。應四面行營將士，今媽平寧，宜令次第放歸本道。其賞賜匹段，已從別敕處分。至本道後，仍令節度使各加犒宴，放歸私第，便令歇泊，未用差使。如行營人，並免差科色役，如本廂本將自今後有節級員闕，且先以行營軍健量材遞相關署，用酬征伐之勞。回戈將士，賞給匹段，各已支給發遣訖，各令中使押領到軍前，仍委四面將帥及本都大將，於本道軍營內，與中使對麵給付，不得輒令下吏所由，致刻剝一尺一寸。應回戈將士經曆州縣，令供頓遞，朝廷並各有處分，宜令長吏切加勾當，準備供給，不得令有欠闕。臨敵用命，力屈殞身，須慰殤魂，以彰忠節。超與職事，仍加任使。如無父兄子弟隻有妻女者，即委州使厚加贈恤，常令存撫。如是都將至都虞候陣亡者，具名銜聞奏，當與贈官。應陣歿將士有父兄子弟願從軍者，便令本道填替。如無父兄子弟，仍且與給衣糧，三年不得停給。因戰陣傷損，手足永廢者，終身並不停給。應陣歿將士及百姓衣冠，為賊殺害者，其骸骨平寧之後，如有家口親屬取歸本道收葬，仍委所在州縣量事應接發遣。如無親屬來取者，即令所在州縣重與改瘞，勿令暴露，兼仰與設祭。
王者以仁恕為本，拯濟是謀，元惡既已誅鋤，脅從理宜寬宥。除龐勳親屬及桂州回戈逆黨，為賊脅從，及縱因戰陣拒敵，官軍招諭不悛，懼法逃去，皆非本惡，蓋鋒刃所驅，今並釋放，一切不問。委四面將帥，州縣鎮戍，所在要路，分明榜示，四散招攜。仍許兩月內所在陳首，並令長吏便放歸本管，任自營生，不得妄有攪擾。其中如有才藝超異者，便收錄驅使。應徐宿三州城內收復之後，見在軍人百姓，除龐勳及桂州逆黨親屬，並為龐勳腹心謀議凶徒須加刑戮外，餘並一切不問。應舊軍將官吏，節級所由，既已釋放，並令卻還本職驅使，用示殊恩。
地經戰伐，人率流亡，閭裏既已歸還，征賦先宜蠲免。其徐、宿、濠、泗等州應合徵秋夏兩稅，及諸色差科色役，一事已上，並從十年蠲放三年。州縣所由，輒不得妄入鄉村，攪擾百姓。待三年已後，量其事力，續議條流處分。餘側近州縣為賊燒劫者，令本道檢勘傷殘甚處，分析聞奏，待奏到續議放免。編失業，邱井無人，桑柘榆，鞫為茂草。應行營處百姓田宅產業，為賊殘毀燒爇者，今平寧之後，百姓既已招攜，並許識認，各本主便自收管，州縣及官吏權要，並不得妄有侵奪。如百姓有家業為賊虜劫蕩盡，交切饑餓者，委所在長吏牒逐便供軍使，量加給恤。如百姓先有倉窖被賊收管者，並還本主。應行營處鎮砦曾為打劫占據，收復之後，須令官吏主將，除見在投降將吏官寮，及先是本官勾當外，餘委所在州縣選擇良吏，委之緝理，俾令百姓有所歸投。
舍逆從順，臣節既著，頒祿冊勳，官常斯切。應有效順投降軍將官吏，節級立功勞，雖有酬淺者，及有未沾惠者，委四面將帥更子細重分析聞奏，待到處分。應募征行，已從犒賞，還鄉休役，務令優容。應諸道差赴行營將士，其中本非舊額官健，因緣征計召募差行者，回戈之後，如有不願食糧，聽從其便，亦準前項除兩稅外，放三年雜役。
九原可作，千載不忘，尚禁樵蘇，寧傷邱壟。應有先賢墳墓碑記，為人所知，被賊發掘，即卻與掩藏，仍量致祭。十室之邑，尚有所師，遁跡闔門，獨行高節，拒不義之召，非無厭之求，熏穴莫尋，焚林可取。徐、宿、濠、泗等州縣管內，有素忠義不助凶徒樹謀，歸國為賊殘害者，具名聞奏，當與贈恤。如諸色人內，有文學節行，因用兵藏避，隱跡山林，並令搜訪存撫。自用兵以來，郡邑皆罹攻劫，遠念驚撓，尤在慰安。今遣左散騎常侍劉異、兵部郎中薛崇等專往宣撫軍人百姓，恤問閭裏疾苦，回日具利害分析聞奏。
於戲！朕以四海為家，兆人為子。一物失所，每軫納隍之憂；一方未寧，常負阽危之戒。今元凶就戮，逆黨誅夷，載戢干戈，永銷氛祲，庶平妖氣，允洽嘉祥。遐邇知聞，當體予意。
開府儀同三司檢校司空守尚書左僕射上柱國襄陽郡開國公食邑二千戶杜審權，韻合黃鍾，行貞白璧，衝粹孕靈嶽之秀，精明涵列宿之光。塵外孤標，雲閑獨步。踐曆華貫，餘二十年；鑒裁名流，凡幾百輩。清切之任無不試，重難之務無不經。靜而立名，嚴以肅物，絕分毫徇己之意，秉尺寸度量之懷。貞方飾躬，溫茂繕性，儉不逼下，畏以居高。語默適時，喜慍莫見。頃罷機務，鎮於金陵，值淮夷猖狂，干戈悖起。累發猛士，挫彼賊鋒，廣備糗糧，助茲軍食。深惟將相之大體，頗睹文武之全才。王導以蕭灑之名，不忘戎事；謝安以恬澹之德，亦在兵閑。及駟馬來朝，擢居端揆，嚴重自處，恬曠不渝。虞芮之故都，前蹤尚爾；郇瑕之舊地，往事依然。兼以股肱之良，為吾腹心之寄，改佩相印，更握兵符。仍五教之崇名，極一時之盛禮。可檢校司徒同平章事河中尹充河中晉絳節度觀察等使。
河東節度使康承訓，將門瑣質，戎壘微才，曾不知兵，謬膺重祿。竊韜鈐以效任，畜奸惡以事君，幾授鉞於戎藩，嚐執金以邀道，謂其盡節，委以專征。屬者徐部匪寧，敢幹紀律，俾護諸將，坐覆危巢。罄國幣以佐軍，頒王爵而賞士，而玩寇莫戰，按甲不前。立法未學於穰苴，申令頓虧於孫子。況部伍不戰，逼撓無謀，人數空多，軍威何振。使農夫釋耒，工女下機，始凝望於天誅，翻有思於賊至。洎元凶自潰，元稔效忠，彭門洞開，爾功何有？而負恩已甚，黷貨是求，叨榮苟幸於一時，遺患遂逾於積歲。爰行國典，俾傅戎藩。可蜀王傅分司東都再貶恩州司馬同正，馳驛發遣。
朕守大器之重，居兆人之上，日慎一日，如履如臨。旰昃勞懷，寢興思理，涉道猶淺，導化未孚。而攝養乖方，寒暑嬰癘，實有慮於闕政，且無暇於怡神。恙未少瘳，日加寢劇，萬務繁綜，須有主張。考之舊章，謀於列辟，思闡鴻業，式建皇儲。第五男普王儼，改名儇，孝敬溫恭，寬和博厚。日新令德，天假英姿，言皆中規，動必由禮。俾崇邦本，允協人心，宜立為皇太子，權勾當軍國政事。谘爾中外卿士，洎於腹心之臣，敬保予子，輔成予誌，各竭乃心，以安黎庶。布告中外，知朕意焉。
門下：南荊舊俗，政美劉公；西陝芳陰，勳傳召伯。我用時傑，思齊昔人。況梓潼奧區，賢彥徊翔之地也，稽玉堂之顯效，授黃鉞之殊榮，輟諸禁林，允葉令典。翰林學士承旨朝議大夫守尚書金部侍郎知制誥上柱國賜紫金魚袋高璩，潘陸重價，曾顏上流，機神粹和，道業堅白。呈瑞質而鳳離丹穴，聳孤標而鶚翥青天。合珪璧之寒輝，鹹資逸韻；聚雲霞之秀色，並在高文。光映古今，羽儀中外。頃者名場頡頏，早振詞科，桐閣從容，長專奏記。乃升華貫，爰近赤墀。青瑣闥中，封章不屈；紫微天上，詔令無雙。王褒真侍從之才，徐邈擅文儒之譽，親提史筆，首列諫垣。俄參起部之榮，遂陟夏官之貴，鬱有公望，稱於朕心。雖密讚大猷，誠資敏識，而將圖善政，亦藉長材。眷彼左綿，實為雄鎮，旁控巴峽，高抗蜀門。前以幢蓋劇權，委任岩廊舊德，歲久而功懋，軍嚴而吏安。改命廷臣，俾嗣仁化，按節而去，自春徂秋，既以疾聞，則宜代用。爾之俞往，得於僉言，勉竭公忠，用酬倚注。予欲成爾美誌，故授以儀曹八座之尊；予欲壯爾威聲，故帖以憲闥亞相之秩。紅旌啟路，紫綬登壇，當年得之，別是殊寵。勉務勳業，副予意焉。可檢校禮部尚書兼梓州刺史御史大夫充劍南東川節度副使知節度事管內觀察處置等使，散官勳如故。
