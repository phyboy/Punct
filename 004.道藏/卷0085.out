門下：園陵之重，典禮是崇，故憲章既盡於舊儀，嚴奉式遵於古訓，載深追感，用切哀懷。公卿大臣，洎百執事，竭忠體國，宣力葉心，誠敬有加，恭恪無懈，永告勤瘁，宜洽優恩。山陵使所攝大行事官與一子九品正員官。山陵禮儀使與一子出身，內山陵副使昨者責辦事重，與一子出身。山陵使加一階，仍賜物四十匹，副使二十匹，判官各十匹。山陵監修橋道使賜物四十匹，判官各十匹。內山陵副使加一階，仍賜物四十匹，判官各十匹。山陵置頓橋道使與一子出身，副使加兩階，判官巡官巡檢專知官各加兩階，合選人前資見任各減兩選，鹵簿使賜爵一級，儀仗使加一階。陵所造作押當官及中使等，三品已上賜爵一級，四品已下各加一階，其中正員六品已下合選人，前資後任各減兩選。白身各賜勳兩轉。諸司諸使應緣山陵修造及專知造作諸色檢校執事當官白身及直司掌上巧兒工匠等，五品已上賜一階，六品已下各賜勳兩轉，合選人前資見任各減一選，白身各賜勳一轉，其給直和雇者不在此限。吉凶儀仗諸色行從官等，五品已上各加一階，如已至三品未合敘者，賜勳兩轉，四品已下各加一階。諸司諸使押當官置頓營幕往來檢校軍將中使等，五品已上六品已下，並各加兩階，白身各賜勳一轉，合選人前資見任各減一選。兩儀衛官及中使大內皇城留守並押當官等，五品已上六品已下，各加一階，白身賜勳兩轉。撰諡冊哀冊諡議書冊及讀諡冊書寶讀寶官等，三品已上賜爵一級，四品已下各加一階。鐫造冊寶裝寶及檢校官，五品已上各加一階，六品已下各賜勳兩轉，合選人前資見任各減一選。題神主官加一階。舁寶冊官及舉寶官，五品已上各加一階，六品已下各賜勳兩轉，其中合選人前資見任各減一選。押鹵簿儀仗挽郎各加一階，合選人前資見任各減一選。山陵禮儀置頓使判官各加兩階，合選人前資見任各減兩選。儀仗鹵簿使判官及諸副使判官並省諸使諸司監當雜職掌官吏等各加一階，白身各賜勳兩轉。挽郎放出身後，七選許集。挽士輓歌等各減一年勞，合選人前資見任各減一選，無勞可減者各賜勳兩轉。諸色行事官及齋郎禮生並陰陽生，三品已上各賜爵一級，四品已下各加一階，合選人前資見任各減一選，白身各減二年勞，考滿人放出身，其數處職，任取穩便，從一頭處分。慶緣儀仗三衛纊騎，及諸色夫匠代選，並緣山陵應役人夫車牛等，各委本府長官本軍大使本司量事優賞。太常禮直官及中書門下儀制官，主務皆重，事無遺缺，特加一階，如先已加階者，委中書優與進擬。諸道應奉使赴山陵幕府軍將等各加一階。諸色職長官吏中應合減選人，如無選可減者，令所司非時與處分。如有諸司流外充者，各與本色中量減一年勞，無可減者，優與處分。充奉陵寢，勞役實繁，新澤所沾，異渥斯及。其奉先縣宜放今年夏稅青苗錢，如已有諸色折納者，即放於秋稅，斛斗據數矜免。布告中外，稱朕意焉。
門下：朕聞惟天為大，惟堯則之。施及文王，昭事上帝。朕遐思古訓，順考前聞，仰止於皇王之間，規範於堯文之際，始如徒涉而望超溟渤，中若策蹇而求躡雲霄，思逮於三，希之則至。由是力於恭已，銳以濟人，九載於茲，一致不怠。然而德未甚腆，信未甚孚，雖懷汔可之詩，敢企康哉之詠。尚賴社稷降祐，祖宗垂休，兵革向寧，朝野斯乂。自頃誕施渥澤，冀獲{滂}流，猶慮莫及昭蘇，愈多乏困。今則夏田豐稔，倍於常時，不足之憂，暫免興慮。又以西成未保，蟲蝗是虞，永惟惠恤之宜，庶葉消禳之要。苟能利於百姓，賴於四方，可使稼穡有年，邊疆無事，則惟恐不及，豈憚於必行，是用更理闕遺，載新提舉。
一陽斯始，爰開蕩滌之恩；晏除將成，色繼矜蠲之令，副我誠切，在爾司存。應京畿及天下見禁囚徒，暑毒之時，要令疏理。牢獄之內，慮有滯冤，宜令台府及諸軍司，並所在州縣長吏，據見禁囚徒，限德音到後七日內，親詳罪名，疏理訖聞奏，不得更延引時日。除非巨蠹有礙去年赦條外，餘並節級遞減一等，從輕處分。左降官及諸色流人，近雖累有赦令，皆已沾恩。欲其悔過自新，豈吝頻施霈澤。經去年赦條已得量移者，更與量移，合復資者，準前例處分。其去年十一月十日後至今年五月以前，續有左降官及流人，亦更與量移。如合放還者，所司速與處分。內人久在深宮，常膺役使，不惟勤勞可憫，固亦親愛是思。宜令揀選宮人五百人放出，各歸其家屬，俾無離怨，用葉推恩。現在宮人尚令揀放，諸節進奉，宜有指揮。應諸親及公郡主等，每年端午及延慶並妃嬪生日所進女口，自今已後，腚並停進。鷹鷂之設，本資畋遊。朕端居穆清，不好馳騁，所宜解放，以遂物情。左右神策軍各放二十聯，五坊放三十九聯，飛龍放一十一聯。其左右神策軍每年進鷹鷂，於數內停減，春秋二社兩進九月十五日各停進鷹二聯，共停一十四聯。
應租莊宅使司產業莊豈店鋪所欠租斛斗草及舍課地頭等錢，所由人戶貧窮，無可徵納。年歲既遠，虛係簿書，緣咸通七年赦條不該。今宜從大中三年已後至大中十三年已前，並令放免。京兆府奏雲陽等一十二縣百姓，論去年宿種麥苗下子後，旋被蝗蟲食損，今年盡不滋生。雖京畿之間，去冬蠲放不少，但以疲人懇訴，須務哀矜，已令府司差官巡檢，如有損處，即時特與減放，令府司具合放數，指實聞奏。戍役辛勤，道途綿曆，將還鄉土，在贍供須。安南邕州已奏放回北軍，其於頓遞經過，本州縣界並須如法先自備辦排比，切不得臨時差配百姓，及借索擾人。仍錄前後德音赦條，於鄉村分明榜示，不得違越。仍委所在長吏嚴立條制，專加覺察。枷禁所施，在防奸蠹，舉便欠負，未涉重條。如聞府縣禁人，或緣私債，及錮身監禁，遂無計營生，須有條流，俾其存濟。自今日已前，應百姓舉欠人債，如無物產抵當，及身無職任請俸，所在州縣及諸軍司，須寬與期限，切不得禁錮校料，令其失業。又輒不得許利上生利，及回利作本，重重徵收。如有違越，勘實奏聞。
去年德音赦令，條流事件極多，貴其普及生靈，惠沾寰宇。尚聞所在未盡施行，今重舉明，俾無留滯。宜令天下長吏差清強判官專勾當，切更分明檢舉，一一據事節施行訖奏聞，如更因循，必行朝典。其所差判官，仍速具名銜分析聞奏。好生之德，宜及禽魚，卵育之時，須加條制。舊敕每年起三月一日至五月末，不許采捕水蟲禽鳥，雖有敕禁，尚恐因循。宜令台府並諸軍司，每及時禁之月，更嚴提撕，勿使違犯。儉德之修，聖賢所重。近日俗多澆靡，時尚矜誇。朕常慕素風，斯遵儉制，去年赦文之內，已曾明有指揮，所宜克副朕心，用誡奢僭。東川每年進蜜浸荔枝，道路遙遠，勞費至多。自今已後，宜令停進。由告中外，稱朕意焉。主者施行。
自累年以來，四方多故，雖已寧謐。尚切防虞，居安不忘於慮危，有備可期於無患。況海隅封略，猶集戎兵，天下租庸，半資軍食。而又徐泗戰爭之地，瘡痍僅平；江淮災沴之鄉，流亡未占。遂使物力凋耗，人情艱危，言念蒸黎，良深憫惻。朕臨寶位，十有四年，憂勤無一日之安，怵惕居兆人之上，紹先王之遺訓，守列聖之丕圖。所以未明求衣，分夜方寢，靜思致理，罔敢怠荒。顧臣寮而委以腹心，視寰宇而同於掌握。管弦娛樂，不替於萬幾；稼穡艱難，每臨於千畝。今又物惟豐茂，歲獲順成，宜宏覆燾之恩，用作生靈之福。應諸道州府軍人百姓，委所在長吏，各承詔令，切務慰安。瘡痏僅平者，尤在撫綏；流亡未占者，倚深招諭。物力凋耗之處，速致安全；人情艱危之時，無更侵擾。遠年逋欠，且緩並徵，近日歸還，勿更加稅。勸農重穀，以備饑荒，訓卒練兵，用防寇盜。但躬行儉約，政不煩苛，省宴樂則務贍軍需，絕餉遺則盡資公用，漸使疲羸蘇息，帑藏充盈。減朕之憂勤，寬朕之怵惕，雖臣子之分，必竭其忠誠，而君父之心，寧忘其誡勵。我有爵賞，以訓有勞；我有憲令，以懲不一。凡在方鎮嶽牧，邑宰僚佐，各揚爾職，克副予懷。
維咸通三年，歲次月日，皇帝若曰：夫翦圭分器，事炳周經；裂地疏封，道光漢冊。莫不克隆盤石，作固本枝；並建親賢，以崇藩翰。朝有定制，朕安得私，爰稽盛時，俾榮錫社。谘爾長男佾，通暉日月，稟慶霄漢，蔭若木之凝華，派璿源之積潤。天姿岐嶷，神授聰明，早彰樂善之規，夙有辨牘之智。卓爾器度，藹然徽猷，宜荷寵章，以開土宇。今遣使門下侍郎兼吏部尚書平章事杜悰、副使左散騎常侍趙格等持節冊爾為魏王。於戲！河外名都，漳滏奧宅，爾其竭奉上之孝敬，慎臨下之儀刑。守道宜鑒於遠名，尊賢無忘於置醴，用新魯衛之政，以昭閑平之德。服我休命，可不慎歟。
維某年月日，皇帝若曰：夫維城作扞，實隆定鼎之業；犬牙列國，以盛建瓴之功。故廣樹戚藩，畢王子弟，曆朝茂典，列聖宏規，舉而行之，朕不敢廢。谘爾第二男侹，分暉紫極，讬質丹宮，器度沈詳，姿容端粹。藹有成人之量，形乎佩韘之年，誌玩楚詩，情通沛易。不勞師傅之訓，動形忠孝之規，爰嘉令猷，俾建侯社。今遣使門下侍郎兼吏部尚書平章事杜悰、副使左散騎常侍趙格等持節冊爾為涼王，爾其奄長洪河，大啟西土，紹於前烈，恢我舊疆。敬慎於朱邸之間，謹睦於玳筵之上，靖恭其位，克廣其心，無從匪彝，服我休命。
維某年月日，皇帝若曰：夫堯序九族，周列五等，事高維翰，道在睦親。況居帝子之尊，宜荷封王之典，用彰慶羨，以固洪基。谘爾第三男佶，符彩昭融，姿容朗悟，騰英日域，儲秀星樞。已多秤象之能，才是勝衣之歲，靜不好弄，言必成文。曾無紈綺之心，每服《詩》、《書》之訓，嘉其幼智，錫以大封。今遣使門下侍郎兼吏部尚書平章事杜悰、副使左散騎常侍趙格等持節冊爾為蜀王，爾其宅於坤維，建茲赤社，疏以江漢，鎮以岷嶓。列為侯王，邇我宮禁，以謹恭而接下，秉忠孝以律身，服是寵光，終於戒慎。
自古受命之君，興邦建統，莫不上符天意，下順人心。是以夏德既衰，爰啟有商之祚；炎風不競，肇開皇魏之基。朕早事前朝，久居重位，受遺輔政，敢忘伊霍之忠？仗鉞臨戎，復委韓彭之任。匪躬盡瘁，焦思勞心，討叛渙於河潼，張聲援於岐雍，竟平大憝，粗立微勞。才旋旆於關西，尋統兵於河北，訓齊師旅，固護邊陲，隻將身許國家，不以賊遺君父。外憂少息，內患俄生，群小連謀，大臣遇害，棟梁既壞，社稷將傾。朕方在藩維，亦遭讒構。逃一生於萬死，徑赴闕庭；梟四罪於九衢，幸安區宇。將延漢祚，擇立劉宗。徵命已行，軍情忽變，朕以眾庶所迫，逃避無繇，扶擁至京，尊戴為主。重以中外勸進，方嶽推崇，黽勉雖順於群心，臨御實慚於涼德。改元建號，祗率於舊章；革故鼎新，宜覃於霈澤。朕本姬室之遠裔，虢叔之後昆，積慶累功，格天光表，盛德既延於百世，大命復集於眇躬。今建國宜以大周為號，改乾祐四年為廣順元年。自正月五日昧爽已前，應天下見禁人等，罪無輕重，已發覺未發覺，已結正未結正，常赦所不原者，咸赦除之。故漢樞密使楊邠侍衛都指揮使史宏肇三司使王章等，以勞定國，盡節致君，千載逢時，一旦同命，悲感行路，憤結重泉，雖尋雪於沈冤，宜更申於渥澤，並可加等追贈，備禮歸葬，喪事官給，仍訪子孫敘用。其餘同遭枉害者，亦與追贈。馬步諸軍將士等，戮力協誠，輸忠效義，先則戡平內難，後乃推戴朕躬。言念勳勞，所宜旌賞。其員僚將士等，各與等第，超加恩命，仍賜功臣名號，已有功臣名號者，別與改賜。應左降官，量加敘錄。亡官失爵之人，宜與齒用。配流徒役人，並許放還。已歿者任從歸葬。所有杜仲威李守貞王景崇趙思綰賓幕元隨親戚及諸色人，先因懼罪，至今逃匿者，並可放還，任自取便。昨者犯罪人蘇逢吉劉銖閻晉卿李業後替聶文進郭允明及同時犯罪人等家族骨肉，先已釋罪疏放，其逐人所有親戚，及門客元隨，職掌在諸處者，切慮尚抱憂疑，今並釋放。所在不得更有恐動。內有手下先管莊田錢穀人等，已下三司點簡磨勘，了日一任逐便。諸處有犯罪逃亡之人，及山林草寇等，咸許自新，一切不問，各還鄉里，自務營生，仍仰所在切加安恤。所繇節級，不得衷私妄有恐動。如赦到後，一月不歸本業者，復罪如初。內外文武臣僚致仕官，諸軍將校隨使職員，及前任藩侯郡守文武朝列，前內諸司使副使前禁軍指揮使前資行軍副使等，各與等第加恩。應見任文武臣僚內諸司使諸道行軍副使藩方馬步軍都指揮使，如父母在，未有恩澤者即與恩澤，如亡歿，未曾追封贈者亦與封贈，已封贈者更與封贈。晉漢以來，兵革屢動，賦役煩並，黎庶瘡痍，鰥寡孤惸，不能自濟，為人父母，曾不閔傷？應天下州縣所欠乾祐元年二年已前夏秋殘稅，及派徵物色，並三年夏稅，諸色殘欠，並與除放。所有澶州已來，大軍經過之時，沿路人戶，恐有蹂踐，兩邊共二十里，並乾祐三年殘欠秋稅並放。應河北沿邊州縣，自去年九月後來曾經契丹蹂踐處。其人戶應欠乾祐三年終已前積年殘欠，諸色稅物，並與除放，仍委逐處長吏倍加存撫。至於防守邊塞，優恤疲羸，利害之事，各宜條奏。自前或有拒扞契丹，顯立功勞，及將吏之中，有歿於王事者，具名以聞，當議酬獎。應係三司主持錢穀敗闕場院官，取乾祐元年終已前徵納外，累經較科，灼然無抵當者，委三司分析聞奏，別候指揮。秋夏徵科，舊有規制，如聞諸道州府，別立近限催驅，或緣逼蹙過深，轉致供輸不易，至使蠶欲老而求絲債禾未熟而取穀錢，但無逋縣，何須急暴？應天下百姓納稅租，並取省限內納卑，不任促限徵督。如是軍期急速，即不拘此例。訪聞諸處人戶，逃移在外者，自前省司雖累行招攜，多未歸復，兼知逃戶稅賦，攤配居人，公私之閑，未甚允當。念其疾革，常軫於懷，宜令所司商量，雖行條貫，庶使逃移者即歸鄉土，見居者漸遂舒蘇，免困生靈，以副勤恤，藩侯郡守寄任非輕，立政之先，養民為本，每及徵賦，尤要徇公。其逐處倉場庫務，宜令節度使刺史專切鈐轄，掌納官吏，一依省條指揮，不得別納鬥餘秤耗。舊來所進羨餘物色，今後一切停罷。朕早在藩鎮，嚐戒奢華，今禦寰區，尤思節儉。況國家多事，帑藏甚虛，將緩憂勞，所宜省約。應乘輿服禦之物，不得過為華飾。宮闈器用，並從樸素。太官常膳，一切減損。諸道所有進奉，皆助軍國支費。其珍巧纖華，及奇禽異獸鷹犬之類，不得輒有貢獻。諸無用之物，不急之務，並宜停罷，帝王之道，德化為先，崇飾虛名，朕所不取。苟致治之未洽，雖多瑞以奚為？今後諸道所有祥瑞，不得輒有奏獻，古者用刑，本期止辟，今茲作法，義切禁非。蓋承弊之時，非猛則奸凶難制，及知勸之後，在寬則典憲得宜，相時而行，庶臻中道。今後應犯盜贓及和奸者，並依晉天福元年已前條制施行。應諸犯罪人等，除反逆罪外，其餘罪並不得籍沒家產，誅及骨肉，一依格令處分。天下諸侯，皆有親校，自可慎擇委任，必當克效參裨，朝廷選差，理或未當，宜矯前失，庶協通規。其先於在京諸司，差軍將充諸州郡元從都押牙孔目官內知客等。並可停廢，仍勒卻還舊處職役。設官分職，具列司存，離局侵權，誠為撓紊。今後諸司公事，並須各歸局分，不得越次施行，朝廷之務，顯有舊章，職官具存，安可廢墜？如聞自前諸司公事，多有壅滯，今後並可速疾舉行。國之大事，在祀為先，苟爽吉蠲，深為瀆慢。如聞自前祠祭牢饌，頗虧肅敬，今後委監察御史嚴加覺察，必須豐潔，庶達精誠，稍或不恭，國有常典。近代帝王所在陵寢，合禁樵采，俾奉神靈。唐莊宗晉高祖各置守陵十戶，以近陵人戶充。漢高祖皇帝陵署職員，及守陵宮人時月薦饗，並守陵人戶等，一切如故。仍以晉漢之裔，為二王後，委中書門下處分。自古聖帝明王，莫不好賢納諫，是以立誹謗之木，采芻蕘之言，時之利病罔不知，政之得失無不察，達聰明目，其在茲乎。應內外文武臣寮，有見識灼然益於治道者，許非時上章聞達。山林草澤之閑，懷才抱器之士，切在搜訪，免致遺賢。孝子順孫，義夫節婦，所宜旌表，以勵時風。
於戲！致理保邦，非德教無以安萬國；發號施令，非誠信無以示四方。其或言出行違，朝行暮改，是為秕政，何以子民？更賴棟梁羽翼之臣，左右前後之士，共扶寡昧，同致雍熙。思寘器以永安，睹覆車之可戒，納隍馭朽，予豈忘諸？釐革有所未盡者，有司具啟請以聞。
我國家膺天明命，光宅萬方，二百有五十載矣。梯航所及，昭顯於夏殷；文軌攸同，敻逾於漢晉。朕承十六聖之業，居億兆人之上，猥惟眇身，欽荷丕構，遠奉貞觀開元之至理，近宗憲祖宣考之宏規，常慕雖休勿休，豈敢自暇自逸。然而仁不遂於百生，德不參於二儀，莫致感通，更延災沴。近者兵革未弭，蟲蝗相仍，方懷徵發之勞，復起饑❥之歎。雖頻加錫賚，累有蠲除，尚慮澤未遍通，信未旁及。是用連宵假寐，每食忘餐，思所以拯我黎元，臻其壽考。或多方以革弊，盡慮以鼎新，庶或上下，欲從人欲。況善為國者以好生為首，行王道者惟憫物是先，苟可勝殘去殺，亦冀止戈為武。
於戲！誠明之誌，既悉於斯，渙汗之恩，夫何所愛。可大赦天下。自咸通七年十一月十日昧爽以前，大辟罪已下，已發覺未發覺，已結正未結正，係囚見徒，罪無輕重，咸赦除之。惟犯十惡叛逆以上，故殺人，官典犯贓，不在此限。持仗打劫，必欲害人；苟遇支敵，必行殺戮；拒敵追捕，肆意奸凶；並故殺人者，雖已傷未死，已死更生，意欲殺傷，偶得免者：並同殺人法處分。其賣毒藥，開劫墳墓，及刑獄之內，官吏用情，推斷不平，因成冤濫，無問有贓無贓，不在原宥之限。
朕君臨四海，子育兆人，常恐萬類之中，一物失所。況雲南素推誠節，久慕華風，顧帥臣撫禦乖失，不諭朝旨，遂令滋擾邊隅。初陷交、邕，旋侵越巂，屢移星歲，彌縱干戈，靡思量力之言，曾無事大之禮，軼我疆理，勞我堤防，爰用徵兵，諒非獲已。鋒刃之下，多有殺傷，每念於懷，良深慚悼。寧屈己以徇眾，不窮兵以害人，斷自予懷，更宏招諭。應安南、邕州、西川等道諸軍兵士，各守疆界，不用進師。仍委劉潼審詳事機，明國曉諭，如能重修和好，信使如初，朕當虛懷，一切不問。雲南先差專使，昨已有詔旨處分。其先配隸習讀質子，各本道供給，續當指揮。安南、邕管、西川三道軍士，皆逾山越海，擐甲荷戈，誌切勤王，誠深報國。固內侵之封域，收已失之城池，盡欲捐軀，鹹思賈勇。亙淪曆數，終始一心，言念忠勤，誠用嘉歎。今南蠻已加招撫，冀就弭寧，日下但嚴守封疆，且備要害，雖未用更圖攻討，亦未可便絕訓齊。其將士等，義感風雲，誌諧金石，屯營既久，立效已多，大功將成，懇節無奪，候其歸款，別有指揮。仍委劉潼、高駢、李耽等具此慰勞，以副予懷。其三道軍糧，地界懸遠，致其盡力，當令充腸。如諸道戍兵，未免饑餒，因之殞命，尤用傷懷。宜令常宙、劉潼嚴國條流，丁寧期限，無使供饋，更聞失時。其府赴三道行營兵，有親老及妻子在家者，各委本道切加存恤，勿使凍餒恓惶，俾無回顧之憂，以勵當鋒之誌。其諸將士，勇敢用命，當鋒歿身，義節可嘉，孤弱是念，並委本道節度使據所申報，各須安存。如血屬單弱，不能自存者，即厚加給恤。遺骸在野，深可憫嗟，今春已降德音，盡令優給收葬。尚慮暴露，未契幽陰，今更舉明，用慰泉壤。宜令所在長吏訪尋收斂，如法瘞葬，仍以酒醪，殷勤尊酹。應三道兵士經過，累路州縣，供應頓遞，徵配里閭，水程船夫，陸路車役，勞弊斯甚，疲瘵可哀。其岳州、湖南、桂、廣、邕、容管內沿路州縣，今年二月一日德音，已蠲放今年夏秋兩稅各一半。尚恐鄉村未普，更要加恩。宜於今年夏稅正錢，每貫量放三百文。沿路州縣，亦甚凋傷，先未沾恩，今須優假。宜於來年夏稅正錢，量放一半。仍各委本處長吏親自點檢，明閱簿書，勿使恩不布於疲羸，幸或生於桀黠，副予深意，必及遠人。誠信之道，蠻貊可行，苟或未孚，其肯懷惠。應安南、邕州、容州、黔南、西川諸溪洞酋長首領，務加優恤，喻以恩信。若須節級賜官秩賞給者，委當管速具分析聞奏。
京畿之內，蝗旱為災，稼穡不收，凋殘可憫。其京兆府今年青苗地頭及秋稅錢，悉從放免。仍並出內庫錢二十四萬五千三百六十餘貫，賜官府司充填諸色費用。河南及同華陝虢等州，遭蝗蟲食損田苗，奏報最甚，除合放免本色苗子外，仍於本戶稅錢上，每貫量放三百文，如今年秋稅已納，即放來年夏稅。其諸道有蝗蟲甚處，並具奏聞，亦議蠲減。其河南府水災之後，仍歲飛蝗，想彼蒸黎，尤多凋瘵，宜別賜鹽鐵。河陰人運米三萬石，委崔尞充諸色用。其諸道州縣應有逋懸兩稅斛斗青苗地頭榷酒等錢，既存簿書，不免徵剝，咸通三年以前者，並一時放免。從四年至七年，其中有準敕蠲者，亦不得因此重徵。京畿之內，供億事繁，色役差科，曾無虛日，黎人困苦，深可憫傷。更有逋懸，日久徵迫，無由收斂，徒係簿書。應京兆府諸縣從大中八年後至咸通六年應欠諸司稅草斛斗糧棘番匠知食使玉蘇，及府司欠延資，並度支戶部錢物，及賑貸折糴粟，並諸縣欠填省修堰埭等錢匹莊宅，監察使拆寺並佛堂材木樹等價，及欠左右神策軍捉賊賞錢，及諸縣應欠咸通三年至六年合送府夏秋稅錢物斛斗，並<麥屑><麥戈>莊田地租，及諸縣咸通三年至五年賑貸粟，並長安縣大中八年先借太倉粟充賑貸，除已納外，餘欠斛斗等，並從放免，兼簿書一時毀廢。從今年以後，別立帳內庫。一年支放，費用雖廣，有司積久，追呼固多，虛係簿書，頗為煩弊。朕方宏儉約，深軫凋殘，特示優矜，用蠲逋責。應度支積欠大盈庫年支匹段絲錢，從太和八年以後至咸通元年以前，並宜放免；及欠瓊林庫年支金銀錫器錦綾器皿雜物等，自開成五年以後至咸通元年以前，並宜放免。
左降官量移近處，已經量移者更與量移。如復資者，任取本官選數聽集。丁憂放還者，服闋日各與量移。並別敕因責降除正員官，所司亦與處分。其左降官及流人先有官者，如已亡歿，各還本官。失爵痕累禁錮者，並從洗滌。左降官並流人，元敕令終身勿齒，及長流遠惡，並雲縱逢恩赦不在量移者，並與量移。如已亡歿者，並許歸葬。如緣葬事困窮，不能自濟者，委所在官吏量給棺櫬，優恤發遣。中外前資見任官中，其有頃因瑕累，未階錄用者，並左降官，如事情可恕，才行足稱者，委中書門下量加簡拔，隨能錄用。
戎狄款塞，邊陲無虞，或使臣因備制弛慢，切在搜訪利病，濟便兵農，勿以久安，遽忘遠慮。所宜常加備境，每切訓戎，將宏安撫之功，須為經久之計。其邊上方鎮本軍兵數，節度使皆位崇元帥，誓立殊功，必能閱軍實以靜邊，撫單寒以和眾，素有定額，固非空文。然亦慮或因犯死亡停解，不便招募，闕額遂多。並須檢勘分明，仍委御史三司監院並加察訪，即時聞奏。
江淮諸州百姓，隻合輸本分苗稅，不合分外差科，多為所在長吏權立條流，臨時差配，或強名和市，都不給錢。自今除納本分苗稅外，一切禁斷。
牧守之任，慈惠為先，欲安遠人，須求廉吏。如聞邕、容、桂、廣等道管內刺史，每州皆管三縣，人戶不少，其間選用，尤要得人。訪聞本道觀察使所奏監州官，多是本土富豪百姓，兼雜色人，例皆署為本道軍職，或作試銜，便奏司馬權知軍州事。既不諳熟文法，又皆縱恣侵欺，多取良家以為奴婢，遂使豪酋構怨，溪洞不安。若不條流，生人轉困。其邕、容、桂、廣等道管內，自今以後，刺史必須精選賢良，久曆官途，不越資序者，始許奏請。其軍職試銜，並不在奏署限。藩條之例，刺舉是資，郡政之方，邑宰是選。斯紀綱共設，次第相臨，苟皆推公，必無敗政。如聞近者廉車殊無刺舉，牧守率務並容，邑宰非才，疲人罹弊，必在懲革，以惠惸嫠。自今以後，委觀察使專刺舉之職，如郡守不理，或臨財不廉，酬飲是營，獄訟靡息，以時奏劾，按罪安刑。如藩方不謹察廉，或致下人上訴，推覆得實，觀察使別候敕旨，本判官遠加譴罰。其郡守亦仰察訪縣令，如或有過不舉，停任後另有處分，錄事參軍，重加削罰。如刺史縣令有異政灼然可舉者，仰具錄奏，必議超升。
人命至重，在慎典刑，國章苟隳，必多枉撓。近日執法之吏，罕得其人。或制敕不行，曾無提舉；或奸巧為患，莫能辨明；遂使可死者生，可生者死，而又縲絏繁壅，斷決淹延，乃致怨嗟，或成災沴，予懷憯怛，寢食靡寧。宜委御史台刑部大理寺慎擇官吏，皆須素能折獄，俾務盡心，則人必❥法當畫一。其天下州縣官等，皆罕悉律令，莫知重輕，唯任胥徒，因多枉濫，委本道觀察使覺察聞奏。又刺史縣令，多務遊宴，不思官常，決遣既妨，囹圄自滿，永言冤滯，豈不由斯。委觀察使表率條流，以懲深弊。
度支鹽鐵戶部三司欠負錢物，頻有赦令，據年額節級矜蠲。如聞所司尚有徵迫，妄豎可徵可放。多因奸吏恣情，遂使恩不及夫窮危，事無補於經費。其諸色人戶所由等應欠三司錢物，自大中十二年以前，並宜放免。縣道之間，郵亭具列，行李供億，格敕著明。如聞節度觀察刺史等所經過，不遵品式，公券之外，私費至多。或在道途，有六百七百人行李，所在地主，務求交歡，別差吏人，號為置頓，必皆率配，弊及疲人。自今以後，所在長吏切加遵守格文，不得違越。
赦令所在，❥蘇疲瘵。如聞遠處州縣，告示不得分明，今要條流，永為定制。赦書到後，各委本道全寫錄於縣門榜示，但緣事理煩細，紙數頗多，減放矜蠲，頭項埋沒，鄉村百姓，無因得知。宜令所在長吏細詳，各據本處百姓合得免科，一一豎項，作小榜於要路曉諭，令百姓知悉。
宗室子孫，不合淩替，班列之內，人數至稀，宜令宗正寺搜擇宗子有行義文學吏事堪有清實者，具名聞奏，委中書門下量才敘用。如在郡縣，年已蹉跎，士行可獎，困於寒餒，宜委所在長吏，隨分驅策優假。如聞編戶之中，素非宗室，因緣識故，寫錄諸書，投入宗枝，妄認房籍，恃憑攪擾，侵害鄉村。近日此徒，敗露非一，雖已行法，未絕根源。從今已後，委所在長吏切加收獲。如涉疑妄，即收錄聞奏，當加痛懲，用安里閭。
前代為賓，素❥德，理合頒恩，二王三恪及文宣公各賜物五十匹。衡雕拱衛，執玉會同，俾申懷遠之恩，用展酬勞之錫。神策六軍威遠營金吾及皇城應緣禦樓立仗將士等，各賜物有差。鴻臚禮賓院應在城內蕃客等，並節級賜物。功播一時，名流千古，念其後代，觀以將來。故尚父子儀、贈太師晟、贈太尉秀實，各與子孫中二人八品官；顏杲卿、張巡、許遠、南霽雲，子孫中各與一子出身。中書門下儀制官及內侍省內教並特加一階。勳著燮和，道彰鎮撫，牧守宣力，卿士葉心，永言盡瘁之誠，宜給追榮之典。中書門下及節度使帶平章者，祖父母父母並與贈官封，已經追贈者更與改贈。京文武常參官東都留守度支鹽鐵等使，諸道節度觀察都防禦經略等使，及神策金吾六軍將軍大將軍威遠營鎮國軍等使，父母已歿，未經追贈者與贈，已追贈者亦與改贈。父歿母存，未封邑號者，❥父見存未有官者，量與致仕官。其曾任常參官，出為刺史縣令分司等官，今已得替，兼前資郎官以上官，其父母並準有見任常參官例與追贈。冠冕相先，懸車自遂，紀綱之仆，軒陛攸陳，宜升階級之榮，式進勳封之寵。內外文武及見任及致仕官，三品已上贈賜爵一級，四品已下加一階。神策六軍金吾威遠營皇城等將士，普恩之外，各賜勳兩轉。天下百姓，年九十已上，各贈米五石，絹兩匹，綿一屯，羊酒有差，仍令本縣令就家存問。今州府方員，多不給付，所用無幾，係體則深，宜令以上供餘錢物充給訖，各具分析聞奏。
朕以寡德，纘承鴻業，十有四年。頃屬蠻寇猖狂，王師未息。朕憂勤在位，愛育生靈，遂乃遵崇釋教，誌重元門，迎請真身，為萬姓祈福。今觀睹之眾，隘塞路岐。載念狴牢，寢興在慮，嗟我黎人，陷於刑辟。況漸當暑毒，繁於縲絏，或積幽冤，有傷和氣，關連追擾，有妨農務。京畿及天下州府見禁囚徒，除十惡五逆、故意殺人、官典犯贓、合造毒藥、光火持仗、開發墳墓外，餘罪輕重，節級遞減一等。其京城軍鎮；限兩日疏理訖聞奏；天下州府，敕到三日內疏理聞奏。
