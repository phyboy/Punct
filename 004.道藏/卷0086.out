帝諱儇，懿宗第五子，咸通三年生。六年封普王，名儼。十四年七月立為皇太子，改今名，是月即位。乾符二年正月，上尊號聖神聰睿仁哲明孝皇帝；光啟元年五月，再上尊號至德光烈孝皇帝；文德元年五月，又上尊號聖文睿德光武宏孝皇帝。在位十六年，年二十七。諡曰惠聖恭定孝皇帝，廟號僖宗。
朕以沙陀驍勇，重累戰功，六州蕃渾，沐浴王化。念其出於猜貳，互有傷殘，而克璋報仇，其意未已。被我君臨之德，軫吾子育之心，爰擇良能，俾之宣撫。惟爾先正，嚐鎮北門，待國昌以雄傑之才，置國昌於濟活之地，既藉奕葉之舊，又懷任土之觀。是用付以封疆，委之軍旅，必集王事，無墜家聲。
彥昭曆試有勞，僉諧無愧，涉於六月，秉是一心。修乃文可以興文教，勵乃武可以成武功，重整前規，兩司大計。清能壁立，政乃風行，奸欺屏絕於多岐，請讬銷摧於正議。不煩內庫，有助涓毫；不假外藩，有進絲發。軍食所入，餘剩於明年；郊廟所供，克辦於今歲。頗符神化，真謂廟謀，不有良臣，安能富國。宜酬勳於黃閤，俾正位於紫垣，敬服誡詞，永堅茂業。嗚呼！秉均之道，何所難哉！覆車之塗，近已多矣。與其樹黨，不若修身；與其收恩，不如秉直。買暫勝者，貽其永敗；沽小智者，囊其大愚。不貴及人，唯爭自我，初誠潤屋，尋以危家。金玉滿堂，莫之能守，縱經營而得位，用枉撓而當辜。唯爾選自朕心，采於人望，宣詔既畢，閑門未知，來遂奔車，退無私謝。獨推元老，曾請急徵，以守道而自臻，實榮親之最重。爾其堅持正直，允執規程，但畏幽陰，必歸公當。甘言可憚，敘往可嗤，獎善須明，懲奸須銳。利於人者，雖難必舉；利於己者，雖易勿為。頻念孤寒，每思耕織。常自勤於數事，便有望於中興。彰朕知臣，在卿匡國，必使恩從下布，法自上行，但立直標，終無曲影。苟致我於堯舜，亦比爾於皋夔。可中書侍郎依前判度支事。
頃者時鬱正途，權歸邪幸，爾畋執心無惑，秉節被讒，徵復鴛行，愈洽人望。既負彌綸之業，宜居輔弼之司。可本官同平章事。
門下：將相之權，安危所係，注專戎律，秉持國鈞，謂成靖亂之謀，以著匡時之績。方期功就，俄以疾辭，仍乖撫字之方，且異毗予之道。尚居崇秩，猶念初心。諸軍四面行營都統鳳翔隴等州節度觀察處置等使開府儀同三司守司空兼門下侍郎同中書門下平章事鳳翔尹上柱國滎陽縣開國子食邑二千戶鄭畋，藝高冊府，譽動詞林，禮樂在躬，衣簪奕代。虹玉動連城之價，朱弦含清廟之音，才無不周，識無不綜。踐曆既久，聞望時稱，禁林傳麗藻之工，鳳沼著經綸之業。洎凶徒犯順，上國罹災，駕當出於全蜀，鎮方臨於右輔。因時建策，遂首興師，上寬焦灼之懷，下慰蒸黎之望。念其竭節，頻降殊恩，任三事之優崇，授四面之節制。許於除授，皆俾遵行，則朕於施功之臣，可謂無有愛惜。而不能傾心養士，盡力惜人，致興半菽之嗟，竟起多寒之怨。既乖撫馭，幾誤權宜，賴仗義之徒，葉心王事，主善暗符於朕意，推奸必建於勳庸。尚保傅於承華，仍優遊於東洛，未妨頤養，猶示渥恩。凡百庶寮，宜體朕意。可太子少傅分司東都，散官勳封如故。仍且於興元管內逐便將養，候疾損日赴任。主者施行。
古者公卿，在朝則輔主致理，有事則統眾出征，是以卻穀行師，爰求說「禮」；祭遵推轂，不廢雅歌。今者羌寇未寧，烽煙尚警，慎擇鎮安之路，尤資柱石之功。若非文武兼才，將相全業，夙蘊峻望，為吾鼎臣，豈傾丹赤之懷，以授股肱之任。開府儀同三司門下侍郎兼兵部尚書同中書門下平章事充太清宮使宏文館大學士延資庫使上柱國滎陽郡開國公食邑二千戶鄭從讜，秀稟嶽靈，操含冰潔。趙衰冬日，樂廣青天，端操而峭壁寧偕，曠度而澄波未測。周密得大臣之體，誠明宏君子之儒，許月品題，人倫自警，膺門步武，明彥知歸。奮飛早踐於修途，育德邁高於輿論，仗節三光於侯府，題劍累涉於崇班。洎擢處鈞衡，若來麟鳳，才惟應物，動必研幾。屹若嵩巒，炳符台曜。嵇鬆磊落，長標構廈之姿；和璧溫良，克表如虹之氣。朕以北門重鎮，興王故都，披全晉之山河，有陶唐之風俗。以爾曾施惠化，尚有去思，方當用武之時，暫輟調元之職。爾其厚撫戰士，謹備糧儲，必使黠虜革心，征師賈勇，善守訓齊之令，以圖台鼎之勳。帖以上公，式光元輔，佇殲凶醜，副我憂勤，往惟欽哉！可檢校司徒同中書門下平章事行太原尹充北都留守河東節度管內觀察處置兼行營招討等使。
門下：朕聞天下安注意於相，天下危注意於將，爾今應吾內外之委任也。朕以塵昏宇縣，血染生靈，乘輿播越於道途，巡幸奔馳於巴蜀。夙夜思咎，寢食不遑，期早殄於群妖，冀速清於國步。今則重煩台德，再秉鈞衡，碧幢不離於岐山，黃閣暫移於隴坻，安危倚望，中外具瞻。諸軍四面行營都統鳳翔隴等州節度觀察處置等使開府儀同三司檢校司空同中書門下平章事兼鳳翔尹上柱國滎陽郡開國侯食邑三千戶鄭畋，嶽瀆炳靈，星辰煥發，雅裁既揚於冰玉，衝襟鹹契於神明。連古今理亂之源，識文武經綸之道，作時柱石，為國棟梁。洎周旋❥榮，出入將相，功業每留於史冊，懿範允播於縉紳。昨鎮近藩，首摧巨盜，今雖狼心漸革，蠆尾將攻，干戈尚遍於鹹秦，虵豕猶侵於宮闕。運雖至此，天實賚予。況誓掃寇讎，誌收社稷，蘊沈機而愈勁，奮獨斷而不回。激諭軍行，倡率義旅，下韝必中，傳檄無疑。指呼而方麵悅隨，慷慨而懦夫請命，風生貔武，川湧熊羆，期係頸於逡巡，佇舂喉於旦夕。朕且念用兵汧隴，駐蹕坤維，指揮而遠在一隅，請急而動聞逾月。於以舉疇庸之典，於以圖必勝之謀，在乎盛以軍戎，任其陶鑄，使統制並遵於麾下，訏謨皆在於彀中，將候凱還，佇其冊命。於戲！簪裾禮樂，儼然丞相之風；旗幟鼓鼙，蔚爾將軍之貴。裴度以出征淮蔡，敏中以招討羌戎，皆仗以節旄，付之樞柄。期樹功業，固不同年；勉圖大勳，同酬殊渥。位正台階之重，官崇水土之榮，敬之哉！無忝我重命，可守司空兼門下侍郎同中書門下平章事依前充四面行營都統鳳翔隴等州節度觀察處置等使兼鳳翔尹，散官勳賜如故。仍令所司候收復京城後備冊命。主者施行。
夫足食足兵，古之善政，故趙充國以屯田為上策，諸葛亮用祁連作奇謀，皆前代伐叛之良規，兵家聚眾之急務也。況乎命我元老，平彼群凶，必兼才力之司，方濟軍師之用，賴茲一舉，以保萬全。諸道行營都統指揮收復京城兼租庸等使權知義成軍節度使鄭滑等州管內觀察等使開府儀同三司守司徒兼中書令判延資庫使上柱國晉國公食邑三千戶王鐸，偉望宏材，宏襟遠慮。三登台輔，久領樞機，蔚為社稷之臣，實重岩廊之器。近以京都未克，寇孽尚存，妙算屢陳，忠誠奮發，思登壇以糾合，誓建旆以掃除。朕由是暫輟陶鎔，俾專統制。五侯九伯，盡列戎行；猛將謀臣，皆瞻馬首。得不分其國柄，委以地征，收租賦於四方，從便宜於萬里。軍須無闕，天討必行，副予倚注之懷，全仗廟廊之力。敬承休命，佇策大勳。可兼判戶部事，餘如故。
門下：朕以煙塵犯闕，士庶貽災，思九廟以懷慚，顧萬邦而是愧。危同馭朽，誡甚履冰，遂乃虔祝上元，冀平積憤，勞於宵旰，實貫神明。其有舍元輔之崇，副大朝之切，拜章瀝懇，麵奏請行者，得不超茲爵秩，盛以統臨。今則厘旆經時，駐軍未進，宜更戎號，以煥寵光。諸道行營都統指揮諸軍兵馬收復京城庸等使兼判延資庫戶部事權知義成軍節度鄭滑潁州觀察處置等使兼開府儀同三司守司徒兼中書令上柱國晉國公食邑三千戶王鐸，碩德名門，清風直道，為一時之圭表，作百行之源流。騏驥絕塵，方知逸勢；鬆篁犯雪，更耀寒光。洎中第從軍，升朝擅價，掌綸業茂，選士功高。進必流芳，勞惟可則，專銅鹽之任，副舟楫之權，雅有令名，不誣信史。爾後再持鈞軸，重領藩維，智識愈精，始終無替。旋屬省方之際，犯難而來，首冒鋒铓，忠貫天地。由是將我大柄，答爾明誠，當其危阽之時，實有整持之計。沈機累獻，秘畫頻聞，漸理綱條，儼予班序。致使簪裾復盛，禮樂重興，克念爾勞，諒洽人聽。而又忿茲國難，期以身先，懇望統師，力求專伐。既佇平於狡穴，貴獨耀於將星，宸命登壇，俾之仗鉞，及之白馬，疊降紫泥。雖嘉將就之勳，尚滯進軍之策，而諸軍觀望，相顧遷延。將謀湯定之期，因有改更之制。在吾優賢之道，求舊之心：俾循和嶠之榮，敷其五教；更假卻穀之用，惠此一方。爾宜振彼宏圖，聳於東夏，式資論道，共讚中興。體我深懷，敬承休命。可檢校司徒守中書令使持節滑州諸軍事守滑州刺史充義成軍節度使滑潁等州觀察處置等使，散官勳封如故。主者施行。
門下：五帝垂衣，本資乎輔弼；三王禦宇，必藉其謀猷。誠聖哲之規章，實邦家之軌範。然則得其人則天下致理，輕其任則海內多虞，興廢之端，古今斯在。開府儀同三司行太子少師上柱國晉國公食邑三千戶王鐸，台階降瑞，鼎位呈祥，峻極承天，清暉助日。保道德而立性，因文章而飾身，良玉重礲，貞金百煉。道惟經濟，自西虢以安人；術本匡時，辭東山而為國。洎曆揚中外，出入班行，棲息鸞台，優遊鳳沼，榮膺三事，冠絕群寮，致君之業彌深，及物之功益著。朝散大夫守尚書兵部侍郎判度支上柱國賜紫金魚袋蕭遘，紫庭鍾律，元圃琳琅，韻協金莖，光昭袞黻。自精通藝行，履曆清崇，逸翰摩雲，高蹤絕地，近者台綱稱職，歲計成功，霜威已戢其奸邪，日用無虧於饋挽。昨以東隅寇盜，嘯聚為群，俶擾關防，奔衝畿甸。朕巡遊梁益，將復京都，欲救生靈，必資賢相。鐸乃朝廷碩德，社稷誠臣，戴君之力無窮，許國之心益勵。是使重敷五教，爰總萬端，勿棄前修，無忘厚獎。遘乃孤標特立，潔白不渝，利可剸犀，清能鑒發。輔成乾道，兼領冬曹，各副憂勤，可安宵旰。鐸可門下侍郎兼司徒同中書門下平章事，散官勳賜如故，仍令所司擇日備禮冊命。遘可銀青光祿大夫守工部侍郎門下平章事，仍落下判度支事。主者施行。
門下：夫宰相之任，本於佐理陰陽，節宣風雨，允厘百工，康濟萬邦，豈可以經費之煩，勞弼諧之重。比以戎車方駕，國用未充，將欲定其準繩，遂兼委於衡軸。今則立事有制，成規可遵，既陳堅確之誠，益尚執持之節。宜加懋寵，用示渥恩。特進行中書侍郎兼戶部尚書同中書門下平章事監修國史上柱國蕭遘，功高作礪，業茂秉鈞，韻同戛玉之清，應作鏗鍾之響。九流百氏，供筆下之波瀾；五色六章，集人間之光彩。真為王佐，眾號國楨，射策詞高，曳裾望重。優遊華貫，黼黻明庭，和符律呂之音，簉合鸞皇之影。譽洽多士，聲振天朝。負嚴樂之才華，既司天語；將徐庾之事業，尤潤帝謨。爰執憲綱，搢紳自肅，及專邦計，饋饋無虧。倚注之期，朝昏是屬，旋以塵侵羽衛，寇犯郊畿，保於患難之中，不改始終之節。首奔行在，備竭忠謀，明知管葛之才，足副皋夔之選。朕念茲士庶，深痛傷痍，授以鹽梅，拯其塗炭。及總機務，大庇生靈，盥薦之道益光，奉上之心尤著。藉其敏果，委畀繁難，果能窮利病之源，去奸欺之弊。事皆條貫，法以彰明，特進退讓之誠，益重燮調之任，爾宜潛施秘略，益進昌言，激猛將以弭群凶，召和風而銷戾氣。焚巢蕩穴，促其獻捷之音；定賞策勳，乃是銘鍾之日。則更加峻秩，別示寵章，宜升黃閣之尊，式表納言之貴。可門下侍郎兼吏部尚書門下平章事監修國史，散官勳如故，仍落判度支。
門下：宰相之任，調元氣以作輔，執大柄以匡君。況狂寇未平，戎車尚駕，顧我勤勞之意，在茲籌畫之功，雖循舊規，式加新寵。光祿大夫行中書侍郎兼禮部尚書同中書門下平章事充集賢殿大學士上柱國蕭遘，琮璜上瑞，《韶<音>》正音，灑落襟靈，品流多士。有仲山補袞之助，抱子房借箸之謀。銀青光祿大夫行兵部侍郎同中書門下平章事上柱國韋昭度，山嶽蘊靈，星辰耀彩，澄澹不撓，端莊自持。懇懇常務於燮諧，孜孜不忘於讚理，而皆便蕃顯貫，履曆清華。為宗廟之棟梁，作邦家之柱石，言成損益，知合蓍龜。彌彰及霤之誠，盡著匪躬之節。每聽爾嘉話，寬我殷憂。所宜縱掌上之奇兵，弭茲寇孽；啟胸中之利器，翦彼妖狂。佇見中興之期，須茲輔臣之力，安危是注，倚仗彌深。地官既示其加恩，大儀式彰其峻秩，掌東觀陽秋之重，總石渠刊校之權。茂勳增榮，崇階示貴，久處黃閣，宜正紫垣。庶其更運籌謀，速見平蕩。佇丹青垂美，鼎鼐勳高，永茲魚水之歡，用契雲龍之會。承我茂寵，爾其勉之。遘可特進行中書侍郎兼戶部尚書同中書門下平章事監修國史，勳如故。昭度可光祿大夫行中書侍郎兼禮部尚書同中書門下平章事充集賢殿大學士上柱國，勳如故。主者施行。
門下：朕聞先王之道，相者調燮陰陽，則四時順其序，均和品彙，則萬物適其宜，然後扶危持顛，易亂成理，俾生植鹹遂，邦家克康。故周卜帝師，得諸渭水；殷夢賢佐，求之傅岩；我擇股肱，獲之侍從。翰林學士承旨銀青光祿大夫行尚書兵部侍郎知制誥上柱國韋昭度，誠貫金石，行通神明，氣含元精，識洞蓍蔡。窮文武弛張之道，作楝梁舟楫之資，為時閑生，作我良輔。洎升名俊造，曆官清華，鴻翥九霄，驥逸千里。旋召宥密，備著聲猷，使我語言追三代之風，使我典則符百王之法。當風雨之如晦，勵節敬恭；念艱難之在途，夙勤晨夜。臨難得近臣之體，效忠彰明哲之心，是用總以萬機，納於百揆，作邦之楨，秉國之均。若魚水之相歡，諒雲龍之合應，君臣之道，今古攸同。於戲！竊逆滔天，兵戈散地，宮朝未復，宗社靡寧。爾宜動察安危，居圖匡濟，設六奇之秘策，發三略之沈機，定元凶於一戎，振頹綱於四裔，紹貞觀太平之業，啟開元中興之期。光讚一人，永阜群庶，勉集盛烈，勒功盤彝。往欽哉！敬服休命。可守本官同中書門下平章事，勳賜如故。主者施行。
門下：玉鬥七星，降作帝王之子；金枝百代，生為列聖之孫。冬夏教以《詩》、《書》，春秋訓以《禮》、《樂》，然後封其茅土，示以寵光。建王震，天賦明哲，氣稟粹和，含日月之英華，蘊山河之瑞秀。心懸壽鏡，腹貯學川，智燭不稟而自明，德車非駕而引重。信逾翦葉，名掩刻舟，九苞之鳳儀赤霄，五色之麟行丹地。瑤池仙派，非百水之同流；銀漢靈源，自三天而別注。況幼稟師訓，生知義方，洊雷之象克明，元良之名益著。四教鹹備，三善永全，喻葛藟之延長，表瓜瓞之昌熾。仁義道振，孝忠聲聞，似睹卿雲，如觀景宿。堪膺寵擢，可賜爵封，列國之榮，暫領雄藩。宜遵故事，可授開府儀同三司守太保充魏博節度管內觀察處置等使兼魏州大都督府長史，仍令所司擇日備禮冊命。主者施行。
門下：任賢勿貳，有國之令圖，惟帝念功，昔人之善訓。朕遐觀往代，每慎厥終。其有道濟邦家，任已崇於屏翰；忠存宗社，義可貫於神明。宜徵帷幄之謀，重委廟堂之算，冀清大難，以啟中興。開府儀同三司守太子少傅分司東都上柱國滎陽縣開國侯食邑二千戶鄭畋，八柱比崇，三階垂耀，《繁露》演先儒之學，高風追大雅之文。外標威鳳之儀，內貯函牛之量。煥如綸之旨，共許才高；被貝錦之辭，彌彰道直。體茲全德，曆試崇資。燮讚中樞，極致君之事業；鎮臨三輔，標從樹之威名。洎虜犯封畿，塵飛象魏，避狄之謀既決，微管之賴誠深。而能竭預慮之機，用安君父；舉從權之計，以誤奸凶。當代之勳，格天莫比。此際雖鹹思義舉，盡蘊忠謀。且聞盟主臧洪，登壇有誓，將軍祖逖，擊楫忘身。致蕃漢之齊驅，由懷柔之有術。今則不從人望，內斷予衷，罷列嶽而登三公，自金壇而升玉鉉，魚水之歡盡在，君臣之契可知。於戲！寰宇未清，予則仗綏懷之毗；園陵失守，予則佇收克之功。次則揚惠化以拯窮人，宏無私而敘群品。山河有誓，金石豈渝，更俟殊庸，以膺極寵。可守司空兼門下侍郎同中書門下平章事充太清宮使宏文館大學士，餘如故。仍命所司擇日備禮冊命，主者施行。
天用日月，司之以晦明；帝賴股肱，寄之以休戚。念其功則報無所吝，厚其賞則誡在可危。爾勿徇於驕盈，吾靡勞於姑息也。時溥為時傑出，臨難慨然。用禮樂為身基，知德刑為戰器，文惟附眾，武足取威，萬旅無嘩，一方厎定。朕以彭門人兼傖楚，地控淮河，因命專征，果聞善訓。公忠所化，氣俗自平，極將相之崇高，作藩宣之軌則。噫！成功未易，持祿尤難，倚伏相循，安危是係。朕嚐覽祖宗之紀，每欽兼濟之圖。尚父汾陽王、太尉武穆王，皆道合中興，勳高往烈。然子儀以恢宏體國，保富貴於永年，而光弼雖剛正奉公，積猜嫌於晚節，藎坦懷未至，則全美或虧。言念大臣，足為前鑒，惟爾竭誠保奉，著節始終。疇谘雖顯於上台，制爵宜加於異姓，彼邦遺事，故老當傳，勿勞銘鼎之恭，用就紳河之誓。服茲休寵，慎乃令圖，庶俾君臣，就於竹帛。
門下：朕推轂求才，登壇命將，每於邊遠，尤屬賢能。況邕南地界蠻鄉，甫新戎號。外虞連歲，創痍焚劫之餘；上將開藩，兵甲繕完之始。中權所寄，慎固尤難，用回攘接之仁，往整律竭之旅。某官鄭愚，價高東序，氣茂南薰，挺超卓之奇名，蘊精剛之利器。詞源獨浚其波瀾，經笥莫窮其韜略。佇自郤堂搴秀，儉府增華，霜署諫垣，聯翩羽翰。郎曹史館，洋溢聲光，益部播戎率之功，商嶺著條刺之跡。博洽強誌，居無流心，遠略精能，動有餘地。日者熟其業用，委以察廉，果能宣布惠和，講求利病。才報下車之政，已蘇闔境之人，發為歌謠，流滿道路。朕以朗寧地分零桂，共控夷蠻，將以重城鎮於兩江，壯服領於西道，俾崇旄節，用固疆陲，而屬統馭有乖，拊循生變。戎章既失，城守已離，宜得通敏之材，以敷勞來之旨。是用輟於鄰部，授以軍麾，載觀易地之能，俾服揚旌之貴。既懋師節，仍長憲台，勉承顧遇之榮，佇觀輯柔之績。可守邕州刺史兼御史大夫充嶺南西道節度觀察處置等使，散官勳封如故。主者施行。
我國家天曆自歸，君臨無外。十七聖滂流元澤，積潤山靈；三百年保定鴻基，方延運祚。其間數纏災運，禍起凶狂，才聞竊命之稱，已觸震雷之怒。或腹心生變，或骨肉相圖，近事可明，靈誅不漏。蓋人祗之共憤，乃宗社之儲休，亦賴中外重臣，佐佑薄德。大恥既雪，小康可期，須申誥諭之勤，用致綏懷之旨。爾宗權藩垣攸屬，倚仗特深，雖章表繼來，至誠可驗，而兵戈未戢，物論猶疑。是生交構之端，益惑親鄰之聽，況位崇將相，爵極侯王，圖功則國禍可平，快誌而家冤已雪。勸忠貞於部伍，莫若率先；鑒成敗於古今，當思釋禍。猶冒屬厭之誡，適搖怙亂之機，且患難雖繁，封疆有制，各圖侵軼，自掇悔尤。高潯之下澤州，將攻偽帥；周岌之窺臨汝，本利危邦。翻為致寇之資，蓋昧啟讎之釁，得土地為他人所有，得貨財亦他人所資。勢敵則相傾，力均則相忌，害莫深於歸怨，利莫厚於圖安。況井邑皆空，耕桑盡廢，歎瘡痍而未復，軫哀痛而難忘。且雒邑通都，非列蕃之所並，河陽要地，亦諸夏之必爭。若不制自本朝，豈可公然竊據，節旄寵授，須俟王人，賦稅均輸，合資國用。至於封疆鄰接，續可商議指揮，但將還舊京，尤藉近鎮，繼聞蒲陝，已受攻圍。河外既事於枝梧，關中自妨於漕轉，回車或阻，奉國逾虧。今者先在息兵，各令守境，爵位幸非愛惜，君臣足保初終。尚或執迷，方知誤計，若法制不行於一處，即征伐須徇於眾情。人亦有言，理難為黨。雖萬方之罪，當責朕躬；而九廟之威，更憑天力。縱以黃巢頃盜宮闕，曾會師徒，既戮元凶，須遵後命。所以寢興念慮，詔示殷勤，猶期遠保宿心，不欲便乘眾怒。山河著誓，當明指日之心；聖哲好生，必用舞幹之德。佇披深款，勉蹈良圖。
朕以涼德，祗膺寶圖，不能上承天庥，下正人紀。兵革競興於宇縣，車輿再越於藩垣，宗廟震驚，烝嚐廢闕。敬承典禮，倍切哀摧，宜付所司。
