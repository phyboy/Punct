蠻蜑如尚憑陵，固須倍兵禦敵，若已奔退，即要並力追擒。方藉北軍助平南寇，其三處兵士，宜委高駢，候到蜀日分布驅使。且務多多之辨，寧辭整整之師。其河東一千二百人，令竇汗不要差發。
王郢江鄉賤卒，營伍微材，忽撫禦之小乖，敢憑陵而構亂。迫脅將相，恣竊干戈，劫資財於建鄴之城，聚徒黨於狼山之戍。尋則浮江泛海，掠鎮攻城，摽掠三州，傷殘萬戶。又於福建管內，毒害生靈，淩犯紀綱，悖違天地。朕為人屈法，惡殺好生，累降敕書，曲存招諭，王郢包藏奸慝，誑惑軍師，詐示歸降，密為抗拒。昨者拘留魯實，已驗凶狂，今聞再犯溫州，顯與官軍抵敵。魯實陷在舟楫，王師敗於鋒鏃，兩浙震驚，百姓憂擾，滔天之罪，擢發難書。
然以分野興災，雖關定數，神祗助順，必翦群凶，既違雨露之恩，寧逭雷霆之殛。是以別銓名將，更益雄師，兼福建之精兵，雜番禺之戰士，水陸俱發，腹背齊攻，須克旬時，必破妖孽。除先徵諸道五千一百人，及福建、南海並虔、吉、衢、婺等州兵士外，今更抽忠武軍一千五百人，感化軍五百人，泗州五百人，宣州五百人，都計一萬五千以上。前左武軍大將軍宋皓，負關張勇智，有韓白英雄，累著戰功，再居環衛。思豺狼之未滅，恥荊棘之猶存，誓願長驅，速清群醜。今除授檢校左散騎常侍守右龍武大將軍兼御史大夫充江南諸道招討使，應新舊行營兵士，悉取指揮，各宜憤激忠誠，淬厲戈戟，識機翦撲，取勢芟夷，速立殊勳，迎俟超獎。
其王郢部下徒黨等，或本同謀議，或偶被脅從，或因窮餓依投，或遭俘縲指使，所宜舍逆取順，去暗趨明，勉圖富貴榮華，勿受驅除翦戮。如生擒及斫得王郢頭歸順者，當授四品正員官，並賞錢一萬貫，賜莊宅一區；如能率眾於所在解甲歸降者，亦當厚與爵賞。明垂信誓，必不欺渝。凡在忠烈之徒，皆宜賈勇增氣。
省所奏：修築羅城畢功並進畫圖事，具悉。卿天平急召，井絡專征，臨邛夢葉於三刀，按部恩覃於兩劍。上言大鎮，空有子城，殊百雉之環回，是千年之曠闕，便依陳奏，未隔寒暄。每日一十萬夫，分築四十三里，皆施廣廈，又砌長磚。城角曲收，逸迭攻而勢勝，甕門直截，容拒守之兵多。利及後人，智高前古，繼孔明於掌內，坐張儀於腹中。是以輕笑木牛，感通金馬，增上頭之睥睨，架裹麵之闌干。橋象七星，不移舊岸；錦逢三月，可濯新濠。役徒九百六十萬工，計錢一百五十萬貫，卓哉懋績，固我雄藩。罄府庫之資儲，舍陰陽之拘忌，但為國計，總忘身謀。並無黎庶之怨嗟，不請朝廷之接借，忽聞進奏，言已畢功，見圖寫之甚明，舉神化而急速。方念處身廉潔，報國忠貞，始終能協於一心，清美久聞於萬口，欲人檢驗，具見公忠。朕已知臣，何勞請使，便欲寵渥，恐卿自往雅州，既發師徒，方勞館驛，且留賞典，專俟回軍。蜀川既及於春風，蠻寇盡離於河岸，便酬勳績，各進官階。勉效七擒，佇聞三捷，故茲詔示，想宜知悉。冬寒，卿比平安好，遣書，指不多及。
亂常幹紀，天地所不容；伐罪吊人，帝王之大典。曆觀往代，遍數前朝，其有怙眾稱兵，憑凶構孽，或疑迷於郡縣，或殘害於生靈，初則狐假鴟張，自謂驍雄莫敵，旋則鳥焚魚爛，無非破敗而終，蓋以逆順相懸，幽明共怒。近者龐勳拒命，王郢挺災，結聚至多，猖狂頗甚。尋則身膏原野，喉斃仆姑，資財分散於他人，親戚誅夷於利刃。亦有方從叛亂，忽悟歸降，因吉凶於反掌之間，變禍福於立談之際。諸葛爽今為刺史，朱實見作將軍，宏伯郎任職於禁營，宋再雄策名於淮海，莫不身名光顯，家族輝榮。
近者諸道奏報，草賊稍多，江西、淮南，宋、亳、曹、潁，或攻劫郡縣，抗拒官軍，或窘厄商徒，俘掠進奉，出彼入此，鳥逝風驅。雖雲俊利於一時，豈不憂危於終日，以有限之逆黨，敵無數之王師，寧論歲時，必自殲滅。朕以寬宏致理，慈湣居心，每念蒼生，同為赤子，恨不均其衣食，各致豐肥，寧忍迫於鋒铓，斷其身首，是以誕敷文誥，且務招攜，如或不共，用兵無悔。
其王仙芝及諸道賊頭領等，見制敕後，各宜洗心悔過，解甲收兵，詣所在州府投降，便令申奏，必當超授官爵，厚賞資財，永作忠臣，常居祿位。其節級自補職掌等，亦於大藩鎮內，量材與職額衣糧。其拋棄田園脅從隊伍者，並當撫綏慰勞，各令歸業營農，是謂舍暗從明，得生逃死。依朕命者，豈不休哉。如或頑傲不悛，凶強自恃，猶事兵甲，尚困鄉閭，使田者不耕，蠶者不織，則須為人除害，非曰黷武佳兵。宜令諸道帥臣，選練驍勇將卒，分兵截道，並力合威，必務翦除，不得縱玩。其主兵大將，若全擒戮得一火草賊數至三百人已上者，超授將軍，仍賞見錢一千貫文。如斬首級，移兵攻徒黨，收奪資財器械，覆驗摭實者，據其功績高下，授官賞財。如逢寇不追，臨陣不戰，貪瀆逗撓，敗失師徒，宜令本州道勘尋，準軍法處分。應鄉縣田園之內，有材傑敢勇之人，若能糾率丁夫，捍禦寇賊，搴旗斬將，破陣成功者，委所在長吏速具奏聞，亦與官職優賞。如鄭溢、湯群之輩，皆已分領郡符，朝廷必不食言，鄉黨所宜助順。
於戲！宿麥將實，秋苗正滋，漸及蒸燠之時，豈是戰爭之日。惟願務農偃甲，布德行恩，遍告州閭，各宜知悉。
王仙芝本為鹽賊，自號草軍，南至壽廬，北經曹宋，半年燒劫，僅十五州，兩火轉鬥，逾七千眾。諸道發遣將士，同共討除，日月漸深，煙塵未息。蓋以遞相觀望，虛費餱糧，州縣罄於供承，鄉村泣於侵暴。今平盧軍節度使宋威，深憤萑蒲，請行誅討。朕以威前時蜀部，破南詔之全軍；比歲徐州，摧龐勳之大陣。官階甚貴，可以統諸道之都頭；驍勇素彰，足以破伏戎之草寇。今已授指揮諸道兵馬招討草賊使，候宋威到本道日，供給犒設，並取上供錢支給，仍命指揮都頭，凡攻討進退，取宋威處分。
朕祗膺寶祚，嗣守宗祧，夙夜一心，勤勞八載，實欲驅黎元於仁壽，致華夏之升平。而國步猶艱，群生寡遂，災眚薦起，寇孽仍臻，竊弄干戈，連攻郡邑，雖輸降款，未息狂謀。江左海南，瘡痍既甚，湖湘荊漢，耕織屢空。言念疲羸，良深軫惻，我心未濟，天道如何？賴近者嚴敕師徒，稍聞勝捷，皆列聖之潛祐，寧菲德以言功。屬節變三陽，日當首歲，乃禦正殿，爰命改元，況及發生，是宜在宥。自古繼業守文之主，握圖禦宇之君，必自正月吉辰，發號施令。所以垂千年之懿範，固百代之洪基，莫不繇斯道也。可改乾符七年為廣明元年。近日東南州府，頻奏草賊結連，本是平人，迫於饑饉，驅之為盜，情不願為。委所在長吏子細曉諭，如自首歸降，保非詐偽，便須撫納，不要勘問。如未倒戈，即時翦撲。東南州府，遭賊之處，農桑失業，耕種不時。就中廣州、荊南、湖南，盜賊留駐，人戶逃亡，傷痍最甚。自廣明已前諸色稅賦，宜令十分減四。其河中府、太原府遭賊寇掠處，亦宜準此。吏部擢選人粟錯及長名駁放者，除身名逾濫欠選考外，並以比遠殘闕收注。入仕之門，兵部最濫，全無根本，頗壞紀綱。近者武臣多轉入文臣，依資除授，宜懲僭幸，以辨品流。自今後武官不得轉入文臣選改，所冀輪轅各適，秩序區分，其內司不在此限。
漢祖護信陵之塚，厥有前聞；晉朝修子房之墓，垂有故事。況本朝元老，功冠鼎彝，屬允嗣凋零，墟域摧毀。雖古無修墓，孔子有言，而義存掩骼，周王是命。斷從朕意，適表念功，宜減賜禦膳錢三千貫文，雇丁匠即日修築。仍令所司明年春仲以太牢祭子儀廟。
卿誌安封域，權總戎麾，夷夏具瞻，社稷全賴。今月五日草賊黃巢奔衝，十六日駐蹕梁漢，上慚九廟，下醜萬方，藩閫乍聞，痛憤應切。專差供奉官劉全及往彼慰喻，卿宜差點本道兵士，酌量多少，付北面副招討使諸葛爽，俾令入援。
朕自違奉寢園，播越梁蜀，日往月來，首尾三年。比元宗避難之期，校德祖蒙塵之數，星霜已過，收克未期。每北望山河，東瞻陵廟；想豺狼汙辱，宮殿荒涼，士庶黔黎，悉遭塗炭；鬆楸桑梓，半作蒸薪；未嘗不當寢震驚，臨食籲歎；氣填胸臆，淚灑衣襟。蜀國素號繁華，朕不觀綺豔；教坊樂官繼到，朕不聽笙歌。思將帥闕乏衣裝，朕服疏布大練；憫兵士欠少糧食，朕進糲飯素餐。言必告天，心惟罪己，祗待還京之後，永期修德覃恩。爰自二年以來，累與卿等書詔，無不殫詞瀝懇，實貴感動卿心。其於超擢官資，遷轉階級，存則母妻邑號，歿則考妣封榮，幽明之間，無所愛惜。將士等離親別愛，冒鏑當鋒，有修城下寨之勞，逐北追亡之役，最為辛苦，尤所憫傷。正當窮蹙之秋，若不合力齊心，一時進逼，此時不了，更待何時。卿宜乘發使人，密持書劄，與諸將帥類會，約一兩日佳辰，四面進軍，諸門齊入，以二十萬忠勇之眾，討三二萬殘逆之妖，用正擊邪，破之必矣。最忌者，不和不葉，相嫉相爭，論位妒功，彼進我退，用軍之弊，莫過於斯。實希七月以來，刷朕三年之恥，向上極有官爵，酌報功臣，勿更因循，以孤倚注。垂淚修語，宜體朕心。
朕自違奉寢園，播越梁蜀，日往月來，首尾三年。比元宗避難之期，校德祖蒙塵之數，星霜已過，收克未期。每北望山河，東瞻陵廟；想豺狼汙辱，宮殿荒涼，士庶黔黎，悉遭塗炭；鬆楸桑梓，半作蒸薪；未嘗不當寢震驚，臨食籲歎；氣填胸臆，淚灑衣襟。蜀國素號繁華，朕不觀綺豔；教坊樂官繼到，朕不聽笙歌。思將帥闕乏衣裝，朕服疏布大練；憫兵士欠少糧食，朕進糲飯素餐。言必告天，心惟罪己，祗待還京之後，永期修德覃恩。爰自二年以來，累與卿等書詔，無不殫詞瀝懇，實貴感動卿心。其於超擢官資，遷轉階級，存則母妻邑號，歿則考妣封榮，幽明之間，無所愛惜。將士等離親別愛，冒鏑當鋒，有修城下寨之勞，逐北追亡之役，最為辛苦，尤所憫傷。正當窮蹙之秋，若不合力齊心，一時進逼，此時不了，更待何時。卿宜乘發使人，密持書劄，與諸將帥類會，約一兩日佳辰，四面進軍，諸門齊入，以二十萬忠勇之眾，討三二萬殘逆之妖，用正擊邪，破之必矣。最忌者，不和不葉，相嫉相爭，論位妒功，彼進我退，用軍之弊，莫過於斯。實希七月以來，刷朕三年之恥，向上極有官爵，酌報功臣，勿更因循，以孤倚注。垂淚修語，宜體朕心。
朕自違奉寢園，播越梁蜀，日往月來，首尾三年。比元宗避難之期，校德祖蒙塵之數，星霜已過，收克未期。每北望山河，東瞻陵廟；想豺狼汙辱，宮殿荒涼，士庶黔黎，悉遭塗炭；鬆楸桑梓，半作蒸薪；未嘗不當寢震驚，臨食籲歎；氣填胸臆，淚灑衣襟。蜀國素號繁華，朕不觀綺豔；教坊樂官繼到，朕不聽笙歌。思將帥闕乏衣裝，朕服疏布大練；憫兵士欠少糧食，朕進糲飯素餐。言必告天，心惟罪己，祗待還京之後，永期修德覃恩。爰自二年以來，累與卿等書詔，無不殫詞瀝懇，實貴感動卿心。其於超擢官資，遷轉階級，存則母妻邑號，歿則考妣封榮，幽明之間，無所愛惜。將士等離親別愛，冒鏑當鋒，有修城下寨之勞，逐北追亡之役，最為辛苦，尤所憫傷。正當窮蹙之秋，若不合力齊心，一時進逼，此時不了，更待何時。卿宜乘發使人，密持書劄，與諸將帥類會，約一兩日佳辰，四面進軍，諸門齊入，以二十萬忠勇之眾，討三二萬殘逆之妖，用正擊邪，破之必矣。最忌者，不和不葉，相嫉相爭，論位妒功，彼進我退，用軍之弊，莫過於斯。實希七月以來，刷朕三年之恥，向上極有官爵，酌報功臣，勿更因循，以孤倚注。垂淚修語，宜體朕心。
敕光庭：昔得郭遵大奏，青城山齋醮祥異事，具悉。夫宗元道觀，靈寶齋場，星官上奏於殊庭，驛騎初傳於詔命。光摛五鳳，狀列宿於空中；聲吼長鯨，若飛霞於豐嶺。祥鱗忽現，棕幹分榮，神仙難期，陰陽不測。驗茲祥應，自帥精虔，追蹤於五利文成，事美於文皇漢武，嘉歎所至，寤寐不忘。故茲詔示，想宜知悉。秋冷，師皆好否，遣書，指不多及。其修齋道士等一十七人，各賜有差。
太上元元大帝與弟子文始先生，講真經於樓觀之台，約後會於青羊之肆，便乘雲駕，俱入流沙。仙記傳聞，地圖標載，自周昭至於此日，曆數約二千餘年，景象寂寥，基蹤牢落。今因巡幸，靈貺昭彰，殊光跳躑於庭前，靈篆申明於樹下。磚含古色，字驗休徵，中和之災害欲平，厚地之禎符乃見。足表元穹降祐，聖祖垂祥，將殲大盜之兵戈，永耀中興之事業。須傳簡冊，兼示寰區，以付史官，備令編錄。仍模勒文字，告示諸道及軍前。其觀可改號青羊宮，仍置殿堂屋宇。側近屬觀田地，約有兩頃。近來散屬黎，多植蔥蒜，清虛之地，難使熏蒸。已賜錢二百貫，便令收贖，仍給公驗，永歸精廬。宗子特立除官道士李無為已賜紫，所宜升獎，用慶靈休。敬瑄位冠公台，風行郡國，效節於延洪之代，修心於道德之鄉。遂令境內銷兵，地中呈寶，其如休美，倍可嘉稱。
太上垂祥，青羊應現，禮宜崇飾，用答殊休。諸道州府紫極宮，宜委長吏量事修飾，仍選差有科儀道士祭醮。
朕以眇身，恭臨大寶，唯思克相上帝，寵綏四方，而況於垣翰之中，臣僚之內，豈不能掩其瑕釁，而欲肆之法綱乎。其包藏禍心，違拒君命，罪惡已彰，其悖亂誅鋤，難逭於彝章，迫於群情，蓋非獲已。光祿大夫檢校司空兼尚書右僕射上柱國中山縣開國公食邑二千戶楊師立，本實庸材，曾無遠慮，幸因薄伎，久列禁軍。遂委節旄，蓋循事例，必謂保其富貴，勵乃忠貞。況自朕出狩巴庸，頻加渥澤，進水土之劇任，兼輔相之殊榮，不能上報國恩，而乃敢虧臣節。昨因制置防遏，不肯發兵，遂有替移，尋升端揆，罔思寵待，輒瓷凶謀。鼓潼水之驚波，作左綿之襖氣，不遵詔命，偷固戎藩，動眾興師，欲收其郡邑，重門守險，顯絕於朝廷。據綿州奏聞，楊師立已於涪城頓兵下寨，又差都將郝蠲等占奪綿州，帶甲數千，去州十里。賴有奉國兵士，禦敵殺戮，大挫鋒铓，城池方遂保全，士庶免罹塗炭。續據劍州申報，楊師立與刺史姚卓文欲領兵士直赴西川，兼署姚卓文充指揮應使，仍與鎮縣書板，反狀具明。況聞廣集庸丁，教習武藝，稅外恣行掊斂，支郡無處完全。別制親軍，用為心膂，及令捍寇，莫整鼓旗。大校阻謀，延頸被戮，而又致害監庫，家累骨肉。洎於判官元從，無不罹殃，又殺送官告內使，更無噍類，深用驚歎，此固天地之所不容，人神之所共棄。其楊師立在身官爵，及先父所贈官兼母所封邑號等並削奪。
西川節度使太尉兼中書令陳敬瑄，以義事君，擁銳敏之師徒，擅訓齊之政令，必能剿除逆豎，鎮定蜀川。已兼諸州都指揮等使，宜令差兵攻討處分。應楊師立叛官及將校官吏等，如或不同謀議，及衣冠僧道百姓等臨事脅從者，宜名審詳情狀，切務安存，無令誤有殺傷，致其冤濫。其將校等，如有梟擒楊師立歸順者，朝廷別議獎酬。其立功將校等，委敬瑄等第聞奏，亟行賞典。
嗚呼！作孽者誠自投於法網矣，亦由吾理化之道，未信於人焉。負扆凝思，良深自咎，布告天下，咸使聞知。
楊師立趨走庸流，缶筲殘品，因緣禁旅，忝冒藩方。迷天地覆載之恩，虧臣子忠孝之道，積禍既久，懷奸已彰。爰自左川，擢居右揆，蓋亦全君臣之分，益亭育之仁。殊不知梟獍逾凶，豺狼難養，敢違敕命，賊害使臣，據蛙井以睢盱，固牛涔而旅拒。敬瑄開張武略，並奉睿謀，選將果得於雄才，練兵莫非於教士，舞梯衝而將平雉堞，整旗鼓而已挫蟲沙。付高仁厚攻心之謀，授鄭君雄反掌之策，果梟逆首，盡戮凶徒。捷音才奏於九天，喜氣自孚於四海，殊勳盛烈，前古無儔。已賜詔命獎示訖，其首級宜令西川節度使準例處分。
朕子育萬方，為人父母，常欲含哺四海，均養九州，去三面之網羅，惟一心於教化，共躋仁壽，永使洽平，豈於將帥之間，勳舊之內，不思終始，遽及誅鋤。但楊師立，本無汗馬之勞，擢取建牙之任。年才五十，位及於公侯；恩被一門，榮沾於骨肉。有弟與子，皆列朝班；自母及妻，畢開邑號。師立之愛君體國，未見一毫，唯朕之優遇寵私，實為異等。而不知逆順，但使貫盈。初則寢廢詔書，扇動軍伍，後又容縱盜賊，殘害鄉里。且巡使是朝廷官員，有除移則不許交代；監務是庶邦公事，遣區分則堅拒敕文。本道不屯甲兵，妄占上供錢物，命便尋究，虛有支分。害監軍使於本城，殺官告使於近驛，干紀之謀有素，不臣之跡轉彰。中外臣寮，共知狂悖，包含掩慝，未忍疵瑕。竟迫於多難之時，須明國法，止殺之義，難顧私恩。逆命西川節度使兼太尉中書令潁川王敬瑄點校土軍，仍委行在都指揮使十軍軍容令孜量抽三兩道迎駕兵士，指期齊進，同議討除。三令五申，止擒元惡，戢兵禁暴，不損平人。整王師而易若建瓴，殲叛卒而勢同破竹。初雖閉壘，旋乃下城，果見支黨離心，魁渠付首，不假別令將帥，不勞遠取干戈，謦欬之餘，遂夷梟獍。
代宗朝同華節度使周智光，亦因國家多難，敢逞凶心，擅殺杜冕一家，以報私憾。及逆節萌露，又劫諸道供獻，及掠剽行路衣冠，將謂朝廷力不能制。亦是未煩征討，已為帳下所戮。師立之事，頗類智光。猰貐磨牙，豺狼當道，若存凶逆，必長亂階。朕知人不明，爵賞逾量，盈茲小器，煩我大刑。況善陣不交，曾無大枉，未勞一矢，便戮元凶。
諸道節度觀察防禦等使，位重藩寄，義均休戚，未睹平戎之奏，常深許國之誠，副我分憂，固同慶快。鄭君雄能分逆順，卓有功名，拂秋水以捐軀，向錦川而獻首。姜膽遽剖，袁顱遂梟，須議加恩，以激忠節。已從別敕，超受官資，仍賜莊宅錦彩銀器寶帶法服等，餘準詔宜處分。
