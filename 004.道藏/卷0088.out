朕每念艱難之本，思拯濟之圖。理少亂多，古猶今也。蓋搜揚之未至，非爵賞之不行。況自鄉里沽名，物情賈怨，朝市有爭先之黨，山林多獨往之人，彼豈自窮，而莫知返。其有文苞經緯，道貫儒元，貞遁自肥，浮名不染，豈無加等之命，以待非常之流。今委使臣，遠近徵訪，必行備禮，以聳群方。且幾貴研深，用惟體要。運當無事，固垂拱而可持；時屬多虞，非拔奇而不振。或有材優將略，業洞兵鈐，辨勝負於風雲，計長短於主客，妙得神傅之決，恥成兒戲之名，不俟臨機，方期制變，或銷聲於屠釣，或屈誌於風塵，勿愧自媒，當期致用。至乃旁規國病，動適時宜。深探貨殖之源，備得富強之術，排於浮議，鬱彼良圖。又有誌擅縱橫，久潛緇褐，材雖超異，見辱儕流，苟全一藝之工，不必萬夫之敵。亦有推研曆象，校步星辰，言必效於機先，術豈疑於億中，是資奇器，孰曰異端，亦在勸來，佇加殊賞。噫！功名可慕，少壯幾何？在君親則忠孝相資，念國家則安危同切。勿甘流落，猶徇宴安，並委使臣，榜示訪求。長吏津置發遣，同心體國，無使淹延，懸賞俟能，必期升擢。朕雖鍾艱否，亦謂憂勤。高祖太宗之在天，固當垂祐；社稷生靈之有主，夫豈乏賢。達我敷求，谘爾將命，勿孤翹矚，苟自因循。其間儒學優遊，軍謀宏遠，密陳時務，願應制科者，已從別敕處分。跅也遺才，沈淪末位，不礙文武，並須升聞。布告天下，咸使知悉。
食乃人天，農惟國本，兵荒益久，漕挽不通。關中鄭白兩渠，古今同利，四萬頃沃饒之業，億兆人衣食之源，比者權豪，競相占奪。堰高磑下，足明棄水之由；稻浸稑澆，乃見侵田之害。今因流散，尚可經營，宜委京兆尹選強幹僚屬，巡行鄉里，逐便相度，兼利公私。或署職特置使名，假之權寵；或力田遞升科級，許免征徭，因務勸分，冀能兼蓄，亦宜速具聞奏。
政在有經，動惟可久，事能師古，安則易持。今者初復舊京，須申定制，大漢之術兼王霸，先儒之權有弛張，重舉綱條，且務輯睦，未遑改作，尤貴適時。夫萬乘抗威，四方從令，雖資強幹，是切安人。迎駕諸軍都士等，扈從經年，鄉關積念，永言忠力，合假恩優，節級議功，爵秩無吝。其情願住京邑者，便充填兩軍，欲歸本道者，即仰所司各與公牒，到本道後，遞加糧賜，別立名額，給復終身。如諸都中人數稍多，優賞未遍，即令所司計其積欠，指揮某郡某縣，或各逐將校任去處，上供財賦，令自差人請領。神策軍自經亂離，久未訓整，孤兒漸散，壯騎多亡，羽林之垂象空存，天陣而疾雷不震。雖言無戰，豈忘有虞，宜委中書門下與本軍商量，案舊籍裁減冗數，惟務摭實。仍令三司資助，各修營壘，貴使繕完。又金吾諸衛等，城禁日嚴，徼巡務切，須令集事，不可闕人，亦宜條錄修補。
近京贍國之資，榷鹽為本，法禁久廢，奸蠹實繁，陷誤藩方，依憑城社，須知根柢，乃可改張。委本司選周術通財，庶期革弊。其江淮食貨利害，亦須詳究，指揮沿路占留，遣使親諭。兵革之後，銅鉛至多，折納鑄錢，尚資興利，燮要議其可否，不令旁撓農商。
朕猥以寡德，丕承耿光，宵旰雖勤，干戈繼作。困生靈於豺豕，委宮闕於榛蕪，罪己則深，噬臍何及。尚賴天地悔禍，祖宗降靈，內之則公卿大臣，外之則方伯元老，上憑眷祐，下憫蒸黎，允葉一心，克濟四海，靖妖氛於宇縣，剗戎壘於郊圻。雖復舊都，匪遑高枕。於戲！大恥才雪，群生未蘇。文武典章，墜無半在；威權法制，行亦幾何？土疆徒係於地官，征賦罕歸於國帑，肅恭常祀，尤在正辭，昭格上元，寧容溢美。卿等同匡艱運，當識深衷，加以虛名，斯為不急。步驟錙銖之際，自有至公；照臨明晦之間，寧資外獎。當勤納誨，宜斷來章。
朕以寡昧，嗣守丕圖，思臻太和，不敢寧處。干戈載戢，稼穡少登，禮樂中興，聲教遂被，是用郊上元以報本，解密網以緩刑。豈非九廟降靈，群賢葉力，共讚薄德，致茲小康。永惟眇躬，實懼虛飾。卿等上稽天意，下采人謠，旁訪典謨，仰奉明訓。以為天地之道，既不讓於強名；皇王之心，宜屈己而從物。累貢殷勤，至於再四。雖鑿井耕田，未及勳華之理；而樂推欣服，難違億兆之情。既徇眾詞，疑終溢美，勉俞來請，深用愧懷。
門下：朕幼荷丕構，夙夜不遑，蓋以三百年之鴻基，十七聖之大業，守文重事，偃武貞期，惟懼衝人，不克負荷。果致干戈四處，寇盜連年，再省藩維，兩違陵廟。上愧高祖太宗之締構，下慚中外群後之匡扶，既積殷憂，俄成疾疹。而上天降祐，中道獲痊，萬乘還宮，六龍挽駕，禦端門而肆赦，閱諸夏而駿奔，雖有愧中興，而克全舊物。繄爾中外，方事報功，寧期瘥疾未瘳，尚嬰沈痼，徒思勿藥，詎報有徵，腠理是加，連綿莫療。永惟八方之大，萬務之殷，既不躬親，固當擁滯。朕親弟壽王傑，天資永悟，生稟溫文，孝友通於神明，仁愛格於上下。必能體我憂惕，濟我艱難，用葉和平，得就頤養。宜冊為皇太弟，知軍國政事。谘爾內外大臣，群方庶尹，悉宜聽監國處分，盡心輔戴，寧國安人，酌燮從宜，同厎於理。布告天下，咸使聞知。
進士策名，向來所重，由此從官，第一出身。誠宜行止端莊，宴遊儉約，事務率醵，動合兢修。保他日之令名，成在此之慎靜，豈宜縱逸，唯切追歡。近年以來，澆風大扇，一春所費，萬餘貫錢。況在麻衣，從何而出？力足者樂於書罰，家貧者苦於成名。將革弊訛，實在中道，宜令禮部切加戒約。每年有名宴會，一春罰錢及鋪地等，相許每人不得一百千，其勾當分手，不得過五十人。其開試開宴，並須在四月內。稍有違越，必舉朝章。仍委御史台當加糾察。
敕：東都留守王渢、河南尹劉允章及分司御史官僚、皇城將吏、府縣官、僧道、耆壽百姓等：朕端居上京，默念東洛，常恐宗廟不得嚴肅，宮闕或至蕭條。省寺荒涼，井鄽凋耗，府縣有疲羸之苦，郊原貽蝗旱之災。雖鑾輅翠華，未期巡幸，而臨軒負扆，常注憂勤。昨者草寇馮陵，王師討伐，勤勞車甲，綿曆星霜。巡環於十二郡間，塗炭於數千里內，方聞翦滅，又致猖狂。王仙芝等縱脅生靈，聯攻縣邑，才收陽翟，又破郡城。不日復陷汝州，兼擄郡守監軍使，凶黨既盛，人心易搖。尋聞洛邑震驚，都城紛擾，舊相護几筵回避，群官挈妻子奔逃，工商失業以無依，黎庶舍家而竟出。朕每聞奏報，彌切驚憂，心如納隍，手若馭索，便罷重陽內宴，以示焦怛之懷。而宗社降靈，神祗助順。尋聞寇盜，不敢侵逾，吹燎火以南旋，卻洪波於北注。今則官兵漸集，王室頓安，公卿可以還舊居，閭巷足得復生業。況聞秋田大稔，物價稍低，雖暫履於艱危，必終成於康濟。今差左諫議大夫楊授、工部員外郎李巢專往宣慰，凡居長吏官僚等，切在條理安存。必令減節征徭，均平賦稅，無使虐吏，重困疲人。諸道師徒，多已屯集，累敕有司官吏，不令供饋闕遺。亦委使臣，勞諭將卒，專俟凱旋之日，當行慶賜之恩。
福建觀察使李播、荊州刺史楊權古、蔚州刺史王龜範、璧州刺史張贄、濮州刺史韋浦、施州刺史婁傅會、邢州刺史王回、撫州刺史崔理、黃州刺史計信卿等：刺史親人之官，苟不諳詳，豈宜除授。比為朕養百姓，非獨榮爾一身，每念疲羸，實所傷歎。李播等九人授官之時，眾詞不可；王回等三人到郡無政，惟務貪求。實汙方州，並宜停任。
君後惻隱之心，必先於濟物；朝廷發生之澤，本務於吊人。納隍雖軫於四維，滅燎尚延於數月。朕每念愁毒，良增震嗟。王仙芝、尚君長等，跡自椎埋，結成嘯聚，呼澤而豺狼相應，掠地而雞犬無遺。是以所寇州城，便為荊棘，黔首盡逃於山谷，遺骸欲遍於邱墟。皆由時平不務於講兵，歲久遂至於忘戰，以至望風喪敗，迎刃殲夷，縣道皆空，人靈胥怨。歎凶徒之未服，念赤子之無辜，蓋朕誠信未能感昭，慰曉莫能通達。須漸資於完復，俾稍慰於流離，爰命腹心，往詢疾苦。
今故遣國子司業李夷遇，將我惠渥，恤彼荒殘，拯塗炭之沈淪，解瘡痍之呻痛。應、汝、隨、申、安、蘄、黃等州，凡經王仙芝、尚君長所攻劫處，悉加撫育，遍問存亡。其有已歸復人戶，仰所在州縣各酌量遭罹重輕，減放租稅。其今年並至來年春季內所有差役，並宜放免。其田苗如經軍馬踐踏，兼人戶有戰陣死亡者，全與放免。其有衣冠士族，經亂兵橫罹殺戮者，仰於屬省錢內量給衣衾槥櫝，速與葬送，並為設祭，慰其營魂。眾暴骨遺骸，委在城郭郊野，無親故收認者，宜作大塚以瘞之。將校常主牙旗，新曾加戰，折股斷臂，解脛陷胸，進不念身，誓思報國。亡歿者當與褒贈，見在者終身不停衣糧。仍令本州縣官吏❥遇難不撓，臨危向公，枉陷兵鋒，合嘉名節，仰所在錄名奏聞，當與追贈。其有道路郵館之所，傳遞警急之時，或驛吏驚奔，賊徒焚爇，仰宣慰使量所在物力，重為經營，冀備追風，免妨乘馹。其衣冠將吏，軍人百姓，遭焚劫甚者，委州縣審細檢勘，以義倉斛斗賑救，且令粗濟饑危。所在府庫囷倉，亦有不經劫盜，或恐奸吏乾沒隱欺，切仰勘驗虛實，分析申奏。其有留州留使錢物，皆是十月已前秋賦之初，須仗循良，漸自收斂。節其橫費，酌彼軍須，講於耕戰之餘，用濟公私之急。其須添器械，更峻城隍，猶防烏合之徒，重有鯨衝之勢。
推我隱憂之意，俾觀急病之能。況十室之中，必有忠信；數郡之內，漸復人煙。所宜互佩韋弦，重張琴瑟，全由良吏，善撫疲人。應有緩急之間，便宜所切，州縣之利病，奏請之未行，仰宣慰使與所在刺史縣令，細詳事由，逐件聞奏。兼期知我萬機之重，俟黎元而共安；九重之深，願風俗而常泰。委是將命，以布朕心。
亳州太清宮是混元降聖之地，名高道祖，福蔭皇基。九龍之瑞井涵空，一塵之仙蹤在木，累代之祺祥可紀，近年之感應尤彰，所宜嚴盛於福庭，安可荒涼於淨宇。潘稠能施善政，久染真風，廣出俸錢，備修宮觀。垣牆棟桷，無不精新，像設丹青，彌加煥麗。觀圖考事，深可慰嘉。其住宮威儀道士吳重元可賜紫，仍號凝元先生。道士馬含彰、孫棲梧並賜紫。潘稠加金紫光祿大會檢校工部尚書，餘如故。
元氣斯剖，維山結成，孚雲雨於林巒，乃神仙之窟宅。丈人即天關紫府，鎮於蜀郡青城。方象外之昆邱，狀海邊之蓬島。南巡鶴廟，軒皇與元祖俱來；少駐鑾車，展敬則封崇宜及。俾使琅函署德，常傳萬歲之聲；玉檢銘功，速建太平之業。其山宜封希夷公，仍令本州刺史親備香齋，冀申虔祝，供奉官袁易簡、刺史王茲、縣令崔正規等入山致醮行禮。
朝廷懸爵賞之科，設掄才之政，言其藻鑒，在乎清通。況當求理之時，方切任賢之術，將宣至化，實賴平衡。宜於取舍之間，必葉公忠之論。如聞羈棲旅食，貧苦選人，守數考而方及選期，望一官而時希寸祿，注唱才畢，旋又更移，多被逗遛，莫遂便穩。脂膏之地，須因有賄而升，遷避之官，即是孤寒所受。言斯猥弊，乃積歲年，縱有條流，尋亦隳改。況今行在，宜溥渥恩，不欲使歎惋棲遲，籲嗟屈滯，歸乎允當，倚在有司。宜令中書門下切在條流，如選人實有考課堪理繁劇者，臨時注擬，可能甄升。係生民之慘舒，任銓衡之推擇，勿令留滯，切速指揮。仍將朕意，宣示百寮，及吏部三銓並選人等，各令知悉。
逆賊偽宰相蕭遘、鄭昌圖、裴徹，皆代荷國恩，身極人爵，或兩府鈞衡之任，或六官兵賦之權，所宜罄竭丹誠，祗膺茂寵，而遽乖臣節，輒肆逆謀。挾扶疏屬之人，遂成篡奪；驅脅端良之士，大恣猖狂。扇惑藩方，馳書邊徼，妄徵故事，欲動人情。並居偽廷，同幹相位，事主之道，何以為心？賴遠近輸誠，祖宗垂祐，忠臣發憤，妖孽就誅。今則興復有期，廟朝重正，顧惟涼德，益所兢慚。然則刑賞之科，所以示天下而申懲勸也，其於用舍，朕不敢私，撫事論辜，難逃極典。宜令所在集眾，斬訖聞奏，宣示天下，宜體朕懷。
移縣就宮，必多穢瀆。縣依舊所，宜準萬年例升為赤縣。仍降青詞，修齋告盟。
天地運無私之道，以遂群生；帝王宏在宥之仁，是章含垢。得不廣沾沛澤，昭洽寰區，爰施解網之恩，用忻垂衣之化。朕君臨大寶，子育含靈，前歲中外臣僚，藩方將帥，獻我徽號，詢於典章。雖雲前赦不遙，既受鴻名，鹹施慶澤，稟列聖之法嗣，致兆人之勸康。然以赦宥恐頻，變通宜審，權停舊典，再及新春。每念貶降遐荒，遷流裔土，傾心望闕，延頸祈哀。係於朕懷，常深惻憫，宜順陽和之候，追行蕩滌之恩。自乾符四年正月五日已前，京畿及天下州府，大辟罪已下，見禁囚徒，各委長吏遞減二等，限五日決遣。唯十惡五逆，故殺人，及官典犯入已贓，持刀行劫，合造毒藥，不在此限。於戲！朕居億兆之上，於今四年，業業兢兢，如履冰馭朽，苟有闕教道，何致時雍，未嘗不更自勞心，尤思致理。況允契群臣之望，欽承列聖之規，特降鴻恩，獲遵彝典。今則已覃惠澤，俾洽生成，復遇陽春，同均煦育。宣布中外，深體朕懷。
