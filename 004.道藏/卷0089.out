朕聞天以陽居大夏，地以陰居元冬，是明任德而不任刑也。在帝舜則舉兩階之幹羽，在成湯則開三面之網羅，是明好生而不好殺也。朕以眇身，嗣膺大寶，垂三百年之宗社，奉十七聖之威靈，夕惕朝乾，不忘寤寐。豈謂釁生於地，謫見於天，霾塵暴起於兩京，蛇豕交橫於四野，宗廟乏饗，干戈日尋。蓋獲戾於上元，俾流災於下土。前歲才歸大國，又及播遷，信由倚任之非良，有愧精誠之未至。貶衣損食，庶塞乎愆違；履薄臨深，每增於戰懼。方修郊廟，且復京畿，而駐驛才安，還宮可俟。虔誠罔通於穹昊，兵革又起於藩維，蓋以朕不敏不明，君臨兆庶，仁不能葉生成之旨，義不能符斷割之幾，智無周物之明，信寡應時之用，陷蒸黎於塗炭，致王室之險艱。綿曆歲時，於茲八稔，顧茲頹紊，職朕之由。且朕深宮九重，跬步千里，目雖視而不見，耳雖聽而不聞，罪在朕躬，痛入骨髓。但仰天而投泣，恨無地以容身，撫幾興言，何嗟及矣。
今則敬行避殿，減膳徹縣，食無海陸之珍，耳絕管弦之樂，唯加惕勵，冀遂感通。將宏及物之恩，在布惟新之令。應天下見禁囚徒，除十惡忤逆，官典犯贓，持仗劫殺，合造毒藥，開發墳墓，其餘罪輕重遞減一等。左降官各與詳所犯量移，如已經兩度量移者，宜並放還，仍仰所在州府，限德音到日，準敕處分訖，分析聞奏。左降官及流人，身有死者，並許歸葬。其鳳翔府所管吏軍百姓等，切令招葺，務令歸安。縱與李昌符關連，情非巨蠹，及父兄在隴州城內，事出脅從者，一切不問。其隴州城內軍吏百姓，不得輒令損傷。《戴禮》之文，務先掩骼，應有未葬骸骨，及橫屍在路，委所在長吏速與收斂藏瘞。其自兵荒以來殺傷之處，委所在州縣以孟冬賞死事之日，於北郭除地，用雞豚設祭，所貴以導和氣，且慰幽魂。前年冬未出京之時，如聞文武朝臣，愴惶奔竄，或因凍餒，或遭鋒刃，遂致斃踣，深可憫傷。自累年來，朝臣有因謫宦，遂至殞身，或制使遽聞枉橫，宜令中書門下尋訪，各與贈官。
孝弟承家，忠貞奉國，既顯揚名之道，宜加布澤之榮。應內外文武臣及諸道節度觀察防禦使隨駕諸軍頭亡父母，並準舊例，各與追贈追封。如有母親見存者，各與進封。左右神策及隨駕諸部兵士等，荷戈負弩，侍衛勤勞，既效節以輸誠，實竭忠而排難，永言勳績，宜有甄酬。其隨駕諸都頭，宜各與勳爵，未有功臣名號，具將士次第填補，不得虛被衣賜，有紊典章。如覆視不實，節度使奏取進止，本判官重加貶責。其邊地沃壤極多，歲收可望。如聞耕牛素少，戍卒苟安，唯長蒿萊，俱乏衣食。委節度使良田之處，更議添人，均配膏腴，令其耕種，制置利便，務令酌中。其南山及平夏党項，盡是百姓，須令保安。長吏若能撫綏，蕃人自然寧息，切不得妄有侵擾，致其怨嗟，常須使商旅往來部落，不得阻塞。
致理必先於尚儉，傷風莫甚於窮奢。朕苑囿不修，珠玉不寶，所思敦素，每務去華。如聞卿大夫庶士，近者競崇侈靡，莫辨等威，服玩車輿，皆越制度，蠹於教化，朕甚憫焉。卿大夫當助我紀綱，為人表則，宜修儉約，以變囂風。其京師應有奢僭違令式者，聞之當行朝典。
應諸道申奏，有草賊州縣，本皆齊人，迫於凍餒，召聚徒侶，遂肆猖狂。並仰所在長吏明加曉諭，有能自新首罪，一切不問。如稔惡不悛，事狀難恕，委所在長吏設法擒捕，不得漏網。上京諸司及天下州府負犯逃走罪人，今春已降德音，除本罪合至死者，從咸通五年以前，並停追捕，歸還故土。其數至多，慮被奸人遞相恐動，悉委所在告諭，令其樂業，無致驚惶。如歸復者惡跡貫盈，不能改過，更有違犯，尋勘不虛，便仰並舉前愆，一時痛斷，不得容隱，侵害良善。
江淮商賈，業在舟船。如聞近日官中擄借甚苦，或傾奪以充運米，或題關以備載軍，非理滯留，散失財貨。州縣雖雲和雇，商人焉敢請錢。本求錐刀，翻成損折，縱有冤屈，豈能申論，道路怨嗟，莫甚於此。自今以後，委所在長吏切加禁斷。其所合供過軍等舟船，唯許空載航船，便給見錢雇召，如見裝貨物者，切不得強令騰倒。其州縣所合雇船腳，多無本色錢物，皆是率配疲人。起今以後，並仰以上供錢充給，如有茶鹽舟船，關係三司榷課者，任準元敕處分。自蠻寇侵擾，連歲用兵，耗蠹生靈，海運為甚。驅我赤子，深入滄波，睹駭浪而魂飛，泛洪濤而心死。繼有覆溺，多不上聞，仍遣賠填，急於風火。哀其已死之眾，不可復追，念茲將斃之徒，用延餘息。應江淮四道運糧，所有沈覆米損船綱官所由船戶及元發州縣合賠填者，並從放免，更不得校料追徵，應闕海運留係勘者，並一時釋放。唯造船官吏須有勘覆者，不在此限。
近日蟲蝗，米穀翔貴，所在州府，須使通流。況閉糴之條，著在格令，近關州府通舟船處，不得約勒商人，固違敕旨，等候江淮錢物到，各宜優賞。
以身許國，致命捐軀，慮茲盡瘁之誠，宜飾始終之典。應自兵興以來，所在都頭大將，身歿王事，未經贈官者，仰本道各與分析聞奏，量功勞優與贈官。如有子孫，仰本道各與補職，務令存濟。行營將士，如身歿王事者，其衣糧並仰給與兄弟男侄。如有父母無給養者，切在安存，勿令凍餒，雖累有處分，可一切施行。或有義士忠臣，圖功立事，力當國難，身歿賊鋒者，宜委中書門下優與贈官。兼訪子孫，俾沾祿仕，用伸激勸，冀洽恩榮。扈從之勞，辛勤備履，若升外進，何以獎酬。其到興元宮文武官等，宜令優與遷改。如已經獎擢者，特與量加階爵。自貞觀、開元之後，建中、元和以來，翊戴皇家，扶持宗社，勳績已銘於鼎鼐，謀猷實在於冊書。如聞子孫或多淩替，贈太師汾陽王子儀、臨淮王光弼、西平王李晟、咸寧王渾瑊、贈太尉秀實、顏真卿、顏杲卿、以下子孫宜各與一子九品正員官。其子孫有才術可稱，委中書門下量才敘用，以勸勳賢。律有驅率之科，所宜原宥；人無險詖之路，固可矜寬。其陷偽庭官寮，多因迫脅，旋宜敘用，勿使棲遲。左右神策軍及沿邊諸鎮將士，或堤防藩[B13M]，或控扼封陲，戴甲荷戈，眠沙臥磧，無抱子弄孫之樂，有離鄉去裏之嗟。自亂離以來，衣糧多闕，顧茲疲弊，深軫朕懷。蓋緣諸道賦稅未來，致使如此，宜委度支戶部及鹽鐵使，各委官吏催促江淮及三川上供錢物，充給兩軍及邊鎮將士衣賜。如催勘有序，其官吏各與優獎，如全無次第，必議懲責。
於戲！朕以寡昧，讬億兆之上，不能克相上帝，寵綏四方，履地戴天，痛心疾首。是在股肱葉力，藩翰同心，保列聖之洪基，佐衝人之薄德，共成興運，以副殷憂。
為政之方，實資共理。且一邑之政，由乎令長；一郡之政，由乎牧守；一方之政，由乎藩翰之臣。夫政修於上，則化行於下，可以安人理國，可以阜俗康時，此古今之通理也。自乾符之後，廣明以前，節制廉問之臣，州牧縣宰之吏，或掄擬不當，或銓擇非良。鎮藩翰者，則惠養撫綏之術蔑聞；居牧宰者，則貪惏苛虐之風益甚。或淫刑濫殺，或剝衣及膚，失業亡家，父南子北，多使饑者不得食，寒者不得衣，奔竄道途，跧藏山谷，耕桑甚廢，旱沴相仍，結為仇讎，聚為盜賊。冤憤之氣，上達於九天；激怒之威，橫行於千里。虔劉郡邑，屠戮生靈。懷逆節者，得以逞其凶桀，恣為暴擾；蘊忠誠者，雖欲平其禍亂，益費機謀。既往難追，將來可保，切在遞加激諭，漸致和平。倘或刺史知惠養之方，縣令有撫綏之術，公清克己，廉慎當官，績效彰聞，當與遷擢。如或貪殘不理，害我疲人，委中書門下重加懲殿，仍令諸道長吏觀察判官切加察訪，每歲具善惡奏聞。自屬兵戈，全妨耕稼，遂令壟畝，盡變汙萊。蓋以殺傷之餘，流亡益甚，宜加招撫，漸復農桑。如有刺史縣令，招收戶口，開墾荒田，置買耕牛，修置農具者，委所在觀察使精加點勘，具數聞奏，當據課效高低，優加升獎。
朕端拱穆清，思宏理道，用憂勤而補過，守慈儉以律身，上展孝思，下康庶務，其於祀事，尤在精崇。常憂多難以來，有乖敬慎。至於牲幣之數，醯醢之宜，必盡吉蠲，或免簡易，宜委所司切加鈐轄，不得因循。夫儉者德之恭，侈者惡之大，唐堯土階三尺，夏禹菲食卑宮，先聖遺風，後王軌範。其有司合進常膳三分，宜減一分。六宮嬪御，見在者人數不多，此外不令更有添置。或有因緣寇盜，流落外方，宜委所在長吏，便與嫁遣，任自營生，不用送到駕前，冀免虛有勞費。自此諸道更不用進聲樂及女弟子，歌舞衣服。綺繒組繡，雕鏤珠璣，頗害女工，實妨農事。奇技淫巧，往哲所譏，況遇艱難，尤宜儉素。其諸道不得進奉紋繡宮錦雕鏤輕靡彰施之物。五坊鷹犬，以備時蒐，方當勤恤之時，寧有畋遊之樂，其鷹犬並令解放，不用更置，諸道亦不須進送。艱難已久，增修未知，展瑞披圖，良多內愧。且以為白烏丹鵲，不如孝子忠臣；甘露醴泉，未若風調雨順。自今以後，諸道所有祥瑞，凍要圖畫及進。
輔成教化，實在賢良，用副旁求，必資博采。宜令文武常參官舉刺史縣令有異政殊績者，淪滯山林有奇文異行者，所期表異，無或麵欺。孝子順孫，義夫節婦，各國旌表，以示鄉閭。父老有年九十以上者，賜帛二匹，粟五石，仍令所在以上供物支付。瘖聾跋躄鰥寡孤獨者，委所在切加存恤，無使恓惶。名山大川，興雲致雨，冀保順成之歲，宜申望祀之儀。太清宮及驪山華嶽南山廣惠公岩穀湫鳳翔啟聖宮邠州要冊湫，宜各差官禱謝。其諸道應有祠廟標於祀典，及先聖靈跡，各委長吏差官精誠啟告。凡關百姓安危，風土利病，俾其蘇息，切在撫綏。訛弊既多，固難遍舉，仰所在長吏審詳利害，一一條奏。所冀凋殘，漸成完輯，勿辜委遇，副我憂勤。於戲！朕為人君父，累屬亂離，一發言未嘗不兢憂，一足蹲水嚐不愧悼，徒思罪己，安敢尤人。中外臣寮，宜悉朕意。
維乾符五年，歲次戊戌，十二月壬戌朔三日甲子，皇帝若曰：朕聞尚德尊賢，九命有專征之寄；論功誥道，四履標列國之榮。眷惟碩臣，統茲巨屏，茂勳克樹，殊寵未升。爰增疏土之恩，式表類能之重。成德軍節度使鎮冀深趙等州觀察處置等使開府儀同三司檢校太尉兼中書令鎮州大都督府長史上柱國趙國公食邑三千戶食實封二百戶襲實封一百戶王景崇，德星垂耀，嵩嶽降神。抱匡君濟俗之宏才，蘊武庫文房之重器。智逾炙果，利比決云。運協祥符，懷茂先之博識；道高時傑，同季野之陽秋。臨戎克布其恩威，命代榮彰乎經濟。惟乃祖禰，名光簡書，正氣衝霄，忠誠貫日。永言勳績，著美華夷，承家得馭眾之方，共理契無為之化。成吾心膂，藉乃棟梁，加以政洽兵農，惠分黎庶。俾貔貅之眾，敬若神明，襏襫之徒，愛如父母。況位升台鼎，績著翰垣，華資復異於陳蕃，顯秩尤光於朱寵。更舉封齊之典，冀同繼越之尊。於戲！啟金縢於周公，翦桐圭於康叔，皆昭彰前史，蔚著殊庸。況今榮耀八紱，富居千乘，式茲優異，尚此渥恩。往惟欽哉，敬服厥命。今遣使給事中柳韜、副使吏部郎中趙秘持節冊爾為常山郡王。
維中和元年，歲次辛丑，七月丁未朔十八日甲子，皇帝遣將仕郎內侍省內府局令員外置同正員上柱國賜紫金魚袋袁易簡，賜紫道士杜光庭等，備香火之奠，封丈人山為希夷公。惟山高極太清，下蟠厚地，含雪霜於陰谷，吐日月於陽崖，助銅柱以標雄，齊玉壘而增固。本大末小，諒千載而不傾；布澤施雲，實萬物而斯植。雖郡祠豐潔，山廟肅清，未聞崇建之名，徒有丈人之說。朕以黃巢幹紀，翠輦蒙塵，火未滅於燎原，書每煩於揮羽，竊思冥助，冀仗靈功，俾資千仞之崇，式示三公之秩。況希夷懿號，蘋藻佳羞，齋誠宣室之中，虔祝雲衢之外，陰兵俟役，孽豎期消。重新日月之光，再奉宗祧之祀，別申明命，永鎮坤維。尚饗！
嗣皇帝臣某，以流星謫見，分野慮災。謹遣賜紫道士杜光庭等於宗元觀修靈寶道場、丈人觀設周天大醮。伏以至道無形，時符於人事；元天垂戒，必見於星文。非憑悔謝之門，豈格修禳之念，是用齋心宣室，稽首名山，為百姓希恩，設周天大醮。臣自塵驚關輔，駕出襃梁，九廟靡依，群生失庇。致祖宗之大業，危若綴旒；念士庶之求生，勢同累卵。省過敢忘於罪己，恤人深切於救焚。布服蔬餐，贖愆尤於既往；祈天悔過，希保助於將來。大道以慈惠為基，高明以廣大為本，降福必歸於有德，除災當務於庇人。使沴氣潛消，飛星暗逝。蜀郡士庶，永絕於劄瘥；京國黔黎，早離於霾曀。誓將仁育，以答元功，仰望靈恩，不任懇悃之至。
