朕臨御以來，十有四載，常慕好生之德，固無樂殺之心。昨季述等幽辱朕躬，迫脅太子。李師虔是逆賊親厚，選來東內主持，動息之間，俾其偵伺。每有須索，皆不供承。要紙筆則恐作詔書，索錐刀則慮為利器，淩辱萬狀，出入搜羅。朕所禦之衣，晝服夜濯，凝冽之際，寒苦難勝。嬪御公主，衾裯皆闕。緡錢則貫百不入，繒帛則尺寸難求。六輩同其主張，五人權其威勢。若言罪狀，翰墨難窮，若許生全，是為貸法。宜並處斬。
省所奏：差節度副使錢傳瓘，馬步都虞候傳球部領馬步兵士樓船，取二月十日進發，各赴水陸，攻取淮南。卿自到常、潤界築牆一所，指揮兵士，請天軍往廬、壽等州應援，並請詔示湖南、荊襄速入洪、鄂應副事具悉。卿天讚忠貞，神扶正直。萬里限江山之遠，雖隔儀形；一心推金石之堅，益明尊戴。匡佐無渝於臣節，操持遂峻於戎權，威望彌高，功業居最。欲海內之干戈漸戢，憤淮南之梟獍未除，每賴韜鈐，用舒宵旰。凡觀陳奏，愈念勤勞，輟過庭而分總師徒，離所部而自施制畫。況繼覽東南探報，備聞卿水陸訓齊，累挫凶妖，頻知勝捷。征伐方推於重柄，施張克建於殊庸，將置升平，彌深眷倚。但以未誅殘孽，尚屬分兵，隻俟才殆犬戎，便當並集貔武，用為應副，庶葉機謀。欽重獎稱，再三無已。王延嗣回日，已有詔旨，必體予懷，想宜知悉。秋涼，卿比平安好，遣書，指多不及。
朕嗣登大寶，統理萬方，有推誠待人之心，少撥亂反正之略。京畿叛亂，宗廟震驚，采周公宅洛之謀，定商王遷殷之業。當茲更始，式表殊勳。檢校太師守侍中兼中書令上柱國越王錢鏐，一代偉人，三朝元老。定衰救亂，素存忠義之心；濟世經邦，夙擅英雄之誌。鄉兵一起，義聲四馳，黃鉞初麾，江表大定。包茅時登乎天府，版籍歲貢於有司。日月塵昏，牛女尋常拱北；淮河鼎沸，浙江日夜朝東。用徙於越之封，大畀勾踐之境。爾其糾率侯服，翼戴中朝，選將練兵，務農積粟。進可參桓文之烈，退可守吳越之區，寧俾古人，專美前史。於戲！夫差遇顛沛之際，罔替尊周；仲謀方爭攘之時，猶知有漢。況爾名德，殿此大邦，必能宏濟艱難，一匡天下。予一人實有賴焉。《詩》不云乎：「幹不庭方，以佐戎辟」，爾尚勉旃。可徙封吳王，加食邑二千戶，實封二百戶。餘如故。
朕罹此多難，播遷無常，旦夕栗栗，不能自保，而況保天下事。為朕藩護，有望於卿也。
朕以衝眇，嗣守丕圖。思我高祖、太宗創業之勞，憲宗、宣宗理平之道，何嘗不兢兢業業，旰食宵衣。上冀紹於耿光，次期臻於無事，不懈一日，於茲五年。然近者藩翰未寧，兵戈屢動，復以星辰乖忒，運行斯愆。每推愛物之誠，深軫納隍之念。銷兵罷戰，前古之佳猷；宥過滌瑕，當今之令典。將敷霈澤，以遂群倫。淮南、浙西、宣州三道，自孫儒結釁以來，塗炭益甚。井邑多成灰燼，里閭變以邱墟，父母妻孥，不得相保，田園第宅，無以自安。如聞州府急於征徭，官吏切於課績，徵科❥罕有完膚，禁縶狴犴，更無生路。苛縱如此，何以和元氣？何以致太平？須示優勤，將❥富庶。
共淮南三道管內州縣，自大順二年以前諸色逋懸，並宜放免。自景福元年以後夏秋兩稅，委長吏斟酌鄉縣戶人厚薄，其有凋殘甚處，別議矜放。縱有稍可任持，亦在薄其徵斂，所冀逋逃漸復，封境乂安，不惟減九重之焦勞，抑且顯諸侯之風化。又孫儒未平之日，兵力方強，側近專城，固難支敵，當不免與之來往，時有供須。蓋是脅從，豈皆情願。淮南節度使楊行密，位冠侯藩之右，名兼卿相之崇，自當推厚下之規，修睦鄰之好，無乘時以兼微弱，無恃大而結仇讎。應與孫儒蹤跡交涉者，並宜免罪，不在究尋，各保封疆，用蘇疲瘵。《易》稱作解，史載泣辜，庶將罪已之興，亦冀從人之欲。應京畿及關輔內見禁囚徒，除官曲犯贓及殺人外，並宜遞減。敕命分析，限赦文到後三日疏放聞奏。
被褐懷玉，固逸代之奇才；灌園鬻蔬，亦超時之獨行。將期致理，豈可遺賢。應天下山林之中，衡泌之際，或懸頭刺股，枕石漱流，有誌未言，無媒自達者，委所在長吏速以名聞，仍接借入京，委中書門下量才獎用。其鄉閭父老八十以上，及鰥寡孤獨並瘖聾跛躃者，委所在長吏量加優恤，庶便棲遲。於戲！❥天子也，如手足之奉軀，左右上下，動須保持，本或不寧，亦難知濟。凡曰股肱，宜體朕意。宣布內外，咸使聞知。
維乾寧四年，歲次丁巳，八月甲辰朔四日丁未，皇帝若曰：谘爾鎮海鎮東等軍節度浙江東西等道觀察處置營田招討等使兼兩浙鹽鐵制置發運等使開府儀同三司檢校太尉兼中書令使持節潤越等州諸軍事兼潤越等州刺史上柱國彭城郡王食邑五千戶食實封一百戶錢鏐，朕聞銘鄧騭之勳，言垂漢典；載孔悝之德，事美魯經。則知襃德策勳，古今一致。頃者董昌僭偽，為昏鏡水，狂謀惡貫，渫染齊人。而爾披攘凶渠，蕩定江表，忠以衛社稷，惠以福生靈。其機也氛祲清，其化也疲羸泰。拯於粵於塗炭之上，師無私焉；保餘杭成金湯之固，政有經矣。誌獎王室，績冠侯藩，溢於旂常，流在丹素。雖鍾繇刊五熟之釜，竇憲勒燕然之山，未足顯功，抑有異數。是用錫其金版，申以誓辭，長河有似帶之期，泰華有如拳之日，惟我念功之旨，永將延祚子孫，使卿長襲寵榮，克保富貴。卿恕九死，子孫三死，或犯常刑，有司不得加責。承我信誓，往惟欽哉！宜付史館，頒示天下。
門下：三階彗孛，暫移宸極之尊；兩曜暗昏，始表忠正之救。朕臨御寡德，妖孽殊常，蒙塵於便殿之中，受制於逆臣之手。奪璽捩指，備肆侵淩；挾刃揕胸，幾罹酷毒。閉關行偽，則公卿不在其謀；懸榜見誣，則黎庶不堪其詐。害我骨肉，殺我嬪嬙，悖惡滔天，古今未有。側陋嚐膽，幽憂下宮，皇穹降悔禍之靈，將相竭同心之德。鳳翔節度使尚書令岐王茂貞，鎮於右輔，首激剛腸，有食失匕箸之驚，有車及蒲胥之怒。關內之沈幾貫日，剛納衛兵；夷門之忠憤淩雲，顯懲邸吏。三藩唱義，四海協詞，咸以密謀，谘於上相。於是禁軍之內，三傑挺生，上元假以良時，高廟付其英斷。月正元日，新正吉辰，質明而逆首梟懸，中旦而凶渠剖裂，共申匡復，皆著功庸，尋下詔書，遞行賞典。而茂貞既平國難，來覲天庭，驅武旅而簞食爭迎，駐皇都而秋毫不犯，推殊功以薦同誌，留愛侄而董雄師。繼筠能稟規程，肅清輦轂。人神洽慶，華裔偕來。亦既十旬，暨於初夏，朕以脫於幽辱，復正宸嚴，重守寶圖，不改舊物，上愧於列聖，下慚於兆人，思宏蕩穢之恩，仍革紀年之號，庶明有罪，皆在朕躬。可大赦天下，改光化四年為天復元年。
四月十五日昧爽已前，大辟罪已下，罪無輕重，已發覺未發覺，己結正未結正，係囚見徒常赦所不原者，咸赦除之。惟十惡五逆，屠牛鑄錢，合造毒藥，謀故殺人，及持仗行劫，官典犯入已贓，兼以逾濫身名，冒優官秩，及刑獄之內，官吏用情，致成冤濫，不問有贓無贓，並不在原免之限。其劉季述、王仲先、王彥範、孽齊偓同謀凶逆，徒黨支屬，追究未到者，不在赦原之例。其疏遠親屬，素不通連，眾知良善，一切不問。其左降官，非與十一月五日交涉者，並與量移，元敕不在量移者燮與量移，已經量移者更與量移近處。其情非蠹政，心不挾邪，曾經兩度量移者，便與復資，委中書門下酌量處分。流人及降流者與移近處，如已收敘者量才敘用。其左降官與流人已達貶所者，或至亡歿，家口欲還，及須歸葬者，任從所便。如孀幼孤窮不能自濟者，則委所在州府量與優恤發遣。先有官者各還本官。
上帝降靈，將安丕祚，中朝多難，爰有誠臣。登好爵以報殊庸，尋行令典；錫嘉名而溥大慶，用表洪勳。靜海軍節度使檢校太保平章事李繼昭、嶺南西道節度使檢校司徒平章事李繼誨、寧遠軍節度使檢校司徒平章事李彥弼，並早參禁衛，累著勳勤，生知忠孝之源，洞識君臣之義。齊心瀝血，果成復國之功；左袒一呼，遂定安劉之業。叔侄繼先臣之烈，彥弼稟大父之規，據其大勳，曠古難比，宜加美稱，以播無窮。繼昭、繼誨、彥弼宜賜號扶傾濟難忠烈功臣，各加實封一百戶。六軍將士並賜號懷忠定難功臣。應樓前左右神策及諸軍並鳳翔、興德兩道立仗兵士等，各委所司準例各與優賞，以報勤勞。宰臣司空崔允，揮涕入朝，含酸蒞事。防竊發於趨翔之際，阻凶謀於譚議之間，明大直若屈之機，見反經合道之旨，忠惟愛我，奮不顧家。始則裂帛為誓，合契禁軍，班列之臣，忠良景附，再安宗社，寧愧古賢。雖已疇庸，未為報德，宜賜回天興祚平難功臣，並加實封一百戶，仍圖形淩煙閣。
功著定傾，名高死難，永言風烈，詎廢賞延。故尚父子儀、贈太師晟、贈太尉秀實、贈太保瑊、贈司徒杲卿、贈太師真卿、張巡、許遠、南霽雲等家，有主祭祀本房子孫中，每家各與一子九品正員官。功格一時，賞延後嗣，既配廟廷之享，仍傳棨戟之門，所以勵仗節於千秋，勸能臣於百代，況新誅叛黨，尤景英風。武德、貞觀以業曆朝配享功臣及安金藏等，宜委中書門下各搜訪本房主祭子孫，第其勳蔭，量其人才，各與敘用。其有進狀敘陳者，委所司磨勘，不得令有僭濫。
關畿不守，先帝西巡，惟我輔臣，首圖義計。故收復京城西面行營諸軍都統鄜夏節度使李思恭，揚威北鄙，決勝東橋，佐鄭畋匡復之謀，倅岐陽統制之命，提戈奮勇，運策摧凶，終成逐雀之功，顯就回鑾之計。逮予初位，尚洽嘉謀，追矚崇勳，宜膺廟食。其鄭畋已有別敕處分。其思恭宜委中書門下特與加贈，仍配享僖宗皇帝廟廷。故西面行營副都統涇原節度使程宗楚，故收復京城行營都統行軍司馬前朔方軍節度使唐宏夫，各持將節，來佐台旌，爭鋒而深入王城，力屈而銜冤寇壘。莫睹歸元之貌，空留不朽之勳，言念竭忠，更隆茂典，宜委中書門下並與追贈。故南面招討使天平軍節度使曹全政，頃當強敵，大振奇勳，彎弧百戰於陣前，奪槊橫飛於馬上，天時莫救，壯氣空存。宜從超等之褒，用勸百夫之特，委中書門下優與嘉贈。有客之詩，前經具載，繼絕之義。曆代所先。言念於此，豈忘舊典。介公、酅公各與一子九品正員官。其二王三恪後，各委有司準舊制修建。
夫匡國之臣，歿身無悔，所祈後代，雪彼沈冤。太和七年故宰相王涯已下二十七家，並見陷逆名。本蒙密旨，遂令忠憤，終被冤誣，六十餘年，幽枉無訴。宜加恩霈，用慰泉扃，宜並與洗雪，各復官資。如有子孫在人家隱藏者，任自詣闕及州府投狀，如非虛謬，則與量才敘用。故鎮海軍節度使李順節，頃歲奸邪亂政，慨慷不平，偶泄藏謀，遂罹橫禍。仍遭誣構，被以罪名，雖已行昭雪之文，未降褒崇之命，宜申縟禮，以慰忠魂，委中書門下優與追贈，
寢園之內，充奉之間，夙夜兢憂，慮有遺闕。其諸陵台令，委中書門下切加選用，仍令所司給與優料段丁柏子，不得別有役使，切須優料，以時栽殖。其每年奉陵諸縣差配芟刈人夫不少，殊不切用，徒為勞擾。自今已後，但每年芟之時，委京兆府於本縣苗稅錢數內，酌量功價，支付陵令，遣自和雇人夫，委拜陵官常加點檢，其下宮宇舍，委宗正卿京兆尹差官縣司同加點檢修飾，務致尊嚴。維城之重，本枝之良，敘敦是先，渥恩當厚。其宗室子孫，自興德行在及光化元年所放出身，及合許非時而參選者，並委本司準舊例處分施行，切令詳實，不得致令逾濫，仍令吏部切加磨勘。修集之人，辛勤可閔，訪聞旅食，動必逾年，皆是吏曹及門下省因循，致茲留滯。始於靡勘，遠至進黃，自冬涉春，不得了絕。自今委中書門下切加提舉，吏部一事以上，並須準舊例程限，不得致有淹延。自兵興以來，吏道全消，辦已者或眾，恤人者幾希。遂使桑枯日擢，荊榛歲茂，半將救黎元之命，宜求撫字之仁。應兩京畿赤縣，委中書門下切加選擇，務在得人。諸州府縣令錄宜三選，不得輕有注受，切須當以人材。
畿內編人，久罹兵革，雖連年豐稔，而尚困艱貧，念彼瘡痍，宜加惻隱。應光化元年二年三年秋夏稅，合輸納屬府州縣，及諸州斛斗草錢等，所有逋懸，並宜放免，不得輒令官吏，尚有追徵。其去年秋所欠，即不在此限。郊圻之內，兵革以來，言念凋殘，固宜矜憫。差徭人役須羅，撓人在司，局中之人，又宜集事。其京兆府每月合差赴飛龍掌閑，雖是輪差諸縣，不免長撓疲人。宜令府司於苗稅錢內，每月據所差人數目，每人支錢送付飛龍司，仰自和雇人夫充役。途路所先，通商是切，開畿之地，橫賦非宜。致物價之益高，自商徒之難濟，令鹽鐵司及兩神策軍，先有兩市雜稅，並令停罷。自今已後，畿內軍鎮，不得擅於要路及市井津渡，妄置率稅雜物，及牛馬豬羊之類。其有違犯者，有人糾告，以枉法贓論。諸鎮縣節度及諸津渡，訪聞每年興販百姓，廣有邀求，致令滯停，切令兩軍京兆府差人覺察痛斷。都市之內，屋宇未多，聞浮造之人，常須更出地課，將期招葺，宜有指揮。應諸坊於公私地內浮造屋宇，每月地課，不得更有收徵。甸服生靈，正當凋瘵，太倉輸納，務在均平，儻容厚斂之奸，頗失憂人之意。自今後太倉所納斛斗，仰司農卿準舊例主掌，校量之際，切在奉公，不得先任吏人抑屈百姓。朝廷向來舊例，止有榷酒，喪亂以來，遂行賣曲。本自度支營利，近年兼借兩軍，畿甸之人，皆言不便，所宜徇眾，不廢贍軍。起今年五月已後，京畿內任自制造私曲，仰度支京兆府依舊例，於酒店量戶大小，逐月納榷沽酒，仍酌量隨月依前借軍諸司，充諸色支用。其兩軍元造曲，制下後便勒逐斤減價，六月三十日已前貨賣官曲，其私曲不得更貨賣，至七月一日已後不得更賣官曲之限。
爰自亂離，殆將二紀，關畿之內，掠奪頗多，遂令黔首之徒，或被丹書之辱，眷茲冤抑，須杜奸訛。舊格買賣奴婢，皆須兩市署出公券，仍經本縣長吏引檢正身，謂之過賤，及問父母見在處，分明立文券，並關牒太府寺。兵戈以來，條法廢壞，良家血屬，流落他門，既遠家鄉，或遭典賣，州府曾不尋勘，豪猾得恣欺淩。自此準京兆府並依往例處分。兩市立正印，委所司追納毀棄，改給朱記行用。其傳典賣奴婢，如勘問本非賤人，見有骨肉證驗不虛，其賣主並牙人等，節級科決。其被抑壓之人，便還於本家，委御史台切加察定。天下州府，如有此色，說仰本道觀察防禦刺史各行條制，務絕沈冤。
堯懸諫鼓，禹拜昌言，在明哲之尚然，實古今之所重。況乍袪蒙昧，希致和平，思謇諤而若療朝饑，雖激訐而亦不加罪，諫官舉職，須務濟時。其文武常參官素懷術業者，任上封事，極言得失，必當召見，親問所陳。
其有才識幽深，事裨時政者，即職升擢。或藏器俟時，隱於岩穀者，委文武朝官所在州縣以行實聞薦。舉眾目者，實資於綱領，總庶務者，必究乎本根，將尋沿革之宜，諒係張弛之道。其有事不稽古，官不易方，欲正濫原，須遵故實。應有諸司法制，廢墜多時，未復舊規者，自今後宜委諸司各檢舉，條錄聞奏，委中書門下詳酌處分。漢徵極諫，晁董陳理亂之端；晉策能言，詵元貢闕遺之政。乃登道廣，請舉公平，誠在得人，以匡不逮。應天下諸色人中，有賢良方正，能直言極諫，博通墳典，達於教化，軍謀宏遠，政術詳明者，文武常參官及諸道節度觀察等使具姓名聞薦。至十一月到京，朕當親臨策試，擇其可否施行。駘背燕毛，禮經所重；即驗頌係，漢詔所矜。克存尚齒之規，免致遺年之誚。天下高年鰥寡八十已上，委所在長吏切加安恤，其有不幸者，量與葬送，仍存撫孤裔。於戲！文王羑裏，克建周邦；大甲桐宮，用興殷道。朕不敢忘六旬之辱，公侯宜獎成萬代之功，進忠賢以啟政途，黜邪佞以懲覆轍。庶乎上下共保我高祖太宗之洪基。
乃眷中州，便侯伯會朝之路；爰逢百六，順古今禳避之宜。況建鼎舊京，我家二宅，轘轅通其左，郟、鄏引其前。周平王之東遷，更延姬姓；漢光武之定業，克茂劉宗。肇葺新都，祈天永命，皆因否運，復啟昌期，或西避於戎狄，或載殲於妖孽。朕遭家不造，布德弗明，十載以來，三罹播越。亦屬災纏秦雍，叛起邠、岐。始幸石門，以避衛兵之亂；載遷華嶽，仍驚畿邑之侵。憂危則矢及車輿，淩脅則火延宮廟。迨至逆連宦豎，構結奸凶，致劉季述幽朕於下宮，韓全誨劫予於右輔。莫匪兵圍內殿，焰亙九重，皆思假武以容身，唯效指鹿而威眾。矯宣天憲，欺蔑外藩，行書詔以任情，欲忠良而獲罪。雖群方嶽牧，協力扶持，拘戎律於阻修，報朝恩而隔越。獨有副元帥梁王全忠，以兼鎮近輔，總兵四藩，遠赴岐陽，躬迎大駕。辛勤百戰，盡剿凶渠；營野三年，竟回鑾輅。鹹、鎬載新其宮闕，讓、珪絕類於閹徒。方崇再造之功，以正中興之運，而又邠延延結釁，岐蜀連兵，上負國恩，下隳鄰好。焚宮烈火，更延爇於親鄰；卻駕凶鋒，復近侵於禁苑。抑又太乙遊處，並集六宮，罰星熒惑，久躔東井。元象薦災於秦分，地形無過於雒師。爰有一二藎臣，洎四方同誌，竭心王室，共誓嘉謀。魏、鎮、定、燕，航大河而畢至；陳、徐、潞、蔡，輦巨軸以偕來。披荊棘而立朝廷，劃煨燼而光輪奐。左郊兆而右社稷，肅爾崇嚴；前廣殿而後重廊，藹然華邃。公卿僉議，龜筮葉從。甲子令年，孟夏初吉，備法駕法離陝分，列百官而幸雒郊，都此殷繁，良多嘉慰。謝罪太廟，憂惕驚懷；登禦端門，軫惻興感。蓋以一人寡祐，而萬姓靡寧，工役艱疲，忠良盡瘁。克建再遷之業，冀延八百之基。宜覃渙汗之恩，克俟雍熙之慶，滌瑕蕩垢，咸與維新。可大赦天下，改天復四年為天祐元年。
應依天祐元年閏四月十一日昧爽已前，所犯罪輕重，已發覺未發覺，已結正未結正，見繁囚徒常赦所不原者，咸赦除之。唯十惡五逆，故殺人命，合造毒藥，持仗行劫，官典犯贓，不在此限。長流人罪無輕重，一切放免。左降官與量移，已經量移者更與量移，經兩度量移者便與復資，縱元敕雲逢恩赦不在量移者，今亦與洗滌，一例施行。如所在亡歿者，便許歸葬。朝貶官前資官，及父母喪服闋，委中書門下先與敘用。存樹勳庸，歿留義烈，宜錫子孫之澤，永流苗裔之恩，庶邀英風，以光壯魄。武德以來，立功效節，著在史策，兼與搜訪子孫繼嗣，量才敘用。其近年隨全忠鳳翔迎駕，及青州討伐，身歿王事者，委全忠錄奏。如未經追贈者與追贈，已與追贈者更與加贈，有子及妻在者優與存恤，用表始終。
土木之工，辛勤斯極，樸斫既刓於斤斧，結構悉冒於梯登，轉石如生，翦茨就坦，或簡差於軍伍，或徵役於他州，下不告勞，吏皆戮力，言念於此，先布爾恩。應修都邑工匠人夫軍將節級軍人百姓等，共賜錢一十萬貫，以見在東都諸道上供物充，委全忠分給。其軍將仍委具名銜聞奏，量材酬獎。天旋日轉，取象神明，雷震電升，蓋資儀衛。稱警前導，清蹕至都，楯帳赫奕於行宮，旗纛披靡於長路，建茲班仗，整肅無虧，稟教揚威，宜膺賞賁。應自陝州執掌儀仗隨駕馬軍及樓下立仗將士等，共賜錢五萬貫，以見在東都錢充，委全忠分給。
文修紀律，武靜難氛，當於建國之辰，體爾榮家之誌，大頒蠟印，用慰泉扃。應內外文武常參官已上及節度觀察防禦刺史，並與追贈追封，先已有者更加封贈，務表哀榮。漢宗蕭何，周師呂望，不有人傑，孰拯屯危。況茲定鼎之方，甫爾建侯之所，嘉其勳德，一何巍峨。回天再造竭忠守正功臣守太尉中書令宣武護國宣義天平等軍節度諸道兵馬副元帥知府事判六軍諸衛事梁王全忠，四溟偉量，五嶽奇姿，挺將相之兼才，行公侯之全孝。迎鑾岐邑，忠貫於神祗，作輔鳳池，智周於今昔。副予愛子，仍董衛兵，既久久而稱芳，見多多而益辦。一昨痛思國難，首建良謀，追周官卜雒之規，述殷後遷都之策，故得會盟鹹萃，遐邇遄臻。分功盡稟於指蹤，表位悉歸於心匠，躬勤巡撫，頻散財糧，荷畚鍤以駢羅，執斧斤而翕習。千門萬戶，化雒宅之新宮；三署六軍，逾西京之舊制。人謀既葉，天祐相扶，俾我眇躬，享茲垂拱。策勳之典，別降麻制處分。
眷惟良帥，活濟疲人，果因富庶之基，遂創繕修之事。表得人之斯理，見有開而必先，葉節元勳，賁爾同德。東都留守祐國軍節度使檢校太師兼中書令河南尹張全義，保釐東雒，二十餘年，惠行而藹若春和，令簡而煦猶愛日。珪璋特達，桃李無言，勸勤靡憚於身先，敬善每聞於國事。宮商迭應，杞梓相扶。誅茅棘為平坦之田，變黍離為垣墉之峻，役均甸服，莫不子來。夙駕而勤陝宮，戴星而營新殿，講論勳績，實為亞焉。報功之典，別降麻制處分。
國有大慶，先及輔臣。僉同既賴於經綸，夙夜頗勤於扈從。道途久次，已聞啟沃之言；朝闥方新，更佇謀猷之力。裴樞等宜與進改，另降麻制處分。凡營都邑，宗廟為先，非讬良臣，孰能盡禮。魏博節度使羅紹威，經文緯武，本孝資忠。奉三百年之威靈，構十二堂之棟宇，將親禘祫，式畏崇嚴，獲展烝嚐，預懷淒感，天屬所蔭，百代無疏。矧我居新，尤宜共樂。鎮冀節度使王鎔，代延勳戚，躬尚禮儀，采常嶽之瑰椽，制棠華之廣第，內列雍和之殿，外開朱戟之扉，用宏友愛之風，切慰睦親之思。行鑾所駐，供億攸難，淹留將及於十旬，忠敬備傾其任土。陝州節度使朱謙，驊騮得路，雕鶚逢秋，識將臣事君之儀，導季父扶天之業。仲春迎蹕，西自於閿鄉；閏夏撰行，東及於都界。饋獻有豐於國制，贍濟盡費其家財，卓立茂功，宜膺異賞。並別降麻制處分。
伏思明祖之幸蜀都，旋闕則恩施父老；代祖之駐陝服，回鑾乃澤布州閭。德祖之巡梁州，衝人之省華郡，前則以興元列號，後則以興德標名。矧乃甘棠，抑惟右鎮，俾新稱謂，用慰藩方，宜追列聖之舊文，兼循往年之近事。宜改陝州為興唐府，長史為尹，其所置官屬，一準興元等例。其將士等仍賜錢三萬貫充優賞，委所司逐便支給。其潞州節度使丁會，左創文昌之省，右新執憲之台，軍令嚴明，興功迅速。河陽節度使張漢瑜，宵程來覲，兩舍不歸，問彼春芳，躬巡板築，宮庭馳鞠，蓋閱驍才。王處直遠罄規模，備周場殿，則有留陽上相，獻嵐穀之瑰材；浙右元侯，貢夏金之三品。鹹鎬緝繕完之政，荊襄開水陸之途，豫章傾尊獎之心，鄂渚竭忠貞之懇，潭桂守弭兵之略，甌閩勤納貢之儀，夏川孤立以安邊，朗陵兩州而效悃，嶺表則番禺盡節，海濱則青社自新，交馳陝澠之途，並集澗之闕。嗟朕菲德，何以致茲，履薄臨深，莫申兢畏。其諸道藩鎮牧守，並委中書門下等其功績，進改處分。禮儀使、禦營使各與進階。
執政乖方，自罹眾怒，任使斯久，忍忘舊恩。故太子少傅崔允，頃者朕在下宮，實輸忠節，後全忠迎奉，雙罄裨謀。不慎滿盈，遽投於覆餗，今逢曠蕩，興念於遺簪。宜復本官階爵，準天復四年正月十四日已前從別敕處分。
夫為下不二，為上不疑，適當樹雞之辰，將陳刑馬之誓，谘爾藩嶽，敬聽朕言。敦好睦鄰，諸侯大義，興兵動眾，有土深災。居人不保家室，戰士身膏草野，為人上者，何所忍焉？恃安者危，逞欲者敗。齊桓葵邱之會，但整衣裳；晉文踐土之盟，唯論職貢。古賢雖遠，仰止何殊。如有鄰境自相攻討，情理不容者，先具奏聞，朝廷為平其事理。若有不用王命，擅舉兵者，委諸道共伐之。含垢匿瑕，國君所尚，雷驚雨洗，域內斯同，乾坤盡欲其包容，日月不私於照耀。其有負江山之固，納奸諂之謀，雖恣猖狂，或思改革。禹誅後至，予不忍為；舜用舞幹，竊所景慕。如其執迷不悟，長惡不悛，國有刑章，非朕能舍，禍福二事，審自擇焉。李茂貞、楊崇本，頃朋閹孽，罪已貫盈，近抑強鋒，謂知大德，喘息才緩，翻覆如初。嚐懷梟獍之心，欲恣豺狼之噬，劫脅群下，安忍不臣？此而可容，是隳王法，即宜經略進討。然念彼一境，獨困凶殘，罪止二人之身，其下並許立功自贖，俟續處分。
人倫之間，天性或異，特起因心之孝，獨堅匪石之貞，方遷國於土中，貴廣教於區內。應天下有孝子順孫，義夫節婦，事績彰顯，為眾所知者，仰所在長吏標錄聞奏，當與旌表門閭。將安疲瘵，須委循良，共理者太守之能，親人者縣宰之任。戈鋋稍戢，政術為先。刺史縣令，有勸課農桑，招復戶口一倍已上於前者，委本道觀察使條件奏聞，當加進陟。如貪墮不理，害及於人者，速使停替。務加葺養，稱朕意焉。思拯艱難，實資材幹，尚慮非常之士，猶懷自進之嫌。苟或失人，焉能致理，倘有懷才抱德，隱遁山林，武藝絕倫，湮沈卑賤者，仰所在處長吏察訪奏薦，如得才實，當待以不次之位。
於戲！肆眚閶闔，即安宮闥。雖九廟几筵，已開於新室；而諸陵松柏，遙隔於舊都。將務乂寧，難申顧慕。文武百辟，執事具僚，從我千里而來，渴爾一心蒞政。恩覃既往，效責從新，方當開國之初，必舉慢官之罰。分茅邦國，外相大官，湣茲多難之時，無爽勤王之業。協告元輔，毗予一人。礪山帶河，敬守漢高之誓；卜年與代，希同穆滿之言。永安新京，無忝我高祖太宗之景命。赦書日行五百里，布告天下，咸使聞知。
