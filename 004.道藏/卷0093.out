帝諱，昭宗第九子，景福元年生。乾寧四年封輝王，名祚。天復三年二月拜開府儀同三司，充諸道兵馬元帥。天祐元年八月，朱全忠矯昭宗遺詔立為皇太子，改今名，尋即位。四年三月，禪位於梁。梁奉帝為濟陰王，遷於曹州。開平二年二月遇害，在位四年，年十七。諡曰哀，後唐明宗追諡曰昭宣光烈孝皇帝。
門下：持鈞軸以燮陰陽，是資至德；掌地征而富邦國，必仗通才。難虛作礪之求，式葉為霖之望。金紫光祿大夫守尚書吏部侍郎上柱國宏農縣開國伯食邑七百戶楊涉，代襲軒裳，業通墳典，踐履華胄，周旋大寮。陳太邱雅尚清貧，葛稚川不貪榮祿，綽有休問，喧在群言。往典貢闈，則文行兼采；近司銓管，則清濁鹹分。至必可稱，動皆垂範。朕嗣守丕祚，虔思小康，是用授以鈞衡，委之征賦。爾其克申蘊蓄，用副旁求，使干戈速偃於四郊，玉帛繼歸於內帑。仍司仙殿，更重化源，勉輔衝人，臻於理道。可尚書吏部侍郎同中書門下平章事充集賢殿大學士判戶部事，散官勳封並如故。
門下：入則秉鈞衡而凝庶政，出則正冠冕以長百寮，式資夙舊之臣，咸謂重難之地。銀青光祿大夫守尚書右僕射兼門下侍郎同中書門下平章事充太清宮使宏文館大學士延資庫使諸道鹽鐵轉運等使上柱國河東郡開國侯食邑一千戶裴樞，周事四朝，慎守三紀，再持國柄，屢竭訏謨。光祿大夫門下侍郎兼兵部尚書同中書門下平章事監修國史上柱國博陵郡開國公食邑二千戶崔遠，語默有程，得喪無擾，中構洊履，盡瘁克彰。俱宣夙夜之勤，備罄匡扶之業，是用均其勞逸，顯爾便蕃，燮輟於劇權，師長並資於碩望。無虧懿效，式使當仁，或增疏爵之榮，更表優賢之禮。樞可光祿大夫守尚書左僕射，仍進封開國公，加食邑一千戶，勳如故。遠可守尚書右僕射，散官勳封並如故。
朕以涼德，獲嗣丕圖，將宏至公，以凝庶績。憲章不濫，賞罰惟宜，俾恢理政之風，用正紀綱之典。其有常居宰輔，但協奸邪，苟玉石之未分，則稂莠而將茂。須行黜責，用致澄清。吏部尚書陸扆，早以文儒，亟揚華顯。自先皇帝議征嵕隴，而扆確有救論，果犯雷霆，旋經遷貶。其後讬茂貞之勢援，憑閹監之梯媒，尋復舊官，再升重位。惟知周比，寧務燮和，邇來多難，罔不由此。工部尚書王溥，亦茂貞奧主，崔允門人。驟曆禁闈，俄塵袞職，但恣詭隨之誌，曾無匪懈之稱。崔允既置嚴誅，而溥獨居清列。況朕恭承大寶，思拯彝倫，非為洗垢求瑕，但冀懲惡勸善，兼宜斥於外掾，不可容在中台。尚謂寬恩，勉當省過。扆可濮州司戶參軍，溥可淄州司戶參軍。
明罰飭法，固有彝章，懲惡除邪，用攄眾怒。責授官登州刺史柳璨，素矜憸巧，每務回邪。幸以庸才，驟持重柄，曾無微效，顯負明恩。詭譎多端，包藏莫測，但結連於凶險，獨傾陷於賢良。罪既貫盈，理宜竄殛，尚處一麾之獨任，虧三尺之常刑。將塞群言，須行重典，自貽顛覆，無或怨尤。可貶密州司戶參軍。
朕以痛深創钜，園陵有期，冀當復土之辰，以慰終天之報。而公卿大臣，敷陳典故，援引今古，以為一日萬幾，不可斯須而曠，既執禮而愈切，難順情而有違。深抑荼蓼之哀懷，俯徇股肱之讜議。爰因晨省，已啟慈顏，倍極哀摧，勉從來請。
朕以宰臣已下，常拘官局，罕獲歡娛。今膏澤不愆，豐年有望，將臻上瑞，宜示優恩。及此芳辰，不茲麗景，稍令暇逸，俾務遊從。宜令自今月十二日至十六日，各令逐便，選勝遊宴。
朕虔承顧命，獲嗣丕基，常懼顛危，不克負荷，宵分日昃，罔敢怠荒，夕惕晨興，每懷祗畏。但以恩信未著德教未敷，理道不明，咎徵斯至。向者頻年災沴，稼穡不登，萬姓饑荒，道堇相望，上天垂譴，淳德所招。仍屬干戈尚興邊陲多事，倉廩不足，則輟人之餱食，帑庫不足，則率人之資財；兵士不足，則取人之中丁；戰騎不足，則假人之乘馬。雖事不獲已，而理將若何？訪聞差去使臣，殊乖體認，不能敦於勉諭，而乃臨以威刑，自有所聞，益深愧悼。旋屬守臣叛命，戎虜犯邊，致使甲兵，不暇休息，軍旅有戰征之苦，人民有飛免之勞，疲瘵未蘇，科徭尚急言念於此，寢食何安？得不省過興懷，側身罪己？載深減損，思召和平。所宜去無用之資，罷不急之務，棄華取實，惜費省功，一則符先帝恭儉之規，一則慕前王樸素之德。向者造作軍器，破用稍多，但取堅剛，不須華靡。今後作坊制造器械，不得更用金銀裝飾。比於遊畋，素非所好。凡諸服禦，尤欲去奢。應天下州府，不得以珍寶玩好及鷹犬為貢。在昔聖帝明君，無非惡衣菲食。況予薄德，所合恭行。今後大官常膳，減去多品，衣服帷帳，務去華飾，在禦寒溫而已。峻宇雕牆，昔人攸誡，玉杯象箸，前代所非。今後凡有營繕之處，丹堊雕鏤，不得過度，宮闈之內，有非理費用，一切禁止。
於戲！繼聖承祧，握樞臨極，昧於至道，若履春冰。屬以天災流行，國步多梗，因時致懼，引咎推誠，期於將來，庶幾有補。更賴王公將相，貴戚豪宗，各啟乃心，率繇茲道，共臻富庶，以致康寧。凡百臣寮，宜體朕意。
元元皇帝肇基聖緒，敷佑神孫。璿派靈長，共乾坤而莫極；瑤圖堅固，與日月而無窮。是以我朝追崇，奕葉昭祀。禮因尊祖，爰陳恭敬之文；事惟求真，且異虛無之旨。比者當如九廟，另置一宮。東遷以來，欲修奉而未暇；北觀之內，遂薦享以從宜。每備粢盛，靡稽古實。祝史正辭而追遠，雖屬猶龍；宰臣肅拜於當陽，如求罔象。徒陳玉斝，莫對瓊彝，璨練達舊章，振舉重職。爰思改作，頗謂協宜，庶不愆而不忘，致來顧而來享。又尋元圃，如得瀨鄉，古殿清，喬木陰翳，可以仰規紫府，便號清宮。舍短從長，斯為智士；尋源正始，實賴賢臣。合議允俞，殊可嘉獎。
設官分職，各有司存，銓衡既任於吏曹，除授寧煩於宰執。但所司注擬，申到中書，過驗酌量，苟或差舛，難可盡定。近年除授，其徒實繁，占選部之闕員，擇切當之優便，遂使三銓注擬之間，皆曠職務。且以宰臣所任提舉，百辟唯務公平，將致無私，克臻有道。應天下州府令錄，並委吏部三銓注擬，中書門下自天祐二年四月十九日後，並不除授。或有諸道薦奏量留，據狀詳度可否施行。庶幾各司其局，免致繁隳，宰相提綱，永存事體。
東上西上二閣門，制置各別。至於常事，則以東上居先，或大忌進名，遂用西閣為便。同於禮式，何表區分。頃緣閹豎擅權，乃以陰陽取位，不思南面，但啟西門。邇來相承，未議更改，詳其稱謂，似爽規儀。自五月一日已後，常朝取東上閣門，或遇忌日奉慰，即開西上閤門，永為定制。
法駕遷都之日，雒京再建之初，慮懷土有類於新豐，惟更門以合於舊制。今則妖星既出於雍分，高閎難仿於秦餘，宜復別門之名，以壯卜年之永。是用分疆畫界，實顯驗於否臧；東雒西京，靡互參於制度。其京都見在門同西京門名者，並宜改復雒京舊門名。
多稼如雲，已稱大稔，異畝同穎，益表殊祥。張全義尹正邦畿，從容廊廟，動必垂於惠化，靜每著於燮調，佐時之略彌彰，阜俗之風益顯。爰昭元貺，可卜豐年，訓農遐掩於衛文，獻瑞迥同於唐叔，載觀禎異，尤切歎嘉。仍付史館。
所有百官俸料，實係國用盈虛。昨自去冬領給全俸，及支遣之後，公帑不充。蓋道途初通，綱運未集，徒掛憂勤之念，尚牽經費之資。若不議均分，則必至懸絕，量其物用，須有指揮。其百官逐月料錢，宜令左藏庫自今年正月支半俸。
比者吏部注官，隻憑格式送闕。近以諸州不申闕解，且從權指揮。選人指射之時，既不詳審；銓司注唱之際，遂使交加。頗屬弊訛，頻起論訟，所司厘革，合議允從。
朝廷命官，量能授職，中書奏擬，旋已施行，掄才既備於班員，立政兼伸於沈滯。況遷都之後，制度聿興，新授官者，翔於外藩，不議赴闕，前資任者，蟄於列屏，自謂安時。矧爾代受國恩，身榮朝請。養高保性，既不能解印掛冠；論級嗜名，又不能擘肌分理。況新羅渤海，外國遠戎，奔程已至於新都，入貢不虧於舊典。復於朝士，有愧夷人。既除官者，尚不歸班，則前任者，良難戀主。宜令諸道節度觀察防禦刺史等，如部內有新除朝官前資朝官，敕到後三日內發遣赴闕，仍差人監送。所在州縣，不得停住，苟或稽違。必議貶黜。付所司。
應合赴吏部常調選人等，三銓公事，素有條流，近年多不公平，遂致授任重疊。既聞爭競，須暫停留。今者元帥梁王，動靜推公，周旋陳理，或慮選人羈旅，特請準式施行，兼緣已及深冬，所司未有起請，若或稽滯，必緩程期，功在考詳，務令精當。今年冬常調選人，宜委三銓並準舊例處分。如或逾濫，輒違格文，罪在官曹，非止猾吏。其四鎮管內官員，須候本道申闕到省，方可注擬。
遜嘗為張濬租庸判官；又王溥監修日奏充判官，授工部侍郎；又與趙崇、裴贄為刎頸之交。昨裴樞等得罪之時，合當連坐，尚矜暮齒，且俾懸車。可本官致仕。
司勳員外郎李延古，世荷國恩，兩葉相位，幸從筮仕，累忝寵榮，多曆歲時，不趨班列。而自遷都卜洛，紀律載張，去明庭而非遙，處別墅而無懼，罔思報效，姑務便安。為臣之節如斯，貽厥之謀何在？須加懲責，以肅朝倫，九寺勾稽，尚謂寬典。可責授衛尉寺主簿。
上天眷祐，靈㕙效珍。道既協於坤慈，祥乃彰於月窟，雪霜是比，皎晶可觀。全忠道貫神明，功高鼎鼐，果因嘉瑞，歸善天庭。俾頒示於有司，冀流光於不朽，再三嘉玩，歎注良深。
百寮入朝，兩廊賜食，遷都之後，所司闕供。元帥梁王欲整大綱，復行故事，罔思勞費，悉自再圖。是使端簡在廷，鹹思感悅。峨冠就列，益任優隆，備睹寵規，彌增欽歎。宜賜詔獎飭，仍付所司。
秘是故崖州司戶參軍孫乘親弟，其兄既處極典，其弟難貸餘生。宜除名配流愛州，充長流百姓。仍委御史台差人所在賜自盡。
宰臣文武百辟，藩嶽庶尹，明聽朕言：夫大寶之尊，神器之重，儻非德充宇宙，功濟黔黎，著重華納麓之功，彰文命導川之績，允熙帝載，克伐天工，則何以統禦萬邦，照臨八極。元帥梁王，龍顏瑞質，玉理奇文。以英謀睿武定寰瀛，以厚澤深仁撫華夏，神功至德，絕後光前。緹油罕紀其鴻勳，謳誦顯歸於至化，二十年之功業，億兆眾之推崇，邇無異言，遠無異望。朕惟王聖德，光被八紘，宜順元穹，膺茲寶命。況天文符瑞，雜遝宣明，虞夏昌期，顯於圖籙。萬幾不可以久曠，天命不可以久違，神祗葉心，歸於有德。朕敬以天下傳禪聖君，退居舊藩，以備三恪。今敕宰臣張文蔚、楊涉等，率文武百僚，備法駕奉迎梁朝，勉勵肅恭，尊戴明主。衝人釋茲重負，永為虞賓，獲奉新朝，慶泰兼極。中外列辟，宜體朕懷。
朕奉太后慈旨，以兩司綱運未來，百官事力多闕，旦夕霜冷，深軫所懷。令於內庫方圓銀二千一百七十二兩，充見任文武常參官救接，委御史台依品秩分俵。
三月二十三日嘉會節，伏以大行皇帝仙駕上升，靈山將卜，神既遊於天際，節宜輟於人間。準故事嘉會節宜停。
楚三閭大夫屈原，正直事君，文章飾己。當椒蘭之是佞，俾蕙茝之不香，顯比幹之赤心，躡彭鹹於綠水。雖楚煙荊雨，隨強魄於故鄉；而福善禍淫，播明靈於巨屏。名早流於竹素，功有益於州閭。爰表厥封，用旌良美，宜封為昭靈侯。
彥威等主典禁兵，妄為扇動，既有彰於物論，兼亦係於軍情。謫掾遐方，安能塞責？宜配充本州長流百姓，仍令所在賜自盡。
據太常禮院奏：於十二月內擇日冊太后者。朕近奉慈旨，以山陵未畢，哀感方纏，凡百有司，且虔充奉，吉凶之禮，難以並施。太后冊禮，宜俟山陵畢日。庶得橋山攀慕，彰盡節於君臣；蘭殿承榮，展盛儀於朕志。情既獲遂，禮實宜之。付所司。
朕祗荷丕圖，仰惟先訓，方追號弓之痛，俯臨同軌之期，將展孝思，宜親營護。皇太后義深鳴鳳，情極攀龍，亦欲專奉靈輿，躬及園陵寢廟，冀盡追摧之道，用終哀敬之儀。其大行皇帝發引日，朕當從皇太后親至陵所，宜令中書門下準此指揮。
