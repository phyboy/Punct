賢妃名惠，湖州長城人。八歲自曉屬文，太宗召為才人，再遷充容。帝崩，哀慕成疾，永徽元年卒，年二十四。贈賢妃。
惟聖皇之禦宇，鑒敗德於前規。裁廣知以從狹，抑高心而就卑。懼逸情之有泰，欣靜慮於無為。於時季春移序，初光入暑，露溽池台，煙霏林籞。睿情悒以無歡，懷仁智而延佇。思寓賞以登臨，非騁麗於茅宇。殊華嶽之削成，異羅浮之移所。爾其表玩宸衷，故作離宮。含仁自下，帶嶮非崇，分上林之卉木，點重巒之翠紅。葉新抽而不樹，花散植植而無叢。雜當窗之帶柳，交約砌之圭桐。纖塵集兮朝嶺峻，宵露晞兮夕澗空。影促圓峰三寸日，聲低疊嶂一尋風。風輕兮拂蘭蕙，日斜兮蔭階砌，蝶留粉於岩端，蜂尋香於嶺際。草臨波而側影，石瑩流而倒勢。雖蓬瀛之蘊奇，故未留於神睇。彼昆閬之稱美，詎有述於天制。豈若數簣之形，讬於掖庭，俯依綺檻，仰映朱楹。恥岩崖之鄙薄，荷眺矚之恩榮。期保終於一國，奉天眷於千齡。
自貞觀以來，二十有二載，風雨調順，年登歲稔，人無水旱之弊，國無饑饉之災。昔漢武守文之常主，猶登刻玉之符；齊桓小國之庸君，尚圖泥金之事。陛下推功損己，讓德不居。億兆傾心，猶闕告成之禮；雲亭佇謁，未展升中之儀。此之功德，足以咀嚼百王，綱羅千代者矣。然古人有言：「雖休勿休」，良有以也。守初保末，聖哲罕兼。是知業大者易驕，願陛下難之；善始者難終，願陛下易之。
竊見頃年以來，力役兼總，東有遼海之軍，西有昆邱之役，士馬疲於甲胄，舟車倦於轉輸。且召募役戍，去留懷死生之痛；因風阻浪，往來有漂溺之危。一夫力耕，卒無數十之獲；一船致損，則傾數百之糧。是猶運有盡之農工，填無窮之巨浪，圖未獲之他眾，喪已成之我軍。雖除凶伐暴，有國常規，然默武玩兵，先哲所戒。昔秦王並吞六國，反速危亡之兆；晉武奄有三方，翻成覆敗之業。豈非矜功恃大，棄德而傾邦；圖利忘害，肆情而縱欲。遂使悠悠六合，雖廣不救其亡；嗷嗷黎庶，因弊以成其禍。是知地廣非常安之術，人勞乃易亂之源。願陛下布澤流仁，矜弊恤乏，減行役之煩，增《湛露》之惠。
妾又聞為政之本，貴在無為。竊見土木之功，不可兼遂。北闕初建，南營翠微，曾未逾時，玉華創制。雖復因山藉水，非無架築之勞；損之又損，頗有工力之費。終以茅茨示約，猶興木石之疲；假使和雇取人，不無煩擾之弊。是以卑宮菲食，聖王之所安；金屋瑤台，驕主之為麗。故有道之君，以逸逸人；無道之君，以樂樂身。願陛下使之以時，則力無竭矣；用而息之，則人斯悅矣。
夫珍玩伎巧，乃喪國之斧斤；珠玉錦繡，實迷心之冘毒。竊見服玩纖靡，如變化於自然；職貢珍奇，若神仙之所制。雖馳華於季俗，實敗素於淳風。是知漆器非延叛之方，桀造之而人叛；玉杯豈招亡之術，紂用之而國亡。方驗侈麗之源，不可不遏。作法於儉，猶恐其奢，作法於奢，何以制後？
伏惟陛下明鑒未形，智周無際，窮奧秘於麟閣，盡探賾於儒林。千王治亂之蹤，百代安危之跡，興衰禍福之數，得失成敗之機，固亦包吞心府之中，循環目圍之內，乃宸衷之久察，無假一二言焉。唯恐知之非難，行之不易，誌驕於業泰，體逸於時安。伏惟抑意裁心，慎終如始，削輕過以滋重德，擇後是以替前非，則鴻名與日月無窮，盛德與乾坤永大。
後名曌，并州文水人。工部尚書荊州都督封應國公士彠之女。高宗立為昭儀，進號宸妃，永徽六年立為皇后。上元元年進號天後。中宗即位，尊為皇太后。臨朝稱制，尋自稱皇帝，改國號曰周。在位二十二年。中宗反正，諡曰大聖則天皇后。天寶八載，定諡則天順聖皇后。
聞卿在彼，庶事存心，善政表於能官，仁明彰於鎮撫。如此稱職，深慰朕懷。
朕以卿歷職著稱，故授此官，既美化遠聞，實副朝寄。今賜卿雜綵六十段并瑞錦等物，以彰善政也。
朕先蒙金口之記，又承寶偈之文，歷數表於當今，本願標於曩刼。大雲闡奧，明王國之禎符；方等發揚，顯自在之丕業。馭一境而敷化，弘五戒以訓人。爰開革命之階，方啟惟新之運，宜叶隨時之義，以申自我之規。雖實際如如，理忘於先後；翹心懇懇，畏展於勤誠。自今已後，釋教宜在道法之上，緇服處黃冠之前，庶得道有識以歸依，拯羣生於迴向。布告遐邇，知朕意焉。
鸞臺：朕聞先王疆理天下也，莫不料其土宇，相其地宜，分五服以應財成，宅三川而適通變。辨方樹辟，協和之道以隆；置郡罷侯，經始之圖載遠。而區分或異，制度罕同。連率法於在鎬，牧守議於起沛。官稀則政殷，地狹則人勞。義在隨時，期於致乂。
我大周席蘿闡化，夢梓登期，通三授元扈之濱，得一昇翠溈之汭。維嵩設險，聳危峯於少室；在河稱防，導洪波於太史。卜茲洛食，是曰奧區，物產孔殷，形勝斯在。朕仰膺睠命，俯叶樂推，即瀍澗之基，恢鼎革之運。珍符寶貺，賁發郊藪，佳氣榮光，昭煥川澤。建明堂而陟配，立清廟以嚴禋，方闡隆周之業，以光卜年之兆。況成王定鼎，此則餘基，永言朝貢，實歸中壤。是霜露之所均，當水陸之交會，庶齊勞逸，無隔遐邇。
作制王畿，雖憲章於故實；緬維帝邑，未折衷於新規。宜弘自我之典，式廣來蘇之澤。但京兆之地，舊號秦中，迺睠編甿，最為繁殖。一州獨治，事多壅滯，宜令雍州管內，析置五州。其間於雍州以西安爲雍州，置潼關即宜廢省。然以千里之內，舊制通畿，征賦所出，事資廣遠。又王侯設險，以固其國，若無襟帶，何以為守？雍州、并州、析州、同州、太州，並通入畿內；洛州南面東面北面各置關。庶食采之地，自分湯沐之邑；棄繻之客，更從軒蓋之遊。其雍州舊管及同、太等州，土狹人稠，營種辛苦，有情願向神都編貫者，宜聽，仍給復三年；百姓無田業者，任其所欲。即各差清強官押領，并許將家口自隨，便於水次量給船乘，作般次進發。至都，分付洛州，受領支配。安置訖，申司錄奏聞。
朕聞人惟邦本，本固邦寧，將以不肅而成，既庶而富。欲令率土黔黎，咸得遂性，勞來安堵，人不失業。其有諸州人，或先緣饑歲，流宕忘歸，或父兄去官，因循寄住，為藉貫屬，恐陷刑名，荏苒多時，未經首出。衛士雜色人等，並限百日內首盡，任於神都及畿內懷、鄭、汴、許、汝等州附貫。給復一年，復滿便依本番上下。其官人百姓，有情願於洛、懷等七州附貫者，亦聽。應須交割及發遣受領，並委本貫共新附州分明計會，不得因茲隱漏戶口，虛蠲賦役。并新析五州三面及雍州以西置關處，所司具為條例，務從省便。奏聞。
鸞台：朕聞上圖列宿，垂七紀而環紫微；下料物土，制八紘而尊赤縣。是以帝猷方盛，開甸服於平陽；王業肇基，創神郊於景亳。雖政或沿革，道有汙隆，強幹弱枝，率由茲典。用能體國經野，阜俗安人，法天險之崇高，顯宸居之壯觀。朕膺此符命，大庇黎元，俯順謳歌，君臨區夏。紹隆周之睿業，因丕洛之鴻基，相彼土中，實惟新邑，五方入貢，兼水陸之駿奔；六氣運行，均霜露而調序。山川形勝，祥祉薦臻，遠寤乾心，近收欲。式建宗社，大啟神都，知王者之無外，明在德之可久。❥自夏殷，分土列爵，爰及秦漢，置守罷侯。所以東姬握圖，王畿存千里之制；西京禦曆，帝裏據三輔之饒。否泰既殊，損益且異，務歸於適物，義尚於隨時。朕以鼎業惟初，寶祚伊始，斟酌今古，申畫封疆。征賦科徭，實資寬簡，沃塉勞逸，宜有平分。緬懷習武之規，載隆辨方之術，可以洛東鄭州、汴州、南汝州、許州、西陝州、虢州、北懷州、澤州、潞州、東北衛州、西北蒲州為王畿。內鄭州、汴州、許州可置八府，汝州可置二府，衛州可置五府。別兵皆一千五百人，所司詳依格式，明為條例。庶使固本之道，藺轢於前修；足兵之義，牢籠於振古。主者施行。
喪葬禮儀，蓋惟恒式，如致乖越，深蠹公私。乃有富族豪家，競相逾濫，窮奢極侈，不遵典法。至於送終之具，著在條令，明器之徒，皆有色數。遂敢妄施隊伍，假設幡旓，兼復創造園宅，彫翦花樹。或桐窬木馬，功用尤多；或吉舉凶❥，彩飾殊貴：諸如此類，不可勝言。貴賤既無等差，資產為其損耗，既失芻靈之義，殊乖樸素之儀。此之愆違，先已禁斷。州牧縣宰，不能存心；御史金吾，曾無糾察。積習成俗，頗紊彝章。即宜各令所司，重更申明處分。自今已後，勿使更然。
來俊臣閭巷小人，奸險有素，以其頗申糾摘，將謂微效款誠，遂拔自泥塗，齒於簪紱。歲月滋久，涓埃莫施，專構凶邪，每相朋扇。隱逆賊之妹，尤深嬖寵；逼良家之女，以為妾媵。作威作福，無禮無義。剝奪甚萑蒲之盜，贓賄逾邱山之積。諸王等盤石宗枝，必期毀敗；南北衙文武將相，鹹將傾危。冀得竊弄機權，方擬潛為悖逆，無君之心已著，不臣之跡顯然。天下側目，含靈切齒，擢其發不足以數罪，粉其骨不足以塞愆。棄市之刑，嚴酷未極；汙宮之辟，輿議所歸。宜加赤族之誅，以雪蒼生之憤。
頃所司造曆，以臈月為閏，稽考史籍，便紊舊章。遂令去歲之中，晦仍見月，但恐寒暑未節，有爽天經。用敷欽若中懷，式陳敬授之典，重更尋討，果差一日，履端舉正，屬在於茲。宜改曆惟新，革非於既往，可以十月為閏，十月一日甲子朔旦冬至。
量才授職，自有條流，常秩清班，非無差等。比來諸色伎術，因營得官，及其升遷，改從餘任，遂使器用紕繆，職務乖違，不合禮經，事須改轍。自今本色出身，解天文者進轉官不得過太史令，音樂者不得過太樂鼓吹署令，醫術者不得過尚藥，奉禦陰陽卜筮者不得過司膳寺諸署令。有從勳官品子流外國官參佐視品等出身者，自今以後，不得任京清要等官。若累限應至三品，不須進階，每一階酬勳兩轉。
佛道二教，同歸於善，無為究竟，皆是一宗。比有淺識之徒，競生物我，或因懟怒，各出醜言。僧既排斥老君，道士乃誹謗佛法，更相訾毀，務在加諸，人而無良，一至於此。且出家之人，須崇業行，非聖犯義，豈是法門。自今僧及道士敢毀謗佛道者，先決杖，即令還俗。
鸞臺：山河作固，肇自往圖；關梁是修，抑惟前典。朕情存太朴，志在無外。成皋姬陝，勿用咽喉；函谷秦封，解其襟帶。欲使鴈行靡拾，鶉居不擾。而甿俗澆弊，浮惰者多，非所以禁絕末遊，作限中外。事資權變，理貴從宜。未便草率，由舊安置，應須修補，及官曲兵防，一事已上，所司速準例處分。其神都四面應須置關之處，宜令檢校文昌虞部郎中王元珪即往檢行，詳擇要害，務在省功，斟酌古今，必令折衷。還日具圖樣奏聞。
故趙州刺史高叡，狂賊既至，死節不降；長史唐波若，不能固城，相率歸賊。高叡已加褒贈，波若等身死破家。賞罰既行，須敦懲勸，宜頒示天下，咸使知聞。
比為久屬太平，多歷年載，人皆廢戰，並悉學文。今者用整兵威，故令教習。卿以春行冬令，則水潦為敗，舉金傷木，則便害發生。循覽所陳，深合典禮，若違此請，乃月令虛行。佇啟直言，用依來表。
鸞台，訏謀房帷，秉鈞之任為重；典綜絲綸，揮翰之才是屬。銀青光祿大夫守納言上柱國汝陽縣開國男狄仁傑，地華簪組，材標棟幹。城府凝深，宮牆峻邈。有八龍之藝術，兼三冬之文史。雅達政方，早膺朝寄。出移節傳，播良守之風；入踐台閣，得名臣之體。豈惟懷道佐明，見期於管樂；故以謁誠匡主，思致於堯舜。九重肅侍，則深陳可否；百辟在庭，則顯言得失。雖從容顧問，禮被於皇闈，而基酌輕重，事隆於紫誥。宜遷掌閫之秩，式懋專車之寵。可守內史，散官勳封如故。主者施行。
釋氏垂教，本離死生，示滅之儀，固非正法。如聞天中寺僧徒，今年七月十五日下舍利骨，素服哭泣。不達妙理，輕徇常情，恐學者有疑，曾不謗毀。宜令所管州縣，即加禁斷。
隋尚書令楊素，昔在本朝，早荷殊遇。稟凶邪之德，有諂佞之才，惑亂君上，離間骨肉。搖動冢嫡，寧唯掘蠱之禍；誘扇後主，卒成請蹯之釁。隋室喪亡，蓋惟多僻，究其萌兆，職此之由。生為不忠之人，死為不義之鬼，身雖幸免，子竟族誅。斯則姦逆之謀，是為庭訓；險薄之行，遂成門風。刑戮雖加，枝胤仍在，何得肩隨近侍，齒列朝行？朕接統百王，恭臨四海，上嘉賢佐，下惡賊臣。常欲從容於萬機之餘，褒貶於千載之外，況年代未遠，耳目所存者乎！其楊素及兄弟子孫已下，並不得令任京官及侍衞。
吉凶禮儀，國家所重，司禮博士，未甚詳明。成均司業韋叔夏、太子率更令祝欽明等，博涉禮經，多所該練，委以參掌，冀弘典式。自今司禮所修儀注，並委叔夏等刊定訖，然後進奏。
鸞台：獻替儲闈，管綜王職，聿求多士，必在正人。夏官尚書同鳳閣鸞台三品上柱國酒泉縣開國公唐休璟，業履清醇，恭肅忠亮。言必從行，學以知道。居八座之重，握四嶽之要。出將入相，允文允武，謀猷是屬，宏益以深。頃以暮年，固辭退位，就閑去劇，優賢尚齒。巨源請老，仍參翼讚之榮；叔子養德，還預朝國之議。宜輟五曹之務，俾同三令之班。可金紫光祿大夫行太子左庶子依舊同鳳閣鸞台三品，勳封如故。主者施行。
鸞台：神畿緝化，谘牧所難，天府屯兵，命將為重，惟賢是擇，非親勿居。太子左千牛衛率安北都護相王旦，黃道承暉，紫庭趨訓。儀表瑰傑，識量虛明。資忠孝以立身，仗經書而致德。勇高衛霍，詞優楊史，必能外振威聲，內清戎政。宜膺夾輔之寄，兼司羽翼之重。可并州牧，餘如故。
鸞台：京輔才難，神畿化首，四方取則，萬邦承流。自非明德懿親，何以宣風翊政？并州牧太子左千牛衛率相王旦，紫庭趨訓，青社疏封，雅度衝深，瑰資秀傑。忠孝天假，禮樂日宣。❥朔掌望隆前率。北野蒞戎，聲高臥護，懷共理之幹，有兼辦之能。宜紆朝綍，用清都輦。可雍州牧。
鸞台：鳳池清切，鸞渚便蕃，諷納兩闈，允資一德。中散大人天官侍郎韋嗣立，當朝人望，奕代相門。道周性全，才高識遠。誠以待物，寬而容眾。往自綸翰，五字見推；洎處提衡，九流式序。懷宗廟之掌，有社稷之能。宜竭忠賢，翊宣政化。可守鳳閣侍郎同鳳閣鸞台平章事，散官如故。主者施行。
忠為令德，孝乃天經，義著君親，道存愛敬，其或兼者，可不美歟。銀青光祿大夫行鳳閣侍郎兼檢校相王府長史同鳳閣鸞台三品姚元之，自掖垣趨侍，廊廟謀猷，竭節盡誠，讜言正議，始終無替，宏益以多。近以母氏衰老，情兼喜懼，在休沐之期，闕晨昏之禮，乞解所職，以就閑養。外奏內請，誌到詞勤，宜遂懇情，用敦孝道。眷彼藩邸，高選經佐，俾從梁苑之遊，以致潘園之樂。可行相王府長史，一事已上，並同三品。
自開創以來，凡有赦書德音，節文內皆委諸道搜訪賢良。尚慮所在長吏，未切薦揚。其有卓犖不羈，沈潛用晦，負王霸之業，蘊經濟之謀，究古今刑政之源，達禮樂質文之奧，機籌可以制變，經術可以辨疑，一事軼群，一才拔俗，並令招聘，旋具奏聞。然後試其所長，待以不次。所貴牢籠俊傑，采摭英翹。
鸞台：昔子弟鹹建，姬祚以隆；支體畢侯，漢國斯永。某王男某等，普穀分彩，天池演派，金相比映，玉樹聯芳。垂髫欽愛敬之風，總角聞《詩》、《禮》之訓。三雍肇建，萬品維新。褒德敘勞，式遵行慶之典；疏藩樹屏，允葉推恩之令。可封襄陽縣開國男。❥
鸞台：睦親之道，推恩之義，家國所同，古今無異。雲麾將軍行太子左鶴禁率嗣陳王延暉，地承枝葉，戚在葭莩，幼聞《詩》、《禮》，躬踐名教。賞勸未酬，井邑猶虛，宜申優典，用光近族。延暉兄弟可別令實封一百五十戶。
鸞台：皇太子長女新都郡主，資靈玉裕，比價瑤台。發豔天庭，仰麗星辰之象；承徽儲禁，內稟河洲之德。惠心明婉，柔範端莊。始逾待年之期，甫及有行之歲。通事舍人楊泚，門擅槐鼎，地連姻戚，箕裘克隆，才質兼茂。可以膺合姓之典，奉禦輪之躅。摽梅興詠，方邀六禮之歡；在楚言歸，宜迨三星之夕。郡主可出適楊泚。
鸞台：皇太子第八女樂安郡主，承規銀榜，毓彩銅樓，寶婺連暉，瓊娥比豔。貞明發於閫訓，窈窕劉於國內外。固已儀範不愆，柔閑有裕。蘋蘩入薦，既成四教之德；桃李方春，宜用三周之禮。可出適符節郎宏農楊承烈男守文。
鸞台：皇太子第二女新都郡主、相王長女壽昌縣主、第二女安興縣主等，並毓靈天漢，稟訓皇闈，惠性早成，淑德克茂。粉澤四教，針縷七篇，笄年在時，令月有典。宜穆三從之禮，式光百雨之迓。新都郡主可出適左衛翊盧鹹。壽昌縣主可出適太子右奉禦楊尚一。安興縣主可出適梁王府參軍薛琳。所司準式。
鸞台：皇太子第二女義安郡主，重月降輝，發春揚彩，四德淳茂，六行恭修。歲在結纓，時方納幣。均州司倉裴巽，門胄清顯，風範昭明。既諧委雁之祥，宜縟盤螭之禮。郡主可出適巽，仍以今月十四日成禮。所司準式。
鸞台：相王長女壽昌縣主，第五女仙源縣主，並稟靈天漢，漸訓王門，質耀桃李，性芬蘭蕙。帝孫將降，甫及笄年，國人所承，允歸時望。清廟齋郎崔珍，太子左奉禦薛伯陽，並地襲衣冠，躬履名教，風猷美茂，才藝紛綸。飛鳳之占，既合其吉；乘龍之背，宜膺雙舉。壽昌縣主可出適珍、仙源縣主可出適伯陽。仍令所司準式。
鸞台：多難興王，殷憂啟聖，蕭牆之禍，自古有之。朕以虛寡，宿承先顧，社稷宗廟，寄在朕躬。親理萬幾，年逾二紀，幸得九元垂祐，四海乂安。何嘗不日昃忘食，夜分輟寢，戰戰而臨寶位，乾乾而握聖圖。憂百姓之不寧，懼一物之失所。但以久親庶政，勤倦成勞，頃日以來，微加風疢。逆豎張易之、昌宗兄弟，比緣薄解調煉，久在園苑驅馳，錫以殊恩，加以顯秩。不謂豺狼之性，潛起梟獍之心，積日包藏，一朝發露。皇太子顯，元良守器，純孝奉親，知此釁萌，奔衛宸極，與北軍諸將，戮力同心，剿撲凶渠，咸就梟斬。斯乃天地之大德，幽明所讚葉者乎！豈惟朕躬之幸，抑亦兆庶之福。朕方資藥餌，冀保痊和，幾務既繁，有妨攝理，監臨之寄，屬在元良。宜令皇太子顯監國，百官總已以聽，朕當養閑高枕，庶獲延齡。可大赦天下。
