伏尋登封之禮，遠邁古先，而降禪之儀，竊為未允。其祭地祇之日，以太后昭配，至於行事，皆以公卿。以妾愚誠，恐未周備。何者？乾坤定位，剛柔之義已殊；經義載陳，中外之儀斯別。瑤壇作配，既合於方祇；玉豆薦芳，實歸於內職。況推尊先后，親饗瓊筵，豈有外命宰臣，內參禋祭？詳於至理，有紊徽章。但禮節之源，雖興於昔典；而升降之制，尚缺於遙圖。且往代封嶽，雖云顯號，或因時省俗，意在尋仙；或以情覬名，事深為己。豈如化被乎四表，推美於神宗；道冠乎二儀，歸功於先德。寧可仍遵舊軌，靡創彝章？
妾謬處椒闈，叨居蘭掖。但以職惟中饋，道屬於蒸、嘗；義切奉先，理光於蘋、藻。罔極之思，載結於因心；祗肅之懷，實深於明祀。但妾早乖定省，已闕侍於晨昏；今屬崇禋，豈敢安於帷帟。是故馳情夕寢，睠嬴里而翹魂；疊慮宵興，仰梁郊而聳念。伏望展禮之日，總率六宮內外命婦，以親奉奠。冀申如在之敬，式展虔拜之儀。積此微誠，已淹氣序。既屬鑾輿將警，奠璧非賖，輒効丹心，庶裨大禮。冀聖朝垂則，永播於芳規；螢燭末光，增輝於日月。
夫禮緣人情而立制，因時事而為範。變古者未必是，循舊者不足多也。至如父在為母服止一期，雖心喪三年，服由尊降。竊謂子之於母，慈愛特深。非母不生，非母不育，推燥居濕，咽苦吐甘，生養勞瘁，恩斯極矣。所以禽獸之情，猶知其母，三年在懷，理宜崇報。若父在為母服止一期，尊父之敬雖周，服母之慈有闕。且齊衰之制，足為差減，更令周以一期，恐傷人子之誌。今請父在為母，終三年之服。
夫嚴霜之下，識貞鬆之擅奇；疾風之前，知勁草之為貴。物既有此，人亦宜哉。卿早荷朝恩，委任斯重：居中作相，宏益已多；防邊訓兵，心力俱盡。歲寒無改，終始不渝。乃眷蜀中，俗殷雜，久缺良守，敝於侵漁，政以賄成，人無厝足。是用命卿出鎮，寄茲存養。果能攬轡澄清，下車整肅，吏不敢犯，奸無所容，前後糾擿，蓋非一緒。貪殘之伍，屏跡於列城；剽奪之儔，遁形於外境。詎勞期月，康此黎元。言念德聲，良深嘉尚，宜布琅邪之化，當以豫州為法。
今以皇帝諒闇不言，眇身且代親政，遠勞勸誡。復表辭衰疾，惓望既衰，徊徨失據。又云：呂後見嗤於後代，祿產貽禍於漢朝。引喻良深，愧慰交集。公忠貞之操，終始不渝，勁直之風，古今罕比。初聞此語，能不惘然？靜而思之，是為龜鏡。且端揆之任，儀刑百辟，況公先朝舊德，遐邇具瞻。願以匡救為懷，無以暮年致請。
卿素積忠勤，兼懷武略，朕所以寄之襟要，授以甲兵。自卿受委北陲，總司軍任，往還靈夏，檢校屯田，收率既多，京坻遽積。不煩和糴之費，無復轉輸之艱，兩軍及北鎮兵，數年鹹得支給。勤勞之誠，久而彌著。覽以嘉尚，欣悅良深。
暑候將闌，炎序彌溽，山林靜寂，梵宇清虛，宴坐經行，想當休愈。弟子前隨鳳駕，過謁鷲岩，觀寶塔以徘徊，睹先妃之淨業。薰修之所，猶未畢功，一見悲驚，萬感兼集。攀光寶樹，載深風樹之哀；吊影珠泉，更積寒泉之思。弟子自惟薄祜，鎮切煢懷。每屆秋期，倍軫摧心之痛；炎涼遞運，逾添切骨之哀。未極三旬，頻鍾二忌，恨乘時而更恨，悲踐露而逾悲，惟讬福田，少申荒思。今欲續成先誌，重置莊嚴，故遣三思齎金絹等物往彼，就師平章。幸識斯意，即務修營，望及諱辰，終此功德。所冀罄斯誠懇，以奉津梁，稍宣資助之懷，微慰煢迷之緒，略書不意，指不多云。
先生道位高尚，早出塵俗，如軒曆之廣成，漢朝之河上，遂能不遠千里，來赴三川。日禦先開，望霓裳之漸遠；天津後渡，瞻鶴蓋以方遙。空睇風雲，惆悵無已。儻蒙九轉之餘，希遺一丸之藥。
朕聞真空無象，非象教無以譯其真；實際無言，非言緒無以詮其實。是以龍宮法鏡，圓照匝於三千；鷲嶺元門，方廣周於百億。師無師之智，必藉修多；學無學之宗，終資祗夜。自金人感夢，寶偈方傳。貝葉靈文，北天之訓逾遠；貫華微旨，西秦之譯更新。大乘小乘，逗根機而演教；半字滿字，逐權實而相曉。叡唐禦宇，載葉昌期，代傳三聖，年將七十。舜河與定水俱清，堯燭與慈燈並照。緇衣西上，寧惟法顯之流；白馬東來，豈直摩騰之輩。大宏釋教，諒屬茲辰。
朕爰自幼齡，歸心彼岩，務廣三明之路，思崇八正之門。往者夙構閔凶，遽違嚴蔭；近以孝誠無感，復背慈顏。露草之恨日深，風樹之悲鎮切。凡是二親之所蓄用，兩京之所舊居，莫不總結招提之宇，鹹充無盡之藏。仍集京城大德等凡有十人，共中天竺國三藏法師地婆訶羅，於西太原寺同譯經論。
法師等並業鄰初地，道駕彌天，為佛法之楝梁，乃慧海之舟楫。前後翻譯，凡有十部。以垂拱元年歲次大梁，月旅夷則，汗青方就，裝縹畢功。甘露之旨既深，大雲之喻方遠，庶永垂沙劫，廣濟塵區。傳火之義自明，瀉瓶之辯逾潤。朕以虛昧，欽承顧讬，常願紹隆三寶，安大寶之鴻基；發揮八聖，固先聖之丕業。所以四句微言，極提河之深致；一音妙義，盡庵園之奧旨。擊大法鼓，響振於無間；吹大法螺，聲通於有頂。為暗室之明炬，實昏衢之慧月，菩提了義，其在茲乎。部帙條流，列之於後。
蓋聞造化權輿之首，天道未分；龜龍係象之初，人文始著。雖萬八千歲同臨有截之區，七十二君詎識無邊之義。由是人迷四忍，輪回於六趣之中；家纏五蓋，沒溺於三途之下。及夫鷲岩西峙，象駕東驅。慧日法王，超四大而高視；中天調禦，越十地以居尊。包括鐵圍，延促沙劫。其為體也，則不生不滅；其為相也，則無去無來。念處正勤，三十七品為其行；慈悲喜舍，四無量法運其心。方便之力難思，圓對之機多緒。混太空而為量，豈算數之能窮；入纖芥之微區，匪名言之可述。無得而稱者，其唯大覺歟！
朕曩劫植因，叨承佛記。金山降旨，大雲之偈先彰；玉扆披祥，寶雨之文後及。加以積善餘慶，俯集微躬，遂得地平天成，河清海晏。殊祥絕瑞，既日至而月書；貝牒靈文，亦時臻而歲洽。逾海越漠，獻賝之禮備焉；架險航深，重譯之詞罄矣。
《大方廣佛華嚴經》者，斯乃諸佛之密藏，如來之性海。視之者莫識其指歸，挹之者罕測其涯際。有學無學，誌絕窺覦；二乘三乘，寧希聽受。最勝種智，莊嚴之跡既隆；普賢文殊，願行之因斯滿。一句之內，包法界之無邊；一毫之中，置刹土而非隘。摩竭陀國肇興妙會之緣，普光法堂爰敷寂滅之理。緬惟奧義，譯在晉朝，時逾六代，年將四百。然一部之典，才獲三萬餘言，唯啟半珠，未窺全寶。
朕聞其梵本，先在于闐國中，遣使奉迎，近方至此。既睹百千之妙頌，乃披十萬之正文。粵以證聖元年，歲次乙未，月旅姑洗，朔惟戊申。以其十四日辛酉，於大遍空寺親受筆削，敬譯斯經。遂得甘露流津，預夢庚申之夕；膏雨灑潤，後覃壬戌之辰。式開實相之門，還符一味之澤。以聖曆二年，歲次己亥，十月壬午，朔八日己丑，繕寫畢功。添性海之波瀾，廓法界之疆域。大乘頓教，普被於無窮；方廣真詮，遐該於有識。豈謂後五百歲，忽奉金口之言；娑婆界中，俄啟珠函之秘。所冀闡揚沙界，宣暢塵區，並兩曜而長懸，彌十方而永布。一窺寶偈，慶溢心靈；三復幽宗，喜盈身意。雖則無說無示，理符不二之門；然因言顯言，方闡大千之意。輒申鄙作，爰題序云。
蓋聞大乘奧典，光秘賾於瓊編；三藏元樞，著靈文於寶偈。斯乃牢籠係象，演暢幽深。雖第一義空，名言之路雙絕；諸法無相，聽說之理兼忘。然則發啟善根，實資開導，宏宣妙旨，終寄顯揚。至若鹿野初開，儼尊容於常住；龍宮載辟，緘舍利於將來。所以地湧全身，為證說經之兆；空懸寶殿，爰標闡法之徵。八萬四千，分布閻浮之境；三十六億，莊嚴平等之居。敷演一音，則隨類而解；廣陳三句，則劫壽難窮。自夜掩周星，宵通漢夢。玉毫流彩，式彰東漸之風；金口傳芳，遂睹後秦之譯。修多祗夜之秘躅，因緣譬喻之要宗，授記之與本生，方廣之與論議，雖立名差別，而究理不殊。同歸實相之源，並湊涅槃之會。
朕幼崇釋教，夙慕歸依。思欲運六道於慈舟，迥超苦海；驅四生於彼岸，永離蓋纏。窮貝牒之遺文，集蜂台之秘籙，今於大福先寺翻譯院所更譯斯經。所言入定不定印經者，此明退不退之心，前二後三，雖有遲速，如來設教，同趣菩提。既顯神咒之功，莊嚴最上；爰述下生之記，說法度人。
三藏法師義淨等，並緇俗之綱維，紺坊之龍象。德包初地，道藺彌天，光我紹隆之基，更峻住持之業。以久視元年，歲次庚子，五月五日繕寫畢功，重開甘露之門，方布大雲之蔭。所冀芥城數極，鳥筆猶傳，拂石年窮，樹經無泯。宏濟覃於百億，遷拔被於恒沙，部帙條流，列之於左。
若夫圓嶠方壺，涉滄波而靡際；金台玉闕，陟縣圃而無階。唯聞山海之經，空覽神仙之記。爰有石淙者，即平樂澗也。爾其近接嵩嶺，俯屆箕峰，瞻少室兮若蓮，睇潁川兮如帶。既而躡崎嶇之山徑，蔭蒙密之藤蘿。洶湧洪湍，落虛潭而送響；高低翠壁，列幽澗而開筵。密葉舒帷，屏梅氛而蕩燠；疏鬆引吹，清麥候以含涼。就林藪而王心神，對煙霞而滌塵累。森沈邱壑，即是桃源；淼漫平流，還浮竹箭。紉薜荔而成帳，聳蓮石而如樓。洞口全開，溜千年之芳髓；山腰半坼，吐十里之香粳。無煩昆閬之遊，自然形勝之所，當使人題彩翰，各寫瓊篇。庶無滯於幽棲，冀不孤於泉石。各題四韻，鹹賦七言。
蓋聞摩羅山頂，既最崇而最嚴；楞伽城中，實難往而難入。先佛宏宣之地，曩聖修行之所，爰有城主，號羅婆那。乘宮殿以謁尊顏，奏樂音而祈妙法，因鬘峰以表興，指藏海以明宗。所言《入楞伽經》者，斯乃諸佛心量之元樞，群經理窟之妙鍵。廣喻幽旨，洞明深意。不生不滅，非有非無。絕去來之二途，離斷常之雙執，以第一義諦，得最上妙珍。體諸法之皆虛，知前境之如幻，混假名之分別，等生死於涅槃。大慧之問初承，法王之旨斯發。一百八義，應實相而離世間；三十九門，破邪見而宣正法。曉名相之並假，袪妄想之迷衿，依正智以會如如，悟緣起而歸妙理。境風既息，識浪方澄，三自性皆空，二無我俱泯。入如來之藏，遊解脫之門。
原此經文，來自西國。至若元嘉建號，跋陀之譯未宏；延昌紀年，流支之義多舛。朕虔思付囑，情切紹隆，以久視元年，歲次庚子，林鍾紀律，炎帝司辰。於時避暑箕峰，觀風潁水，三陽宮內，重出斯經，討三本之要詮，成七卷之了教。三藏沙門于闐國僧實又難陀大德、大福先寺僧復禮等，並名追安遠，德契騰蘭，襲龍樹之芳猷，探馬鳴之秘府。戒香與覺花齊馥，意珠共性月同圓。故能了達衝微，發揮奧賾。以長安四年正月十五日繕寫云畢。
自惟菲薄，言謝圭璋。顧四辯而多慚，瞻一乘而罔測，難違緇俗之請，強申翰墨之文。詞拙理乖，彌增愧恧。伏以此經微妙，最為希有。所冀破重昏之暗，傳燈之句不窮；演流注之功，湧泉之義無盡。題目品次，列於後云。
蓋聞惟天著象，庶品同於照臨；惟地含章，群生等於亭育。朕以庸昧，忝位坤元，思齊厚載之仁，式罄普覃之惠。乃中乃外，思養之誌靡殊；惟子惟臣，慈誘之情無隔。願申殫懇，上翊紫機，爰洎眾僚，聿匡元化。
伏以天皇明逾則哲，誌切旁求，簪裾總川嶽之靈，珩佩聚星辰之秀，群英蒞職，眾彥分司，足以廣扇淳風，長隆寶祚。但母之於子，慈愛特深，雖復已積忠良，猶且思垂勸勵。昔文伯既達，仍加喻軸之言；孟軻已賢，更益斷機之誨。良以情隆撫字，心欲助成。比者太子及王，已撰修身之訓；群公列辟，未敷忠告之規。近以暇辰，遊心文府，聊因煒管，用寫虛襟，故綴敘所聞，以為《臣軌》一部。想周朝之十亂，爰著十章；思殷室之兩臣，分為兩卷。所以發揮德行，鎔範身心，為事上之軌模，作臣下之繩準。
若乃遐想綿載，眇鑒前修，莫不元首居尊，股肱宣力。資棟梁而成大廈，憑舟楫而濟巨川，唱和相依，同功共體。然則君親既立，忠孝形焉。奉國奉家，率由之道寧二；事君事父，資敬之途斯一。臣主之義，其至矣乎，休戚是均，可不深鑒。夫麗容雖麗，猶待鏡以端形；明德雖明，終假言而榮行。今故以茲所撰，普錫具僚，誠非筆削之工，貴申裨道之益。何則？正言斯重，元珠比而尚輕；巽語為珍，蒼璧喻而非寶。是知贈人以財者，唯申即目之歡；贈人以言者，能致終身之福。若使佩茲箴戒，同彼韋弦，修已必顧其規，立行每觀其則，自然榮隨歲積，慶與時新，家將國而共安，下與上而俱泰。察微之士，所宜三思，庶照鄙誠，敬終高德。凡諸章目，列於後云。

前秦苻堅時，秦州刺史扶風竇滔妻蘇氏，陳留令武功道質第三女也。名蕙，字若蘭。識知精明，儀容秀麗，謙默自守，不求顯揚。行年十六，歸於竇氏，滔甚敬之。然蘇性近於急，頗傷嫉妒。滔字連波，右將軍子真之孫，朗之第二子也。風神秀偉，該通經史，允文允武，時論高之。苻堅委以心膂之任，備曆顯職，皆有政聞。遷秦州刺史，以忤旨謫戍燉煌。會堅寇晉，襄陽慮有危逼，藉滔才略，乃拜安南將軍，留鎮襄陽焉。
初滔有寵姬趙陽台，歌舞之妙，無出其右，滔置之別所。蘇氏知之，求而獲焉，苦加捶辱，滔深以為憾。陽台又專形蘇氏之短，謅毀交至，滔益忿焉。蘇氏時年二十一，及滔將鎮襄陽，邀其同往，蘇氏忿之，不與偕行。滔遂攜陽台之任，斷其音問。蘇氏悔恨自傷，因織錦回文，五彩相宣，瑩心耀目。其錦縱橫八寸，題詩二百餘首，計八百餘言，縱橫反覆，皆成章句。其文點畫無缺，才情之妙，超今邁古，名曰《璿璣圖》。然讀者不能盡通。蘇氏笑而謂人曰：徘徊宛轉，自成文章，非我佳人，莫之能解。遂發蒼頭，齎致襄陽焉。滔省覽錦字，感其妙絕，因送陽台之關中，而具車徒盛禮，邀迎蘇氏，歸於漢南，恩好愈重。
蘇氏著文詞五千餘言，屬隋季喪亂，文字散落，追求不獲。而錦字因文，盛見傳寫，是近代閨怨之宗，旨屬文士，鹹龜鏡焉。朕聽政之暇，留心墳典，散帙之次，偶見斯圖，因述若蘭之才，復美連波之悔過，遂制此記，聊以示將來也。如意元年五月一日，大周天冊金輪皇帝御製。
