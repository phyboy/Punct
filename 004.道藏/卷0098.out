德政惟明，職令思平。清慎忠勤，榮進躬親。
忠貞正直，崇慶榮職。文昌翊政，勳彰慶陟。懿衝順彰，義忠慎光。廉正躬奉，謙感忠勇。
羲農首出，軒昊膺期。唐虞繼踵，湯禹乘時。天下光宅，域內雍熙。上元降祉，方建隆基。
朕聞天地權輿，混元黃於元氣；陰陽草昧，徵造化於洪爐。萬品於是資生，三才以之肇建。然則春榮秋落，四時變寒暑之機；玉兔金烏，兩曜遞行藏之運。是知乾坤至大，不能無傾缺之形；日月至明，不能免盈虧之數。豈若混成為質，先二儀以開元；兆道標名，母萬物而為稱。惟恍惟惚，窈冥超言象之端；無去無來，寥廓出寰區之外。驂鸞馭鳳，升八景而戲仙庭；駕月乘雲，驅百靈而朝上帝。元都迥辟，玉京為不死之鄉；紫府旁開，金闕乃長生之地。吸朝霞而飲甘露，控白鹿而化青龍。魚腹神符，已效徵於涓子；管中靈藥，方演術於封君。從壺公而見玉堂，召盧敖而赴元闕。炎皇少女，乘往仙家；負局先生，來過吳市。或排煙而長往，或禦風而不旋。既化飯以成蜂，亦變枯而生葉。費長房之縮地，目覽遐荒；餐簡子之賓天，親聆廣樂。懷中設饌，標許彥之奇方；座上釣魚，呈左慈之妙技。遙升閣道，遠睇平衢。鼓琴瑟而駕輜軿，出西關而遊北海，登昆侖而一息，期汗漫於九垓。湘東遺鳥跡之書，濟北致魚山之會。拂虹旌於日路，飛羽蓋於煙郊。既入無窮之門，遂遊無極之野。青虯吐甲，爰披五嶽之文；丹鳳銜符，式受三皇之訣。瀨鄉九井，漾德水而澄漪；淮南八仙，著真圖而闡秘。自非天姿拔俗，靈骨超凡，豈能訪金籙於元門，尋玉皇於碧落者矣。
升仙太子者，字子喬，周靈王之太子也。原夫補天益地之崇基，三分有二之洪業。神宗啟胄，先承履帝之祥；聖考興源，幼表靈髭之相。白魚標於瑞典，赤雀降於禎符。屈叔譽於三窮，錫師曠以四馬。穀洛之鬥，嚴父申欲壅之規；而匡救之誠，仙儲切犯顏之諫。播臣子之懿範，顯圖史之芳聲。而靈應難窺，冥徵罕測。紫雲為蓋，見嘉貺於張陵；白成質，遺神丹於崔子。鳳笙漢響，恒居伊洛之間；鶴駕騰鑣，俄陟神仙之路。嵩高嶺上，雖藉浮邱之迎；緱氏峰前，終待桓良之告。傍稽素篆，仰叩元經，時將玉帝之遊，乍洽琳宮之宴。仙冠岌岌，表嘉稱於芙蓉；右弼巍巍，效靈官於桐柏。九丹可挹，仍標延壽之誠；千載方傳，尚紀仙人之祀。辭青宮而歸九府，棄蒼震而慕重元。無勞羽翼之功，坐致雲霄之賞。雖黃庭眾聖，未接於末塵；紫洞群靈，豈驂於後乘。斯乃騰芳萬古，擅美千齡，豈與夫鬆子陶公，同年而語者也。
我國家先天纂業，辟地裁基，正八柱於乾綱，紐四維於坤載。山鳴鸑鷟，爰彰受命之祥；洛出圖書，式兆興王之運。廓提封於百億，聲教洽於無垠；被正朔於三千，文軌同於有截。茫茫宇宙，掩沙界以疏疆；眇眇寰區，籠鐵圍而劃境。坐明堂以崇嚴祀，大禮攸陳；謁清廟而展因心，洪規更闡。文山西峙，上聳於圓清；武井東流，下凝於方濁。駢柯連理，恒騁異於彤墀；九穗兩岐，每呈祥於翠畝。神芝吐秀，宛成輪蓋之形；曆草抽英，還司朔望之候。山車澤馬，充仞於郊畿；瑞表祥圓，洋溢於中外。乾坤交泰，陰陽和而風雨調；遠肅邇安，兵戈戢而爟烽靜。西鶼東鰈，已告太平之符；鄗黍江茅，屢薦升中之應。而王公卿士，百辟群僚，鹹詣闕以披陳，請登封而告禪。
敬陳嚴配之典，用展禋宗之儀，泥金而葉於告成，瘞玉而騰於茂實。千齡盛禮，一旦鹹申。爾乃鳳輦排虛，既造雲霞之路；龍旗拂迥，方馳日月之扃。後殿縈山，先鋒蔽野。千乘萬騎，鉤陳指靈嶽之前；穀邃川停，羽駕陟仙壇之所。既而馳情煙路，係想元門，遙臨鬆寢之前，近瞰桂岩之下。重巒絕磴，空留落景之暉；復廟連甍，徒見浮雲之影。山扉半毀，才睹昔年之規；澗牖全傾，更創今辰之制。乃為子晉重立廟焉，仍改號為升仙太子之廟。
方依福地，肇啟仙居，開廟後之新基，獲藏中之古劍。昆吾挺質，巨闕標名，白虹將紫電爭鋒，飛景共流星競彩。去夜驚而除眾毒，輕百戶而卻三軍。宿空勞望氣之人，自遇象天之寶。岩岩石室，紀黃老五千之文；赫赫靈壇，披碧洞三元之籙。爰於去歲，嚐遣內史往祠，雖人祗有路隔之言，而冥契著潛通之兆。遂於此日，頻感殊禎。迢遞雲間，聞鳳笙之度響；徘徊空裏，瞻鶴駕之來儀。瑞氣氤氳，異香芬馥，欽承景貺，目擊休徵。爾其近對緱岑，遙臨嵩嶺，變維城之往廟，建儲後之今祠。窮工匠之奇精，傍臨絕壑；建山川之體勢，上冠雲霓。其地則測景名都，交風勝壤。仰觀元緯；星文當太室之邦；俯矚黃輿，地理處均霜之境。膏腴宇宙，通百越之樓船；穴險山原，控八方之車騎。危峰切漢，德水橫川，實天下之樞機，極域中之壯觀。於是捫危鑿阯，越壑裁基，命般爾而開筵，召公輸而綴思。梅梁瞰迥，近駕煙霞，桂棟臨虛，上連日月。窗明雲母，將曙景而同暉；戶掛琉璃，共晴天而合色。曲閣乘九霄之表，重簷架八景之中。湛休水於天池，發祥花於奇樹。珠闕據緱峰之外，瑤壇接嵩嶠之隈。素女乘雲，窺步簷而不逮；青童駕羽，仰層檻而何階。茂躅鬱兮若生，靈儀肅兮如在。
昔峴山墮淚，猶見钜平之碑；襄水沈波，尚有當陽之碣。況乎上賓天帝，搖山之風樂不歸；下接浮邱，洛浦之笙歌斯遠。豈可使芳猷懿躅，與歲月而推遷，霞宇星壇，共風煙而歇滅。乃刊碑勒頌，用紀徽音，庶億載而惟新，齊兩儀而配久。方佇乘龍使者，為降還齡之符；駕羽仙人，曲垂駐壽之藥。使璿璣葉度，玉燭調時，百穀喜於豐年，兆庶安於泰俗。虔敷短制，乃作銘云：
邈矣元始，悠哉渾成。傍該萬類，仰契三精。至神不測，大象難名。出入太素，驅馳上清。
黃庭仙室，丹闕靈台。銀宮雪合，玉樹花開。夕遊雲路，朝挹霞杯。霓旌仿佛，羽駕徘徊。
樹基創業，遷朝立市。四險天中，三川地紀。白魚呈貺，丹鳥薦祉。靈骨仙才，芳猷不已。
遐瞻帝係，仰眷仙儲。遙馳月域，高步煙墟。名超紫府，職邁玉虛。飄颻芝蓋，容與雲車。
遠集昆侖，遙期汗漫。金漿玉液，霧宮霞館。瑤草扶疏，珠林璀璨。萬劫非久，二儀何算。
棲心大道，讬跡長生。三山可陟，九轉方成。島飛舄影，鳳引歌聲。永升金闕，恒遊玉京。
青童素女，浮邱赤鬆。位稱桐柏，冠號芙蓉。尋真禦辯，控鶴乘龍。高排雲霧，輕舉遐蹤。
歲往年移，天長地久。霄漢為室，煙霞作友。舞鶴飛蓋，歌鸞送酒。絕跡氛埃，芳名不朽。
粵我大周，上膺元命。補天立極，重光累聖。嘉瑞屢臻，殊祥疊映。歸功蒼昊，升中表慶。
爰因展禮，途接靈居。年載超忽，庭宇凋疏。更安珠敦，重開玉虛。方依翠壁，敬勒丹書。（其十）
新基建趾，古劍騰文。鳳笙飛韻，鶴駕淩云。休符雜遝，嘉瑞氤氳。仙儀靡見，逸響空聞。（其十一）
仰聖思元，求真懷昔。霞軒月殿，星宮霧驛。萬歲須臾，千齡朝夕。紀盛德於芳翰，勒鴻名於貞石。（其十二）
朕聞圓蓋上騰，元氣創乾坤之始；方輿下闢，太極分造化之初。象帝膺期，彈壓陰陽之表；風皇馭曆，牢籠宇宙之先。然而迹昧洪荒，聲沈朴略，豈如法王法力，迥超生滅之區；勝躅勝緣，高拔去來之境。淨身圓對，赴機感而現金容；覺智虛融，隨慧應而流寶句。普霑法雨，等蔭慈雲，引六趣而託神居，招四生而登梵域。即色非色，湛實相而載山河；因空示空，就法性而懸日月。道分四攝，廣開遷拔之源；理極一乘，潛申究竟之路。禪波湛鏡，登彼岸而出四流；慧日升輪，光九天而燭三界。含識戴能仁之力，懷生仰調御之功。諸相皆無，神獨超於解脫；即心為有，道深會於慈悲。誘悟群迷，昭宣景福，故乘因喻筏，證果中天。汲引被於含生，濟度該於庶品，無來不應，有感斯通。轉十二之法輪，除億兆之疑網，為出塵之妙域，乃化俗之良因。大庇含靈，其惟正覺者矣。
伏惟皇考太祖無上孝明高皇帝，負日標靈，膺雲誕秀。神凝繫表，思韞機初。瑞叶珠衡，祥開玉斗。允文允武，名光百代之前；乃聖乃神，功冠千齡之表。仁覃覆載，總天地之無私；化洽財成，貫陰陽之不測。皇妣無上孝明高皇后，習禮凝規，依仁成性。柔輝允穆，播蘭畹之清芬；媛範惟新，激林飇之逸韻。玉難貽貺，沙麓降祥，邁附寶以居尊，軼女登而表德。功高十亂，視天之業彌隆；化漸六宮，偃月之符載遠。然以孝誠無感，夙遘閔凶，怙恃之蔭俱傾，攀號之志恒切。銅渾變序，鎮增荼蓼之悲，銀箭移年，伏深松檟之慕。露草有長摧之感，風枝無再靜之期。思奠謁而增悽，想靈筵而倍咽。白雲馳戀，蒼野凝哀，上仙之歲方遙，攀聖之哀轉積。然則金谷湛寂，常住之體逾隆；寶相騰輝，善逝之因彌洽。式駐輪迴之境，係想青蓮；佇開方便之門，運心丹枕。故知報慈恩於畢地，善權之願斯宏；竭孝享於終天，波若之資攸重。所以虔心勝祐，肅奉明因，迺建香城，虔興淨域。
大福先寺者，先聖之舊居也。爾其途臨測景，地處交風，樓臺鬱而煙霧深，山川曠而原野淨。前瞻太室，控紫岳之三花；卻鏡伊瀍，帶黃河之千里。龍門右闢，通梵宇之清輝；龜浦橫流，激禪池之逸派。途開八政，門閌九逵。萬國交會之區，四海朝宗之所。崇軒四敞，邃宇千重，復道周流，危階邐迤。霜鍾月磬，聲參洛浦之笙；玉女仙人，影接緱山之鶴。東西日月，行藏靈鷲之峯；朝夕煙霞，隱映猴池之水。地積吉祥之草，鹿苑含芳；庭敷覺意之花，雞林絢色。清風振響，韻諧天樂之音；弄鳥和鳴，聲雜魚山之梵。雕宮曉闢，綺殿宵開，疑觀帝釋之居，似覿燈王之座。珠樓曜景，苑如兜率之天；寶樹吟風，事符安養之國。虹梁天矯，上出漢而疑懸；虬棟參差，下臨空而畏落。曾軒峻宇，猶昔日之餘基；珠閣銀宮，諒今辰之新葺。桂吐連拳之影，氣蘊秋窻；蓮舒菡萏之輝，香浮夏沼。雲纓霧縠，與道樹而交陰；寶蓋珠幡，共流霞而合色。奈園敷蘂，香雜天花；竹苑來風，聲喧地籟。危樓復道之峻，何必醍醐之山；福地聖泉之流，豈獨僧伽之水。雕甍錯落，似布龍鱗；繡宇岧嶤，如培羊角。飛檐畫栱，迥騰雲閣之前；藻井披蓮，高出星河之上。璇題切漢，陰兔以之停輪；寶刹干霄，陽烏為之迴翼。珠髻力士，金色善神，依寶界以資祥，對仙庭而護法。鑪積六銖之氣，幡搖五色之虹。讚梵之響風傳，雕飾之資霧積。所謂嚴持淨域，建立招提，非百常之可奇，何九層之能擬。竹陰藏日，蘊虛白而生寒；松氣含煙，鬱青霞而似暝。臨三休之窈窕，對雙闕之崢嶸。窮壯觀於周原，極雕鐫於郢匠。討論形勝，眺覽盡於無邊；推出因緣，利涉該於有截。
爾乃崇梵宇，選名僧，或杖錫而來臻，或乘杯而戾止，莫不情塵久謝，性月恒明。遠蹈四禪，迥超三界。談高象外，激揚金口之詞；思逸幽元，敷讚琅函之典。雖復戴馮重席，比雅論而多慚；惠子聯環，擬清談而有愧。十地盡禪門之侶，四天為法會之賓。肅肅焉，惶惶焉，誠紺宇之棟梁，實緇徒之領袖者也。故能使天龍恭敬，道俗歸依。息火宅而清炎，洗塵勞而滌想，宏大慈而廣濟，為曠劫之洪津。方標六度之功，實啟一乘之路，所以憑善權之妙業，廣元聖之隆基。仰竭深衷，敬申宏願，聿懷多福，式建浮圖。恭記勝緣，敬資先佑。
爰初制造，逮至畢功，嘉貺駢闐，休符雜沓。靈禽告曙，匠者𠊱以興功；仙鶴呈姿，僧徒仰而咸躍。或瑞雲騰彩，遶蓮塔以成文；或祥龍見奇，俯花臺而曜影。寶梯攝迥，平臨善視之天；香蓋排空，高出多羅之樹。毗婆山上，七葉敷石室之中；無量佛前，百花散菩提之下。真人羅漢，超化閣以遊神；菩薩聲聞，入仙宮而締賞。文殊師利，疑問疾於淨名；薩陁波崘，似請經於無竭。十六丈屋，豈惟須達之功；千二百房，詎假祗陁之勢。雖復寶塔踊出，無以匹此精奇；花臺傑起，不足擬其神妙。千變萬化，六彩五彰，隱隱冠於虹蜺，迢迢入於雲漢。珠交夕映，綴星月之仙輝；寶鐸晨吟，韻宮商之逸響。于闐香像，盡寫龍龕，舍利全身，咸升雁塔。經綸畢備，制度咸修，既欣冥力之資，理藉神功之助。巍如地踊，邈若天開，齊壯觀於鐵圍，得規模於梓匠。靈機不測，發揮宇宙之精；神道無方，盤薄陰陽之氣。當願莊嚴聖扆，奉翊尊容，七淨澄神，三明啟慮。登花臺而縱賞，俯{芒木}座而宣❥天駕辯星皇之表財成十地凝圖日帝之先❥宗廟逾隆，與金山而等峻；寰區益廣，並沙劫而常寧。景運休明，乾坤交泰，龍駕與高穹共遠，鳳曆將❥九瀛塵清四表元良則道光貳極識朗重明孝❥
妃名采蘋，莆田人。開元初，高力士選入。侍元宗，甚見寵幸。所居悉植梅花，帝因其好，名為梅妃。
玉鑒塵生，鳳奩香殄。懶蟬發之巧梳，閑樓衣之輕練。苦寂寞於蕙宮，但凝思乎蘭殿。信飄落之梅花，隔長門而不見，況乃花心颺恨，柳眼弄愁。暖風習習，春鳥啾啾。樓上黃昏兮，聽鳳吹而回首；碧雲日暮兮，對素月而凝眸。溫泉不到，憶拾翠之舊遊；長門深閉，嗟青鸞之信修。憶昔太液清波，水光蕩浮，笙歌燕賞，陪從宸旒。奏舞鸞之妙曲，乘畫鷁之仙舟。君情繾綣，深敘綢繆。誓山海而長在，似日月而無休。柰何嫉色庸庸，妒氣衝衝，奪我之愛幸，斥我於幽宮。思舊歡之莫得，夢相著乎朦朧，度花朝與月夕，若懶對乎春風。欲相如之奏賦，柰代才之不工。屬愁吟之未盡，已響動乎疏鍾。空長歎而掩袂，躊躇步於樓東。
尚宮名若昭，貝州清陽人。警慧善屬文。德宗召入禁中，試文章，並問經史大義，呼為學士。穆宗立，拜尚宮。曆憲、穆、敬三朝，皆呼為先生。寶曆初卒。贈梁國夫人。
牛肅長女曰應貞，適宏農楊唐源。少而聰穎，經耳必誦。年十三，凡誦佛經二百餘卷，儒書子史又數百餘卷，親族驚異之。初，應貞未讀《左傳》，方擬授之，而夜初眠中忽誦《春秋》，起惠公元妃孟子卒，終智伯貪而愎故韓魏反而喪之，凡三十卷，一字無遺，天曉而畢。當誦時，有教之者，或相酬和。其父驚駭，數呼之，都不答。誦已而覺。問何故？燮不知。試令開卷，則已精熟矣。著文章百餘首。後遂學窮三教，博涉多能。每夜中眠熟，與文人談論。文人皆古之知名者，往來答難。或稱王弼、鄭元、王衍、陸機，辯論鋒起，或論文章，談名理，往往數夜不已。年二十四而卒。
其序曰：庚辰歲，予嬰沈痛之疾，不起者十旬。毀頓精神，羸瘁形體，藥物救療，有加無瘳。感《莊子》有魍魎責影之義，故假之為賦，庶解疾焉。魍魎問於予影曰：「君英達之人，聰明之子，學包六藝，文兼百氏，頤道家之秘言，探釋部之幽旨，既虔恭於中饋，又希慕於前史，不矯枉以幹名，不毀物而成己。伊淑德之如此，即精神之足恃。何故羸厥姿貌，沮其精神，煩冤枕席，憔悴衣巾？子惟形兮是寄，形與子兮相親。何不誨之以崇德，而教之以自倫？異萊妻之樂道？殊鴻婦之安貧？豈痼疾而無生賴，將微賤而欲忘身。今節變歲移，臘終春首，照晴光於郊甸，動暄氣於梅柳，水解凍而繞軒，風扇和而入牖，固可蠲憂釋疾，怡神養壽，何默爾無營，自貽伊咎？」仆於是勃然而應曰：「子居於無人之域，遊乎魑魅之鄉。形既圖於夏鼎，名又著於蒙莊。何所見之不博？何所談之不長？夫影依日而生，像因人而見。豈言談之足曉，何節物之能辨。隨晦明以興滅，逐形體以遷變。以愚夫畏影，而蒙鄙之性以彰，智者視陰，而遲暮之心可見。伊美惡兮由己，影何辜而遇譴。且予聞至道之精窈兮冥，至道之極昏兮默，達人委性命之修短，君子任時運之通塞。悔吝不能纏，榮耀不能惑。喪之不以為喪，得之不以為得。君子何乃怒予之不賞芳春，責予之不貴華飾？且吾之秉操，奚子智之能測？」言未卒，魍魎惕然而驚，歎而起曰：「仆生於絕域之外，長於荒遐之境。未曉智者之處身，是以造君而問影。既談元之至妙，請終身以藏屏。」
初，應貞夢制書而食之，每夢食數十卷，則文體一變。如是非一，遂工為賦頌。文名曰遺芳也。
后，琅邪人。祖難得，封郡公。父顏，衛尉卿。代宗時以良家選入宮，為才人。順宗在藩，帝以才人幼，故賜為王孺人，是生憲宗。順宗即位，將立后，會病棘而止。憲宗內禪，尊為太上皇后。元和元年，上尊號曰皇太后。崩年五十四，諡莊憲。
皇帝以萬機至重，八表所尊，勿衣粗衰，勿居諒闇，三年之制，以日易月，過三日便親朝政。皇后諸妃及諸王公主，並制齊衰本服，以日易月，十三日除。中書門下翰林院學士在朝文武百官內諸司使，及諸道節度觀察防禦使刺史監軍，及前資官並寮佐官吏士庶僧道百姓，並準本朝故事，降服施行勿使過制。皇帝釋服後，未禦八音，勿廢群祀，勿斷屠宰，勿禁宴遊，園陵喪制，皆從簡省。故申遺令，奉而行之。
后為贈左僕射駙馬都尉曖之女。憲宗為廣陵王時納為妃，元和元年八月冊為貴妃。穆宗即位，冊為皇太后。敬宗即位，尊為太皇太后。諡懿安。
維寶曆二年，歲次景午，十二月甲午朔，十二日乙巳，太皇太后若曰：大行皇帝睿哲英能，對天明命，方夏厎績，夷蠻貢庭，罔有不端，大康有截。宜荷九廟之靈，永享億年之祿。豈虞奸妖竊發，矯專神器，蠱惑中外，扇誘群朋，駭動神人，釁深梟獍。谘爾江王昂，聰姿孕粹，清明毓和，智算機關，元謀電發，躬率義勇，大靖凶徒。且膺當璧之符，爰攄枕戈之憤，既殲巨害，當享豐福。是用命爾陟於元後。宜令司空平章事裴度奉冊，即皇帝位。永惟高祖太宗之翦定隋亂，元宗之浸漬利澤，憲宗之堅除蠹孽，艱難險阻，勖乃負荷。小心以事上帝，儉德以刑邦家。懋於令聞，持久如始。敬之休哉。
后，梓州人。族係不顯。昭宗即位，封淑妃。從狩華州，詔冊為皇后。哀帝即位，尊為皇太后。徙居積善宮，號積善太后。為朱全忠所弑。
予遭家不造，急變爰臻。禍生女職之徒，事起宮奚之輩。皇帝自罹鋒刃，已至彌留，不及顧遺，號慟徒切。定大計者安社稷，纂丕圖者擇賢明。議屬未亡人，須示建長策。承高祖之寶運，係元勳之忠規，仗爾股肱，以匡衝昧。皇太子，宜於柩前即皇帝位。其哀制並依祖宗故事，中書門下準前處分。於戲！送往事居，古人令範；行今報舊，前哲格言。收淚敷宣，言不能喻。
維天祐元年，歲次甲子，八月壬辰朔，十五日景午，皇后若曰：高祖太宗，撥亂返正，奄有天下，垂三百年。重熙累聖，莫不功光祖業，克紹丕圖。予遭家不造，變起宮奚。雖號慟期至於終天，而負荷實先於立嗣。谘爾皇太子監國事，天資岐嶷，神授英明。孝比東平之蒼，學富陳留之植。恭謙守政，和順稱仁。友愛聞於弟兄，令譽播於區宇。比則隆元帥，深暢戎機。今乃位儲宮，益歸群望。是用爰循舊典，上纂鴻基，既允集於天人，當欽承於宗社，宜即皇帝位。於戲！萬幾不可以久曠，四海不可以乏君，膺紹寶圖，光踐皇阼。節儉以勵戎夏，文德以戢干戈。無怠無荒，克慈克悌。永保厥躬，用揚祖宗之丕緝休命，可不敬哉！
