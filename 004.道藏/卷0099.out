博乂，高祖兄蜀王湛子。武德元年封隴西王。高宗時曆宗正卿禮部尚書，加特進。咸亨二年薨。贈開府儀同三司荊州都督。諡曰恭。
天生萬物，惟人最靈。所以尊尊親親，別生分類，存則盡其愛敬，沒則盡其哀戚，緣情而制服，考事而立言，往聖討論，亦已勤矣。上自高祖，下至元孫，以及其身，謂之九族。由近而及遠，稱情而立文，差其輕重，遂為五服。雖則或以義降，或以名加，教有所從，理不逾等。百王不易，三代可知，日月同懸，鹹所仰也。自微言既絕，大義復乖，雖文質有遷，而必遵此制。謹按《儀禮·喪服傳》曰：「外親之服皆緦麻。」鄭元謂：「外親異姓，正服不過緦麻。」外祖父母小功五月，以尊加也；從母小功五月，以名加也。舅甥外孫、中外昆弟，依本服緦麻三月。若以匹敵，外祖則祖也，舅則伯叔父之別也。姨舅伯叔，則父母之恩不殊，而獨殺於外氏，聖人之心，良有以也。《喪服傳》曰：「禽獸知母而不知父。野人曰：父母何算焉？都邑之士，則知尊禰矣；大夫及學士，則知尊祖矣；諸侯及其太祖，天子及其始祖。」聖人究天道而厚於祖禰，係姓族而親其子孫，近則別其賢愚，遠則異於禽獸。由此言之，母黨比於本族，不可同貫明矣。且家無二尊，喪無二斬，人之所奉，不可貳也。特重於大宗者，降其小宗；為人後者，減其父母之服；女子出嫁，殺其本家之喪。蓋所存者遠、所抑者私也。今若外祖及舅更加服一等，堂舅及姨列於服紀之內，則中外之制，相去幾何？廢禮徇情，所務者末。古之制作者，知人情之易搖，恐失禮之將漸，別有同異，輕重相懸，欲使後來之人，永不相雜。微旨斯在，豈徒然哉！且五服有上殺之義，必循源本，方及條流。伯叔父母本服大功九月，從父昆弟亦大功九月，並以上出於祖，其服不得過於祖也。從祖祖父母、從祖父母、從祖昆弟，皆小功五月，以出於曾祖，服不得過於曾祖也。族祖祖父母、族祖父母、族祖昆弟，皆緦麻三月，以其出於高祖，其服不得過於高祖也。堂舅姨既出於外曾祖，若為之制服，則外曾祖父母及外伯叔祖父母亦宜制服矣。外祖加至大功九月，則外曾祖合至小功，外高祖合至緦麻。若舉此而舍彼，事則不均；棄親而錄疏，理則不順。推而廣之，是與本族無異矣。服皆有報，則堂外甥、外曾孫、侄女之子，皆須制服矣。聖人豈薄其骨肉、背其恩愛？情之親者，服制乃輕，蓋本於公者薄於私，存其大者略其細，義有所斷，不得不然。苟可加也，亦可減也，往聖可得而非，則禮經可得而隳矣。先王之制，謂之彝倫，奉以周旋，猶恐失墜，一紊其敘，庸可止乎？且舊章淪胥，為日已久矣，所存者無幾，又欲棄之，雖曰未達，不知其可。請依《儀禮·喪服》為定。
元景，高祖第六子。武德三年封趙王，八年授安州都督。貞觀初曆雍州牧右驍衛大將軍，十年徙封荊，授荊州都督，轉鄜州刺史。永徽初進位司徒，坐與房遺愛謀反賜死，國除。後追封沉黎王，神龍初追復爵土。
臣聞陰陽不測，陶冶生靈之謂神；道德元通，仁育黎元之謂聖。聖也者，自天之攸縱也；神也者，代天之理物也。是以惟天稱辟，靈心作其會昌；惟辟奉天，至誠表其封禪。升中之道，抑斯之謂歟。繇是先王急焉，當仁不讓，景中必熭，時至則行，務在告於成功，故無俟於終日。伏見綸旨，辭遠役之初寧；緩此嘉期，讬俟人之逸豫。豈容前歌拔拒，戢武之後辭勞；拓境開疆，太平之秋有倦。誠如睿慮，未昭百姓之心；假此空言，實乘千里之應。臣等伏膺麟閣，縱觀太始之初，沉研鳥文，曆選橧巢之上。悠悠栗陸，未辨犧牲；淼淼大庭，孰知樽俎？袞衣為飾，尚報大帝之功；茹毛充薦，輕展介邱之禮。西敘窮乎積石，東漸迫乎滄江，化未覃於九夷，貢有闕於三脊。猶且範圍天地，幹運羲舒，揚翠旌於奉高，撫朱弦於岱嶽。迓百神而賓上帝，契三靈而謁大壇。玉牘靈文，飛英華於萬古；金繩秘檢，騰清輝於八埏。是知紀號垂名，崇高莫加於肆類；推功輯瑞，廣厚莫大於登封。若乃靈貺所集大謀允洽，雖固執於撝謙諒無得而辭也。伏惟皇帝陛下研精探賾，神無不照。唯幾所鑒，洞出象帝之初；先天成則，超貫混元之際。繇是大明揚彩，麗雕軒以再中；景宿騰輝，藻璿題以霄映。奔山車而疊軫，促日馭之鳴鑾；躍澤馬而相趨，徵天駟之徐軔。煙川清野，蓄泄於奕奕之阿；薰風警途，扇蕩於云云之嶠。其冥兆也如彼，其顯應也若斯。而陛下因事逡巡，方稽大典。使尊名顯號，韜光於豐碑；絕異殊尤，沮絢於瓊簡。孰謂畏天之命，順人之欲者歟？率土淒淒，深所未喻。臣又聞之，遊海若者，馮夷之宮為陋；登泰山者，魯侯之邦蓋小。是知絳霄不極，九垓綱絡於胸中；赤縣無涯，四海囊括於度內。何者？升山巢睫，竊比所以懸殊；朝菌靈椿，長短自然相度也。若夫大樂雲替，封豨盜鍾；大禮既湮，長鯨裂冕。酌撫石於無體，均天之響鬱興；采掃地於無形，禋宗之道逾劭。則女希慚其創制，軒後歸其正名矣。至若比屋見誅，農夫化為京觀；稟噍無類，芻牧窮於染鍔。重興粒食，頌棲畝之餘糧；首建驂騵，詠徒行之兼乘。則農皇貶於推轂，羲氏退以扶輪矣。既而凝旒闡化，中外禔福，負扆勝殘，飛沉遂性。亭育侔於宇宙，就望體於雲日。荷其德以難名，用其功而無謝。故乃邈高辛之順義，孕顓頊之疏通矣。加以刑清政肅，委金科而罔施；毀犴空囹，設畫衣而莫犯。通關梁於敻服，共苑囿於黎蒸。擊壤而謠，傳清音於戎狄；耕田而食，建可封於皂隸。外戶設而不扃，神獸馴而靡觸。故以光融伊帝，景煥虞庭。至於卑宮菲膳，孝享通於鬼神；大路越席，致敬極於嚴配。黃屋建三辰之旂，垂範裕於千祀；元冔垂九旒之藻，設法懸於萬代。小正調其玉燭，應祥蓂而不虧；中天朗其金鏡，與真明而同晷。則文命以是伏膺，元王於茲負笈矣。洎乎翦商除害，夷項墾災，戮冀野而復皇猷，誅疇華而清帝道。提倚天之長劍，拯塗炭於遊魂，揮駐日之雕戈，暢懷生於仁壽。則駭文武之仍代，吞高光之累葉矣。詮彼數君，時聞一善，能兼之者，實歸仁聖。若乃提封海外，總一寰中，日域窮芳華之津，月竁跨濛波之表。欣欣麵內，並為冠帶之倫；飄飄駕風，總萃王庭之會。贐北荒之明月，物天府以摛光。筐南州之火毛，鬻旗亭而吐曜。龍伯釣鼇之旅，鹹編列於武臣；鳳洲君子之渠，各委質於文吏。斯乃書契之所未睹，超古先而絕類矣。竊惟域中三大，義均一體，感通繇乎影響，彌綸切乎交際。是知德逾厚者貺逾深，功尤高者祥尤著。當今皞穹儲祉，浹天紘以宅心；后土錫符，總坤維而服化。繇是百官累息，萬國聳神，僉發叩閽之請，佇副上靈之望。伏願時紆睿紱，遠振天聲，徵鴻儒，聘鯢齒，考逸義，緝遺編，摭秦煨之逸文，采魯壁之餘蠹，酌雲經而定議，憲河圖而繕儀。然後玉路乘春，金鑣肅景，五牛翻其析羽，六龍輝其鏤錫，鼓豐隆而警翠微，振列缺而清綠野。凝笳發岫，合萬歲於山言；飛蓋登巒，錯五鬆於林秀。登圜壇而接武，降曜魄而齊尊。俾夫一代衣冠，寘其名於冊府，四方夷狄，鑿其竅於靈宮。則普天欣賴，懷生再造，朝聞夕死，抃若登仙。臣等深荷玉成，不勝至願，重竭愚瞽，昧死以聞。
承乾，字高明，太宗長子。武德三年封恒山王，七年徙封中山。太宗即位，為皇太子。甫八歲，特敏惠，太宗使裁決庶政，有大體，每行幸，令監國。及長，好聲色慢遊，過惡寢聞。時魏王泰有美名，謀奪嫡。而承乾病足，不良行，懼廢，與泰交惡。陰召左衛副率封師進及刺客張師政紇幹承基謀殺泰，不克。遂與漢王元昌及侯君集等歃臂血盟，謀以兵入西宮。貞觀十七年，齊王祐反，事連承基，係獄當死，因上變。治之，事皆明驗。廢為庶人，徙黔州，十九年死。開元中贈還爵土。
辱師所示妙法四科，循覽周環，用深銘佩。法師早袪塵累，遊神物表。闡鷲嶺之微言，探龍宮之秘藏，洞開靈府，凝照元門。固以高步彌天，鄰幾初地；遂能留情博施，開導蒙心。理實義周，詞華致遠，包括今古，網羅內外。訓誘之至，審諭之方，縱聖達立言，師傳宏道，亦未足仿佛要津，擬議高論。但行慈減殺，順氣奉齋，斯乃仁人之心，以成大慈之行。謹當緘諸心府，奉以周旋，永藉勝因，用期冥祐。
泰，字惠襃，太宗第四子。武德三年封宜都王，四年進封衛，繼懷王霸後。貞觀二年改封越，授揚州大都督，再遷雍州牧左武候大將軍。轉鄜州大都督。十年徙封魏，遙領相州都督。時太子承乾病蹇，泰潛圖奪嫡。承乾懼，陰使人上書言泰罪狀。既而承乾敗，太宗詢知其繇，詔廢之。幽泰將作監，尋改王順陽，徙居均州之鄖鄉縣。二十一年進封濮。高宗立，為泰開府置僚屬。永徽三年薨，年三十五。贈太尉雍州牧，諡曰恭。
昔道安晦跡襄陽，聲馳秦闕；慧遠棲心廬嶽，名振晉京。故知善言之應，非徒千里；明月所照，不隔九重。法師笠澤上仁，震維高德，律行淨於青眼，威儀整於赤髭，傳燈之智不窮，法施之財無盡。弟子攝此心馬，每渴仰於調禦；墾此身田，常戴懷於法雨。若得師資有讬，冀以袪此六塵，善導啟行，庶無迷於八正。謹遣谘祈，佇承慈誘。
惲，太宗第七子。始王郯，徙王蔣，拜安州都督。永徽三年徙梁州。上元中遷箕州刺史，錄事參軍張君徹誣以反。懼，自殺。高宗知其枉，贈司空荊州大都督。
於穆聖唐，建其皇極，通三微兮昊穹隆祉，禔萬福兮陰陽不測，答禧祥於一人，見彩雲之五色。其為狀也，乃從龍以分氣；其為勢也，若摶鵬之垂翼，薈蔚非觸石而興，縹緲盈畫工之飾。蔥翠炯晃，蕭索氛氳，回合斐，散聚分文，轉光風則動而愈出，衝霽日則燦然皆分。古之函關紫氣，帝鄉白雲，豈比澄鮮流慶，作瑞吾君。
夫德施者帝王之所崇，雲行者天地之所溥，惟帝德之動天，諒卿雲之飛吐。光浮碧落，奪虹彩於太虛；影下清潭，照錦色於曲浦。將以發揮明時，騰邁前古。雖建官以惟賢，列爵惟五，降及品彙，莫不是睹。緬彼瑞牒，詢夫物名，則有甘露降，黃河清。狐九尾而來擾，草三秀而敷榮，若以匹敵，莫之與京。式昭聖理，承應天卿。是乃感壽以呈休，應君以來附，苟非至道，則未期遇。故漢主之祠后土也，寶鼎見兮，其色同昭；軒轅之誅蚩尤也，華蓋蒙兮，一（疑）形乃拊。推眾聖於往昔，亦效祉而斯睹。式讚其俞，（《左傳》：俞，美也。）恭命述賦。
宏，高宗第五子。永徽六年封代王，顯慶元年立為皇太子。咸亨二年，高宗幸東都，令監國。宏仁孝，未嚐有過。武後將騁誌，宏奏請，數怫旨。上元二年，從幸合璧宮，遇冘薨，年二十四，諡曰孝敬皇帝。中宗踐祚，祔於太廟，號義宗。開元六年，建廟東都，停義宗號，以諡名廟。
竊聞所司以背軍之人，身久不出，家口皆擬沒官。亦有限外出首，未經斷罪，諸州囚禁，人數至多。或臨時遇病，不及軍伍，緣茲怖懼，遂即逃亡；或因樵采，被賊抄掠；或渡海來去，漂沒滄波；或深入賊庭，有被傷殺。軍法嚴重，皆須相傔。若不給傔，及不因戰亡，即同隊之人，兼合有罪。遂有無故死失，多注為逃。軍旅之中，不暇勘當，直據隊司通狀，將作真逃，家口今總沒官，論情實可哀湣。《書》曰：「與其殺不辜，寧失不經。」伏願逃亡之家，免其配沒。
臣聞周師東邁，商閭延降軾之榮；漢蹕西旋，夷門致抱關之想。況泣麟曾躅，歌鳳遙芬，被縟禮於昌辰，飾殊榮於窮壤者哉。伏惟皇帝陛下資靈統極，稟粹登樞。乃聖乃神，體陰陽而不宰；無為無事，均雨露之莫私。六符薦而泰階平，百寶臻而天祚永。靈台所以偃伯，延閣由其增絢。尚齒尊賢，邁鴻名於萬古；興亡繼絕，騰峻軌於千齡。大矣哉，茂實英聲，固無得而稱矣。
日者封金岱畎，會玉梁陰，路指沂川，途經闕里。回鑾駐罕，式鑒堯禹之姿；辟纊凝旒，載想溫良之德。於是特紆宸渙，贈以太師，爰命重臣，申其奠叕。廟堂卑陋，重遣修營。褒聖侯德倫子孫，鹹蠲賦役。臣恩均扈從，跡濫撫軍。舊烈遺塵，躬陪瞻眺；雩壇相圃，欣覿前聞。又昔歲承恩，歲胄膠塾，曆觀軒屏，具列門徒。想仁孝於顏曾，彌深景慕；采風猷於竹帛，冀啟顓蒙。所以輕敢陳聞，庶加襃贈，天慈下濟，無隔異時，鹹登師保，式光泉夜，敢以前恩，重茲幹請。
竊謂宣尼之廟，重闡規模，桂奠蘭羞，永傳終古。崇班峻禮，式賁幽埏，而翠玉莫題，言猷磨暢，詢諸故實，有所未周。且將聖自天，惟幾應物，拯人倫於已墜，甄禮樂於既傾。祖述勳華，三千勵其鑽仰；憲章文武，億淨遵其藏用。豈可使汾川遺碣，獨擅於無漸；峴岫餘文，孤標於墮淚。伏見前件孔廟，營構畢功，峻業增徽，事資刊勒。敢希鴻澤，令樹一碑。且遼海清夷，久無徵發，山東豐稔，時逾恒歲。況鄒魯舊邦，儒教所起，刊勒之費，未足為多。許其子來，不日便就，乞特矜照，遂此愚誠。臣識昧常規，言慚通理，塵瀆聽覽，追增竦戰。
賢，字明允，高宗第六子。永徽六年封潞王，授岐州刺史，加雍州牧。龍朔元年徙封沛，累進揚州大都督右衛大將軍。更名德，徙封雍，授涼州大都督。上元元年復名賢，立為皇太子監國。時明崇儼以左道為武後所信，密稱「英王類太宗」，又言「相王相最貴」。宮人潛議，「賢乃後姊韓國夫人生」。賢聞之疑懼。後數以書讓，愈不自安。調露中，崇儼為盜所殺，後疑出賢謀，遣人發其陰事，詔薛元超等雜治之，獲甲首數百於東宮，乃廢為庶人，遷於巴州。武後得政，詔左金吾將軍邱神勣檢衛賢第，迫令自殺。年三十二。後貶神勣疊州刺史，復爵雍王。神龍初贈司徒。睿宗立，追贈皇太子，諡曰章懷。
維大唐麟德二年，歲躔星紀，月次降婁，二月癸酉朔，八日庚辰，皇太子奉為二聖於西明寺造銅鍾一口，可一萬斤。發漢水之奇珍，采蜀山之秘寶，虞倕練火，晉曠飛爐。帶龍虡而騰規，應鯨桴而寫制。聲流九地，遐宣厚載之恩；韻徹三天，遠播曾旻之德。寤群生於覺路，警庶類於迷途。業擅香垣，功齊塵劫，式旌高躅，敢勒貞金。頌其銘曰：
青祗薦祉，黃離降精。渦川毓德，瑤嶺飛英。吹銅表性，問寢登情。興言淨業，載啟香城。七珍交鑄，九乳圖形。翔龍若動，偃獸疑驚。制陵周室，規逾漢庭。風飄旦響，霜傳夜鳴。仰延皇祚，俯導蒼生。聲騰億劫，慶溢幹齡。
重福，中宗第二子。初封唐昌王，聖曆三年徙封平恩，長安四年進封譙。神龍初，韋庶人譖與張易之兄弟陷太子重潤，貶濮州員外刺史，徙合、均二州，不領事。睿宗立，徙集州。未行，用張靈均謀，潛募勇敢士，詐乘驛趨東都，欲襲殺留守，劫左右屯營兵為亂。事敗，投漕渠死，年三十一。詔以三品禮葬。
臣聞功同賞異，則勞臣疑；罪均刑殊，則百姓惑。伏惟陛下德侔造化，明齊日月，恩及飛鳥，惠加走獸。近者焚柴展禮，郊祀上元，萬物霑愷悌之仁，六合承曠蕩之澤，事無輕重，咸赦除之。蒼生並得赦除，赤子偏加擯棄，皇天平分之道，固若此乎？天下之人聞者，為臣流涕。況陛下慈念，豈不湣臣恓惶？伏望舍臣罪愆，許臣朝謁，儻得一仰雲陛，再睹聖顏，雖沒九泉，實為萬足，重投荒徼，亦所甘心。
重茂，中宗第四子。聖曆三年封北海王，神龍初進封溫王，授右衛大將軍兼遙領并州大都督，未出閣。景龍四年，韋庶人臨朝稱制，立王為帝。韋氏敗，遜位於睿宗。景雲二年改封襄王，遷於集州。開元二年轉房州刺史，薨，年十七。諡曰殤帝。
天未悔禍，王室多難。大行皇帝升遐之際，事起倉卒。朕以衝藐，嗣守丕圖，銜恤問故，遂窮凶黨。
逆賊馬秦客等，潛通宮禁，敢行鴆毒。而宗楚客、紀處訥、武延秀、趙履溫、韋播、高嵩、韋挺、葉靜能、韋建、楊均、王哲等，遂扇太后，幹朕家事。凡有處分，政繇韋氏。楚客又妄說妖言，務欲勸進，連結中外，將危宗社。又頃者王慶之、李曳、張嘉福、前麟遊縣令杜無二、越州長史宋之問，潛行表狀，請立武承嗣為皇太子。則天皇后斬慶之一人，之問以附讬三思獲免。今之問、李曳、又托楚客、晉卿，與將作少匠李守質日夜潛圖，令延秀起事。朕之微眇，危若綴旒。安國相王、鎮國太平公主，朕之親叔親姑，同憂共戚。楚客、韋溫等又附會安樂公主，妄欲翦除。
相王第三子臨淄郡王隆基，家國情深，君親義切，乃與太平公主第二子薛崇簡及總監鍾紹京、前同州朝邑縣尉劉幽求、利仁府折衝麻嗣宗、太平公主府典簽王師虔、尚衣奉禦王崇煜、東明觀道士馮處澄、寶昌寺僧普潤、前商州司馬崔諤之、山人劉承祖等，僉符人望，考以時宜，葉契建謀，重安李氏。兵戈不動，氛祲廓清，瞬息之間，還自屠滅。朕以山陵未畢，變故相仍，情緒荒迷，益深摧憤。士庶等代承景化，累荷國恩。今得宗社乂安，人祗交泰，當同茲感悅，各效忠貞。如更朋黨比周，輒生異議，朕當加嚴憲，必所不容。即宜宣示，令知朕意。
大盜移國，朝有賊臣；見危授命，家多義士。朕以凶閔，觸諸糜潰，奸豎構扇，傾陷宗社，潛圖竊發，機兆未萌。相王第三子臨淄郡王隆基，糾合同盟，忠勇奮怒，誌除凶黨，保護邦家。逆賊韋溫、馬秦客、葉靜能、宗楚客、紀處訥、武延秀、趙履溫、楊均等，密行鴆毒，先聖暴終。朕志不圖全，枕戈泣血，風雲元感，情計陰通。太平公主男衛尉卿薛崇簡，與前同州朝邑縣尉劉幽求、總監鍾紹京日夜共謀，誓誅逆黨。凶徒驚恧，投竄無所。今天衢交泰，氛祲廓清，宜申作解之恩，以洽外升之化。
自唐隆元年六月二十一日昧爽已前，大辟罪已下，常赦所不免者，咸赦除之。其逆賊頭首，鹹已斬決，自餘支黨，一無所問。內外官三品已上賜爵一等，四品已下加一階。隆基可封平王，食實封一千戶，賜物五千段。薛崇簡封立節郡王，食實封五百戶，賜物三千段。鍾紹京可銀青光祿大夫守中書侍郎潁川郡開國公，食實封二百戶，賜物一千段。前同州朝邑縣尉劉幽求，可朝議大夫守中書舍人仍參知機務中山郡開國男，食實封二百戶。利仁府折衝麻嗣宗，可雲麾將軍行左金吾衛中郎將，賜物一千段。追貶皇后韋氏為庶人，安樂公主為悖逆庶人。
自古帝王，必有符命，兄弟相及，存諸典禮。朕以孤藐，遭家艱難，顧茲蒙識，未洽理途。茫茫四海，將何所屬，累聖丕基，若墜於地。王室多難，宜擇長君，思與群公，推崇明聖。叔父相王，高宗之子，昔以天下，讓於先帝，孝友寬簡，彰信兆人。神龍之初，已有明旨，將立太弟，以為副君。為王懇辭，未行冊命，所以東宮虛位，於今曆年。徹綴在辰，禍變倉卒，後掖稱制，計立衝人。欽奉前懷，願遵理命。上申天聖之旨，下遂蒼生之心；俯稽圖緯之文，仰跂祖宗之烈。擇今日請叔父相王即皇帝位，朕退守本藩，歸於舊邸。凡百卿士，敬承朕言，克讚我天人之休期，以光我有唐之勳業。布告遐邇，咸使聞知。
皇極大寶，天下至公，王者臨之，蓋非獲已。王先聖舊意，蒼生推仰，龍光紫宸，貴允係望。請遵前旨，勿或推讓。
臣聞選賢任職，量能授官，苟非其才，坐貽厥咎。臣本愚劣，累忝榮任，叨居禮樂之司，實乖河海之任。吹庭鍾鼓，克諧謝於昔人，疏署威儀，為政慚於往哲。黽勉從事，於茲六年，《詩》稱素餐，於是乎在。伏惟開元神武皇帝陛下，繼業昭暢，仁化清和，乘暇奏薰風之琴，追賞聚雲和之曲。典章斯備，雅量攸歸，遠美鹹英，獨冠區宇。臣幸膺國戚，久亞台陛，兼管寺卿，實黷朝憲。惡盈之戒，列在前經；過寵之談，復開斯日。願矜其庸昧，授以良能，人無異言，官無曠位。伏使晨趨北闕，奉漢幄之龍顏；夕赴西園，飛魏庭之華蓋。則臣之念畢矣，聖主之恩深矣。不任悚望翹勤之至，謹詣朝堂，奉表陳謝以聞。
守禮，章懷太子次子，始名光仁，垂拱初改今名。授太子洗馬，嗣爵雍王。武後革命，畏疾宗室。守禮以父得罪，與睿宗諸子閉處宮中十餘年。聖曆元年，睿宗自皇嗣封相王，許出外邸，守禮等始居外，改司議郎中。中宗立，復故封，拜光祿卿。唐隆元年進封邠王。睿宗立，檢校左金吾衛大將軍，出為幽州刺史，遙兼單於大都護，遷司空。開元初，累為州刺史。皆擇僚首，持綱紀，惟弋獵酣樂，未嚐領事，後還京師。二十九年薨，年七十餘，贈太尉。
臣謹按舊典，雌來者霸，雄來者王。又聖誕酉年，雞主於酉，斯蓋王道遐祚，天命休禎。請宣付史官，以彰靈貺。
