朕以四海雖寧，五兵不可不訓，聚之王室，務壯神京。其如人賴餱糧，馬資槁秸，飛免動勞於四達，經謀全係於有司。近以水潦為災，租賦失額，欲巡方嶽，貴便兵民。卿等細察輿情，備陳忠懇，慮沸騰於物議，俾鎮靜於宸居。載覽封章，深誠嘉畫。
忽披諫疏，深沃朕心。非因讜直以上聞，豈致焦勞之外達。卿以餽運不繼，軍食有虧，在京則廩食闕如，支計則供頓莫備。卿等若別陳意見，動葉機宜，倘得稍濟軍儲，不移警蹕，即當旁詢眾懇，盡述良籌。佇聞敷易攵，浣予宵旰。
仗順討逆，少康所以誅有窮；纘業承基，光武所以滅新莽。咸以中興景命，再造皇猷，經綸於草昧之中，式遏於亂略之際。朕以欽承大寶，顯荷鴻庥，雖繼前修，固慚涼德。此以誓平元惡，期復本朝，屬四海之阽危，允萬邦之推戴。近自親提組練，徑掃氛妖，振已墜之皇綱，殄偷安之寇孽。國仇方雪，帝道爰開，拯編覆溺之艱，救率土倒懸之苦。粵自朱溫構逆，友貞嗣凶，篡殺二君，隳殘九廟，虺毒久傷於宇宙，狼貪肆噬於華夷。剝喪元良，淩辱神主，帝裏動黍離之歎，朝廷多棟橈之危。棄德崇奸，窮兵黷武，戰士疲勞於力役，蒸民耗竭其膏腴。言念於斯，軫傷彌切。今則已梟逆豎，大豁群情，睹曆數之有歸，顯神靈之匪昧，得不臨深表誌，馭朽為懷，將宏濟於艱難，宜特行於眚宥。應偽命流嶺責授官等，已經量移，並可復資。徒流人放歸鄉里。京畿及諸道見禁囚徒，大辟罪降從流，流已下並赦除之。其鄭玨等一十一人，未在移復之限。懋德賞功，百王明訓，封列爵，國有通規。應扈從征討將校，及諸官員職掌軍將，節級馬步兵士，及河北諸處屯駐守戍兵士等，皆情堅破敵，業茂平仇，副予戡定之謀，顯爾忠勤之節，並據等第，續議將酬。其有交鋒戰陣，沒於王事，未經追贈者，各與贈官。如有子孫成立堪任使者，並量才甄錄。叛之則懲，服之則舍，蓋前經之奧旨，為當代之通規。既屬纂承，是務遵守。應舊偽庭位居藩翰，任處專城，或掌握兵權，或捍防邊鄙，各為其主，以全其名。既解甲以歸明，或飛章而送款，變通斯睹，忠節可嘉。其逐處節度觀察防禦團練等使，及諸州刺史監押，及偽庭先差出行營將校都監等，並頒恩詔，不議改更，仍許且稱舊銜，當候別加新命。理國之道，莫若安民，勸課之規，宜從薄賦，庶遂息肩之願，冀諧鼓腹之謠。應諸道戶口，宜並罷其差役，各務營農。所係殘欠稅賦，及諸務懸欠，積年課利，及公私債負等，其汴州城內，自收復日已前，並不在徵理之限，應天下諸道，自壬午年十二月已前並放。其兵戈蹂躪之地，水旱災脊之鄉，苗稼不登，賦徵既減。應今年霜旱所損田苗處，檢覆不虛，便據畝隴蠲免。兼北京及河北，先為祅祲未平，配買征馬，如有未請卻官本錢，及買馬不迨者，可並放免。往哲宏仁有興滅繼絕之道，前王惻隱垂矜孤恤寡之文。應有本朝宗屬，及內外文武臣寮，被朱溫無辜屠害者，並可追贈之。如有子孫及本身逃難於諸處漂寓者，並所在尋訪，津送闕庭，當行外陟。其有義夫節婦，孝子順孫，並宜旌表門閭，量加賑給。或鰥寡孤獨無所告者，仰所在各議拯救。或有身過八十者，免一子從征。殷王以恩推解網，並務好生；帝堯以引過責躬，乃思含垢。應有先投過偽庭將校官吏等，一切不問事由，無令輒有恐動。側席求賢，將臻至理；懸旌進善，或讚鴻猷。應名德有稱，才藝可取，或隱居朝市，或遁跡林泉，並仰遯處長吏，遍加搜訪，津致赴闕，朕當量才任使。兼偽庭僭逆以來，凡有冤抑沈滯之人，宜並特與申雪，仍加遷陟。封遺塚而葬枯骨，義出周王；祀名山而祭大川，禮傳虞帝。既立規於前古，足垂訓於後昆。應所在賢士邱墳，並仰聞奏，當議封樹。或有暴露骸骨，亦委逐處葬埋。或有百神祠宇，不得有虧時祭。應德音內有節文不該者，並仰所司重具起請，分析聞奏，當議施行。
於戲，患難以平，鹹自忠良之力；瘡痍未息，宜施撫育之恩。更在文武元臣，中外耆德，睹覆亡而立戒，竭忠藎以為謀，無縱驕矜，須知廉慎，同致昇平之道，永全開創之功。布告遐邇，當體朕懷。
蓋聞兵者凶器，戰者危事，故聖王不得已而任之。是以大兵之後，必有凶年。朕自收復汴州，戡定蜀郡，雖當時秋毫無犯，而已前乃十載勞師，每歲傷痍，寧無災沴？言功於已，曾莫繼於百王；語德於人，況未洽於兆庶。遂至去歲水潦為災，自京以東，幅員千里，田疇悉多荒廢，人戶未免流亡，賦租既輸納不充，軍食又轉運未及，物價騰湧，人心煎熬，既視人以如傷，每敬天而忘戒。朕近欲親幸梁宋，遍恤生靈，又恐大駕省方，百司雲從，道途寧免勞擾，州縣復備供承，轉慮凋殘，莫知攸濟。朕自今月三日已後，避正殿，減常膳，徹樂省費，以答天譴。應同光三年經水災處，有不迨及逃移人戶差科，夏秋兩稅，及諸折配色，委長吏切加點檢，並與放免，仍一年內不得雜差遣。見在者加意撫恤，流徙者設法招攜。其田宅無任有力人戶占射，及鄰近毀拆，務令歸復，以惠傷殘。且念給養兵戎，撫綏疲瘵，冀連營而粗濟，思比屋以乂安，危困生靈，倍懷憂切。近者爰頒御劄，務切濟時，有所便宜，朕無不聽。近歲賦稅，尚恐懸闕，遠年逋欠，豈可督征。不惟虛係於簿書，兼亦轉困於生聚，致其流散，職此之由。應壬午年已前百姓所欠秋夏殘稅，及諸色課利錢物，先有敕文悉已放免。近聞或不遵守，依前卻有徵收，仰下租庸司及諸道州府，切準前敕處分。如或更有違越，任百姓詣闕論訴，當議勘窮，以定贓罪。其同光元年，當戰伐之後，是平蕩之初，人戶流離，多未復業，困於租賦，須議矜蠲。其諸色殘欠差稅，及不迨係官課利，並與放免。分明曉告，各遣聞知。又輦轂之中，郊甸之內，時物湧貴，人戶饑窮。訪聞自陝以西，遐及邠鳳，積年時熟，百穀價和，縱未能別備於貢輸，亦宜廣通於糶糴。近聞輒有稅率，已曾降敕指揮，尚慮關鎮阻滯行人，增長物價，仰所在長吏切加檢勘，以濟往來，推救災恤患之心，明奉國憂人之道。又京圻之內，自全議制置，己數十年，每聞開墾荒蕪，勸課稼穡，曾無歉歲，甚有餘糧，公私貯蓄極多，收藏未肯出糶，欲俟厚價，頗失眾情。宜令中書門下條流，應在京及諸縣，有停貯斛斗，並宜減價出糶，以濟公私。如不遵行，即仰聞奏。別具檢括，仍委河南府切詳敕命處分。伐罪吊人，既葉前王之令；推恩布澤，敢忘當代之憂。應三川管內王衍父子偽署將相文武官，及諸色職吏等，除罪名顯著已從刑憲外，脅從者固是無辜，同惡者亦以歸命，一切釋放，更不勘尋，仍不得將今日已前事敢有告論，貴宣曠蕩之澤，以安反側之心。我國家奄有四海，垂三百年，西至日入，罔不來賓，凡有遐方，皆我赤子，久陷僭偽，寧無憫嗟。應三蜀管內百姓，除秋夏兩稅，及三司舊額錢物斛斗，並繼岌崇韜申奏減落徵收外，所有無名配率，急徵橫斂，毒害生靈者，更委本道新除節度使上後於管內一一檢勘，細具聞奏，當與放免，俾惠傷殘。應在京及天下州府，凡有係囚，除十惡五逆，官典犯贓屠牛鑄錢，光火劫舍，持刃殺人，準律常赦不原外，合抵極刑者，遞減一等，並貸餘生，其次罪等，悉與減降，疏理釋放，不得久有禁係。自同光元年後，或有犯罪流人，情非巨蠹者，並許歸還。應行營及在京諸軍，皆役官健，偶因過犯，便至奔逃，懷憂懼以離家，忍饑寒而在外，事非在已，情亦可矜，委所在如有此色人，切加招撫，或要卻歸都幕，或願遂便營生，盡舍愆尤，悉皆聽許。春以生而秋以殺，天之道也；德以教而刑以威，君之政也。朕惟寡薄，敢忘憂勤，唯將德惠以臨人，庶免災害之及物，既垂天戒，未致時雍，爰施布澤之文，是表責躬之道。中外臣庶，遐邇生靈，宜體朕懷，罔有不敬。
維同光三年歲次乙酉八月辛酉朔二十七日丁亥，皇帝若曰：王者惠濟黎元，輯寧方夏，重名器，任股肱，忠而能力則禮崇，賞不失勞則人勸，所以啟周公之土宇，裂漢祖之膏腴，錄彼茂勳，寘之異數，登進賢哲，焜燿事功也。天下兵馬都元帥尚父守尚書令吳越國王錢鏐，朝海靈源，承天峻嶽，以英風彰德望，以勇氣讚忠貞，往因義舉之徒，盛推韜略，遂著龔行之績，高步藩維。挺魚鯤鳥鳳之姿，擁岸虎水龍之眾，居方麵任，將五十年。宣導休聲，攘除凶醜，摧堅奮銳，鄙許東固圉之謀，阜俗頒條，廣冀北安居之頌。環塹浙江之要，雲滋星紀之墟，說禮敦詩，位崇元帥，前茅後勁，名重中權。守畫一之規，奉在三之節，信立靡移於風雨，義行曷倦於津塗。效珍則不顧險難，薦幣則常歸宰府。振英謨而端右弼，鍾懿號而異列藩，可謂職貢不乏，梯航時至，翼戴天子，加之以恭也，載念尊獎，爰示徽章。今遣正議大夫守尚書吏部侍郎上柱國讚皇縣開國男食邑三百戶賜紫金魚袋李德休使副朝議郎守起居郎充史館修撰賜緋衣魚袋聶璵持節備禮，胙土苴茅，冊爾為吳越國王。於戲，地畫數圻，賦過千乘，墨守闔閭之境，軌圍句踐之封。子弟量才序進，多分於棨戟，土疆漸海方輸，豈限於魚鹽。貴盛富強，雖古之封建諸侯，禮優夾輔，不加於此。慎厥初，圖厥終，無以位期驕，無以欲敗度，欽承賜履，翼予一人。
法天取象，令王以降衷下民，秉籙承乾，哲後以膺圖受命。莫不運推曆數，道濟艱難，經綸於草昧之中，式遏於亂略之始。君臨兆庶，子惠萬邦，壽域將登，眚災是宥。朕顧慚涼德，誠愧前修，祗荷鴻休，恭修清問。將布維新之政，是覃革故之恩，遐按彝章，溥頒成憲。爰自夙承丕構，世奉本朝，誓雪恥於君親，欲再安於廟社。所以躬提義旅，力殄凶徒，漸致小康，永清中夏。俄屬列藩群後，不謀同辭，咸稱偽逆幹天，宗禰乏享。眷命所屬，主鬯攸歸，以朕籍係鄭王，志存唐室，合中興於景祚，須再造於洪基。推戴既堅，讓辭靡獲，既難違眾，遂命有司，乃擇元辰，率遵前典，尋升壇而奠王，仍即位以建元。欽若舊章，敬敷霈澤，宜改天祐二十年為同光元年。可大赦天下，自四月二十五日昧爽已前，除大辟罪已下，罪無輕重，己發覺未發覺，已結正未結正，咸赦除之。惟犯十惡五逆，光火行劫，持刃殺人，官典獨贓，屠牛鑄錢，合造毒藥，不在原赦之限。鎮州自收復已來，累行告諭，或因緣危艱，為保家族，久在山中寨柵，懼罪遲疑，或被張文禮脅從事不獲已者，昧爽己前，一切不問，鹹從赦宥，宜體予懷。應六軍及行營馬步蕃漢諸道將校兵士等，皆以身先冒刃，誌切勤王，或竭節於忠勞，或連年而征戍，須加恩獎，倍撫苦辛。其將校尉，並賜功臣名號。未有官者，即超一資與檢校官。已有官者，亦超一資。如官資已高者，與加爵邑。如曾封爵者，即給一子六品已上正員官。其長行兵士，並賜功臣名號。應將士等，並勒逐處各定等第優賞。應有大勳上將，元老重臣，或盤維每賴於急難，或邦國早資於經濟。即安義令公，實昆仲之長，護軍特進，同骨肉之恩，不可以名氏標文，不可以臣下同等，嘉庸如在，崇德未申。其次有戰沒陣場，身終王事，須顯忠彝之美，鹹隆贈諡之榮。周德威蓋寓李存璋李思恩李嗣本李存進伊廣等，兼應該敕文者，並委中書門下，各令所司一一具奏，各加追贈，仍定諡號。貴流王澤，永飾泉扃。應諸道管內，有高年逾百歲者，便與給優，永俾除名。自八十至九十者，與復一子免役，州縣不得差役。鄉里有孝子順孫，義夫節婦，委所在長吏錄其節行，具以聞奏。盡據典章，必行旌表。內外文武官，及諸色人任封事，兼有賢良方正，抱器懷能，或利害可陳，無所隱諱，直言極諫，將一一行之，亦委諸道長吏具姓名申奏。或所在義行頗高，為鄉里所推者，並仰準例舉選，所司量才任使。澤潞封疆，兄弟之國，追思舊績，言念疲民，惠在綏懷，恩加撫字。各仰沿邊鎮戍，布命宣陳，咸令樂業營生，無使侵疆為患。應有奉使危邦，罹殃殊域，既遭陷害，深可憫傷，如伊鐸、蓋寓、戴漢超、李承勳之徒，並仰所司具名錄奏，朝廷必議襃贈。其貢舉之道，誘導為先，切要便行，貴申獎士，委中書門下速商量聞奏。其雲應邊陲，北山入軍，易定幽燕邊陲諸縣，自鮮卑入寇，仍歲纏災，眷彼流人，良堪興歎。或乍來復業，才擬營農，尚怯侵擾，須加慰恤，其稅率仍委長吏量與矜減。凡有逋毒孤貧，惸嫠鰥寡，曆代皆聞於教化，自古共切於軫傷，勉致噢咻，遍加惠養。應有欠負，不係公私，若曾重出利，累經徵理，填還不迨者，並皆釋放。夫掩骼著在前經，敬神垂於古典，告布諸道州縣，所在應有暴露骸骨，並勒逐處埋瘞。及山林川澤，祀典神祇，各隨處差官崇修祭享。教之為本，禮儀是先，德之所崇，昭報在上。其民閑有曾經三世已上不分居者，並與蠲免諸雜差徭。倘兵銷患息，何須有丹鳳白麟？若歲稔人和，何必有紫芝赤雁？起今後諸道慶有祥瑞，並不要奏聞。其赦文中有未該詳事節者，即仰所司條件錄奏。如敢以赦前事相告者，以其罪罪之。
體元立極，樹司牧者大君；創業開基，定禍亂者真主。是以肇分正氣，斷鼇足而定四維；眇覿元風，抗龍首而朝萬國。兆人歸往，率土駿奔，同興牧野之師，共赴塗山之會。恭行吊伐，廣示驅除，才應順於人心，俄恢張於戎略。未逾半歲，悉集大功，翦窮後於夏郊，擒漸台於新室。配天纂祀，冤恥鹹申，向闕來庭，華夷率服。再移星律，得事郊禋，獲申報本之儀，已展告虔之禮。顧惟寡薄，愧畏尤深。久屬偽室凶狂，彝倫失序，照臨之內，悉疾略同。爰當改物之辰，乃布惟新之慶，與人更始，以答天休，可大赦天下。應同光二年二月一日昧爽已前，大辟罪已下，所犯罪無輕重，已發覺未發覺，已結正未結正，見禁囚徒常赦不原者，咸赦除之。十惡五逆，屠牛鑄錢，故意殺人，合造毒藥，持仗行劫，官典犯贓，不在此限。賞不失勞，百王令典，人惟求舊，有國通規。當宜廣示優恩，務酬嘉績。應自來立功將校兵士等，皆久經戎陣，備睹辛勤，並宜各轉官資，仍加賞給。應偽朝流人並左降官，未經量移者即與量移，已量移者即與復資。尚慮道路遐遙，未盡知悉，中書門下再舉敕文。應內外文武常參官節度觀察防禦刺史主軍都指揮使等，夙夜在公，冰泉斯戒，既著顯親之道，宜嘉事主之誠，父母亡歿，並與追贈追封，在者各與加爵增封。四品已上扈從翊衡，整肅威儀，展我國容，俾成大禮。應南郊掌儀仗隨駕官員，各有勞獎，其扈駕樓下立仗將士，及河南將校兵士等，亦各賜等第優賞。眷惟盡瘁，言念輸忠，率玉帛以來庭，替郊廟而貳事。既崇丕烈，特顯殊恩，凡關竭力之元勳，宜舉報功之茂典。應藩鎮使臣，各賜一子出身，仍加功臣名號。諸道留後刺史，官高者加爵階一級，官卑者加官一資。宗子維城，本支百代，禮既行於配祖，情敢怠於睦親。應本朝皇親近屬，因緣偽梁，竄遁遐遠，並仰所在搜訪，如非謬妄，即與奏聞到京，委宗正寺簡勘不虛，並與量才敘錄。網羅之中，無由自奮，蜂蠆之內，竟至無辜，既淪沒於濫刑，宜申明於真節。凡本朝內外臣僚，枉被朱溫殺害者，並仰所司具銜申奏，特與追贈，仍搜訪子孫，量加錄用。事主之道，以立節為先；致理之方，以賞善為本。其懷才抱器，不事偽朝，眾所聞知，顯有節行，仰所在官吏，將所著事狀，具姓名聞奏，當加甄獎，兼授官秩。皇王禦宇，禮三恪而為賓，士庶敦風，賴五常而濟世。當宜封崇後嗣，欽若前修。應前代二王三恪及文宣王之後，並可各令繼襲，仍加恩命，所有祖宗廟宇，亦宜各與增修。其隨處合得俸戶，並子孫戶下差稅征徭，仍委中書門下，較本朝格律施行。堯鼓明懸，貴聞進諫；舜旌旁建，比為來賢。是宜廣納話言，庶箴闕政。洎偽梁人滋澆薄，朝掩忠良，蔑聞投水之規，莫識從繩之路。此後應內省文武常參官，並前資草澤之士，有謀分利害，事合機宜，並許上表敷陳，朕當選長旌錄。如有性多毀譽，私貯愛憎，承寬偶恃於得言，縱誌惟專於罔善，朕亦潛令伺察，親要審詳，狡蠹有彰，罪刑無舍。錢者古之泉布，蓋取其流行天下，布散人間，無積滯則交易通，多貯藏則士農困。故西漢興改幣之誌，立告緡之條，所以權畜賈而防大奸也。宜令所司散下州府，常須檢較，不得令富室分外貯見錢，又工人銷鑄而為銅器，兼氵呂邊州鎮，設法鈐轄，勿令商人般載出境。被服錦繡，貴賤有倫，裁制衣裝，短長有度，苟無彝則，必害女工。近年已來，婦女服飾，異常寬博，倍費縑帛，有力之家，不計卑賤，悉衣錦繡，念蠶織之匪易，顧法制之不行，須示條流，冀漸遵守。委所司散下文榜曉諭，御史台及諸道觀察糾舉違敕。水旱之鄉，饑寒宜恤；兵戈之地，勞弊堪傷。鄴城及河東，久興師旅，頗困生靈，其近裹州縣，又輦運徭役，無時暫息。應北京，以北諸州界，及至新州幽州鎮定管界，契丹侵掠，井邑凋殘，兼遼州沁州南界，及安義北界，澤州諸縣，河陽向下，至鄆濮齊棣已來，邊河州縣，數年兵革，至甚凋殘，自此並宜倍加撫安，召令復業。應人戶所輸租稅，特與蠲減，已從別敕處分。兼諸道州縣，有經霜水旱之災，所損田苗，納稅不迨懸欠處，仰子細簡詳，如不虛妄，特與蠲免。頃以未殄寇仇，嚐勞戰伐，況於邊鄙，足見凋傷，既歲月之滋深，在逋逃而可念，或主持錢穀，管係牛羊，既已罄空，須憂徵督，將葉來蘇之詠，宜施在宥之恩。應近邊界州縣人戶，有舊主持官錢斛斗牛羊諸雜課利送納不迨者，並令蠲放。自兵屯郊境，事迫機宜，互有侵漁，交相虜掠，既變良而為賊，實威脅以勢驅，人或銜冤，朕寧無慮。可各下諸處，有百姓婦女，俘虜他處為婢妾者，願歸，即並不得占留，一任骨肉識認。其丈夫曾被刺麵者，仰勘所在村保，如委不係食糧人數，便勒本州府各與憑據，放逐營生。鄉村糴貨鬥斛，及賣薪炭等物，多被牙人於城外接賤糴買，到房店增價邀求，遂使貧困之家，常置貴物，稱量之際，又罔平人。宜令府縣及御史台，於諸門嚴切條流，不得更令違犯。應天下見使鬥秤，並是偽朝所定，宜令所司別造新朝鬥秤，頒下諸道。其見使者，納官毀廢。三館蘭台，藏書之府，動盈萬卷，詳列九流，爰自亂離，悉多遺逸，須行搜訪，以備討尋。應天下有人能以經史及百家之言進納者，所司立等第酬獎。喪葬之典，合式具言，使貧者足以備其儀，富者不得逾其制。頃自淳風漸散，薄俗相承，不守等威，競為僭侈，生則不能盡其養，沒則廣費飾其終。自今後，仰所司舉明條制，勿令逾越。若故違犯，嚴加責罰。曆代以來，除桑田正稅外，隻有茶鹽銅鐵，出山澤之利，有商稅之名，其餘諸司並無稅額。偽朝已來，通言雜稅，有形之類，無稅不加，為弊頗深，興怨無已。今則軍需尚重，國力示充，猶且權宜，未能全去。且檢天下桑田正稅，除三司上供，既能無漏，則四方雜稅，必可盡除。仰所司速檢勘天下州府戶口正額，墾田實數，待憑條理，以息繁苛。國以人為本，人困則國何所依？人以食為天，食艱則人何以濟？聞偽朝已來，恣為掊斂，至於雜色斛斗柴草，受納倉場，邀詰人戶，分外誅求，納一斗則二斗未充，納一束則三束不了，互相蒙蔽，上下均分，疲敝生靈，莫斯為甚。自今後，仰長吏選清強官吏充主納，仍須嚴立條制，以防奸欺，兼具逐色所納加耗申奏。當官者宜守於朝章，力田者宜遵於王制，苟容僥幸，必亂規繩。訪聞富戶田疇，多投權勢影占，州縣不敢科役，貧下者更代征徭，轉致凋殘，最為蠹弊，將安疲瘵，須擇循良。應偽庭內班朝寮，及諸色主掌職員等，遭無辜殺害者，並許昭雪歸葬。共理者太守之官，親人者縣宰之任，戈鋋稍弭，政術為先。刺史縣令，有勸課農桑，招復戶甲，增加稅額，檢勘不虛，委本道觀察使條件奏聞，當加進陟。如貪惰不理，害及於人者，速便停替，務於葺養，稱朕意焉。況親人之官，無先於令錄，致理之道，必擇於才能。苟選任不自於朝廷，則恩澤全歸於侯伯。今日諸道奏請授官，人數轉多，闕員全占，交隳體例，須正條綱，委中書門下舉舊例條理聞奏。刺史總一州之政，縣令專百里之權，至於糾督之司，並謂親人之任。偽朝取士，多不擇才，蓋自藩方奏論，及因權勢屬讬，公行賄賂，蔑顧典章。到官唯務於追求，在任莫思於葺理。或聚蓄更希後任，或掊斂以報前恩。上下相蒙，遠邇為害，生靈困敝，職此之由。自此牧守令錄之官，委中書門下精加選擇。至於三銓注擬，亦在審詳吏能，如貪猥有聞，不得更授令錄。及到官後，委本道觀察使切加鈐轄，仍勒本州判官專為訪察。如掩贓罪，不具聞奏，豈唯獨罪本官，兼亦累及長吏。至於義夫節婦，孝子順孫，並合搜揚，以行旌表。德音之所未至，赦文之所不該，凡百有司，各宜申舉。
於戲，圓蓋方輿，布陰陽而留萬物；賢臣聖主，守紀綱而馭四方。所寶者黎元，所重者神器，久落奸凶之手，每傷忠義之心。朕以訓練五兵，憂勤三紀，收復而親經百戰，輯寧而敢忽萬機，得不居安慮危，慎終如始。內則委樞衡於元輔，庶顯彌綸；外則分符印於列侯，務觀制緝。股肱惟肅，宗社是依。朕有過而須言，臣有善而無掩。使百姓時序，萬國咸寧，共全可大之功，式表中興之道。
天維助順，神亦害盈，有道即興，無道即滅。昔漢朝中否，俄成王莽之妖；晉祚中微，復起桓元之禍。莫不因緣多難，構合異圖，謂天地可以心欺，謂帝王可以力取。殊不知雪霜之後，寒鬆驗貞翠之姿；喪亂之期，義士見忠勤之節。是故南陽宗室，京口英雄，皆懷仗順之謀，悉建平勳之策。逆溫萑蒲餘孽，畎畝微民，因黃巢將敗之秋，於白水喪師之後，自知勢蹙，遂乃向明。聖朝以方切招懷，顯行恩渥，使從賊將，委以齊壇，錫全忠之嘉名，居夷門之重地。爾後連侵四鎮，疊擁雙旌，非聖朝恩澤不深，非聖朝有負此賊，而乃結連奸逆，攻逼河岐，謀害近臣，劫遷鑾輅，終成大逆。遂弑昭皇，殺戮宗枝，逼辱妃後，萬民相顧而節抆淚，百辟飲恨以吞聲。以致神堯萬代之基，陷入碭山豎子之手，人祇痛恨，天地慘傷。況復自僭逆以來，猖狂愈甚，忌勳舊則殺傷已盡，貪財貨則溪壑難盈。氏叔琮、朱友恭之徒，蔣元暉、張廷範之輩，罪無毫髮，皆被誅夷。王仲師覆族於前，劉知俊脫身於後。如斯統馭，何以扶持？稍成瓜李之嫌，便中讒邪之口。且鎮定兩地，聖唐重藩，皆世嗣山河，代分旄鉞，各以生靈是念，封壤求安，既拜表以稱臣，又竭財而入貢。而逆溫不察忠瘁，潛肆窺圖，詐稱應援之師，盜取深冀兩郡。見利忘義，一至於斯。欲令天下歸心，乃至舟中敵國。昨鎮定大王特差人數徑告敝藩，予遂統師徒，躬來應援。逆溫已令將王景仁等七八萬眾，屯據柏鄉。日令步騎，攻圍其城，終不出鬥，遂令引退。即便前來，既落彀中，須施毒手，東西掩擊，勢若山摧，擒戰將二百餘員，奪鐵騎五千餘匹。橫屍滿野，皆龍驤神捷之徒，棄甲如山，悉長劍銀槍之類。程思權縷陳表本，張濤亦備述事機。然董卓之臍，何煩再舉；斬桓元之首，正在此時。近又岐下淮南，皆通閑使，鹹期春首，同起義師。計柏鄉之勝捷遠聞，在兩地之戈鋋轉急，天時人事，昭然可知。伏以公緱嶺名家，聖唐勳族，因逢國難，偶在賊庭。當華夷無事之時，滿朝朱紫，倘社稷中興之後，足顯勳名。予高曾自憲宗朝赴闕以來，世荷恩寵，敢因此際，誓復聖唐。必不與碭山田夫，同戴天而履地。予幕賓王緘僕射，九月中鳳翔使回，劉知俊令公因遺書示，兼傳密意，具述足下相與之分，最異他人，兼憑附達絹書，尋令通送。又累得潞州相公家兄文字，及招得魏博子將，聞得逆溫於公，君臣之分，已有猜嫌，曾於故鎮著人，密欲窺算，皆言紀綱不少，謀害稍難，頗得事機，極不虛謬。且公彭門侍中之後，鴻勳茂業，播在史書，豈忍屈節賊庭，點汙盛族？轉禍為福，去就奚安？箕子去殷，項伯歸漢，充骨肉猶稱先智，全富貴固是良圖。今三鎮嚴師，已及城下，敢假丹抱，仰達英聰。倘蒙俯賜忠言，見機知變，葉同討逆，興復聖唐，則身與金石齊堅，名與天地同固。蓋以久欽重德，是敢先貢直言。如明鑒未回，丹誠尚阻，則長濠巨塹，築室返耕，使飛走以無門，固展覿而有日。
夫相時達變，為智士之良圖；擇福知機，蓋丈夫之能事。故有竄身山谷，不處危邦，今古攸同，豪傑共貫。近聞鄆州山塞，聚徒實繁，並是汴雒舊人，兗鄆奇士，見河南之失險，知偽數之必亡，厭血刃於連年，避淫刑於虐主。必想元元失所，恟恟無依，莫知投足之方，未有息肩之地。予自去冬親提虎旅，徑取楊劉，既獲通津，已諧大計。視逆豎而便同幾上，算梁園而已在彀中。謝彥璋營葺梟巢，嘯聚河上，撩虎頭而難逃碎首，伸螳臂而何暇爭鋒。今則虐使生民，決開天塹，築隄壅水，自固軍營，偷生取笑於庸夫，作事頗同於兒戲。公私塗炭，內外分離，既板蕩以不支，固冰消而在即。予俯詳人事，仰察天時，既畫成謀，已圖大舉。控新羈之鐵馬，礪卻日之霜戈，屈指定期，長驅決勝，誓平國恥，須復家仇，廓妖祲於西郊，奉中興於萬葉。諸君等或中州義士，或大國遺民，困兵革而不保田園，避殘酷而深藏溪洞。聞餘義舉，計各歡然。今既屯聚眾多，已相統屬，須自謀畫，自立功名。或則攻取城池，便可跨據州縣。因茲事勢，以決遠圖，梁寇既西有多虞，固不暇分兵東去，青兗則無人之境，齊鄆則喪亂之州。彼若圖之，必定成事，斯為上策，不可後時。凡有兵機，予能接應，當俟寰區一統，海內為家，可於所得封疆，遂其富貴之願。蒼穹白水，予所不欺。若守險偷生，潛身匿跡，終為亡命，自棄何多。時不再來，機須速決，長謀遠算，自可擇焉。
畫野離疆，雖有華戎之別；惟忠與信，不違蠻貊之邦。契丹王氣稟貞剛，心懷仁義，為天山之貴族，據玉塞之雄藩，恩加辮發之鄉，威讋控弦之俗。往者降情修好，款塞通盟，各守封疆，交陳贄幣。錦車使者，嚐馳問遺之書；牙帳賢王，頗識會同之禮。關山無事，風馬有歸，青塚路邊，罕有射雕之騎；受降城北，更無遺鏃之憂。永保初終，不渝信誓。近者盧文進潛圖凶逆，苟避誅夷，苞奸蘊惡之情，何方可保？有父有君之國，皆所不容。契丹王未始包藏，專聽誑惑，黨一夫之罪惡，絕兩國之歡盟。縱彼犬羊，窺吾亭鄣。徒刲牛耳，難保獸心。輒將左衽之徒，幸我中原之利。見蒐兵甲，決戰西樓。暫勞車騎之師，佇見槁街之首。
維年月日，某官某，以清酌少牢之奠，祃於軍牙之神。秦定百越，漢開九郡，自茲編列，同於諸華。天寶兆亂，北方薦役，惟是南方，久稽討伐。藩蠻怙險，乳字生聚，悖傲威命，虐夷齊人。黃姓陋孽，實恣盜暴，僮壯殺老，掠敚使臣。梟視洞窟，以逃大戮。今皇帝受天景命，敷於有仁，凡百凶毒，罔不震伐。齊魯劓殄，趙魏顯化。溥天之下，咸順帝理。唯是瑣眇，尚恣昏頑，致天震怒，命底於罰。官臣某欽率邦典，統戎於征。惟爾有神，懋揚乃職，敢告無縱詭類，無劉我徒。鏃刃鋒鍔，畢集於凶躬，鎧甲幹盾，咸完於義軀。焚煬蕩沃，往如行虛。俾人懷於安，以靖離之隅。在是舉也。往，欽哉！無作神羞。急急如律今。
