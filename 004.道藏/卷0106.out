帝諱亶，初名嗣源，代北人，世事太祖，遂從姓李氏。唐咸通八年生。同光元年授蕃漢馬步總管，加太尉。四年四月即位，改今名。長興元年，上尊號聖明神武文德恭孝皇帝。四年，再加尊號聖明神武廣道法天文德恭孝皇帝。在位八年，年六十七，諡曰聖德和武欽孝皇帝，廟號明宗。
寡人允副群情，方監國事，外安黎庶，內睦宗親，庶諧敦敘之規，永保隆平之運。昨京師變起，禍難薦臻，至於戚屬之閑，不測驚奔之所，慮因藏竄，濫被傷夷，言念於茲，自然流涕。宜令下河南府及諸道，應諸王眷屬等，昨因變起出奔，所至即時津送赴闕，如不幸物故者，即量事收瘞以聞。
今年夏苗，委人戶自供，通頃畝五家為保，本州具帳送省，州縣不得差人簡括。如人戶隱欺，許人陳告，其田倍徵。其百姓合散蠶鹽，每年抵二月內一度俵散，依夏稅限納錢，夏秋苗畝稅子，除元徵石鬥及地頭錢餘外，不得紐配。
欲運陰陽，賢者諒資於籌畫；將烹鼎飪，哲王取喻於鹽梅。是知心恬淡則變理無差，意平正則調和靡慝。王者以二儀為法，百度是貞，將施理國之規，必慎代天之任。其有鎮時望重，濟物才高，或早推房杜之風，或暗合孫吳之略，鹹膺妙選，適副旁求。光祿大夫太子賓客上柱國滎陽郡開國侯食邑一千戶鄭玨，禮樂成家，鈞台接武，珪璧耀無瑕之彩，鹹韶奏希代之音，雅度不群，貞規拔俗，為縉紳之楷範，作文學之宗師，曆踐華資，嚐居重任，舒卷罔渝於古道，坦夷不易於衝襟，允謂正人，實符休運。正議大夫守工部尚書上柱國樂安縣開國男食邑三百戶賜紫金魚袋任圜，儒元繼代，簪組傳芳，蘊穰苴文武之才，抱季子縱橫之略，早參戎幕，既備展於良謀，洎曆尹京，復廣敷於善政，掩李牧防虞之術，繼蕭何饋運之勞，安北邊而顯賴殊功，伐西蜀而固資婉畫，及康延孝忽從劍閣，欲襲錦川，統戎至及於三千，破賊將逾於萬數，奸凶盡戮，邛蜀再寧，靜十道之妖氛，息三川之生聚，遠提銳旅，來赴上京。適當纂紹之初，尤驗忠貞之節，而鬱於人望，協彼僉諧，宜膺並命之榮，允謂當仁之選。或升書殿，或掌國租，冀伸致主之嘉猷，別展富民之茂績。
於戲，位尊百辟，職總萬機，公忠則庶政惟和，便辟則彝倫攸斁，慎宜九德，勉阜群生。玨可中書侍郎兼刑部尚書平章事集賢殿大學士，圜可金紫光祿大夫中書侍郎兼工部尚書平章事判三司。
故西道行營都招討制置等使守侍中監修國史兼樞密使郭崇韜，宜許歸葬，其世業田宅，並還與骨肉。故萬州司戶朱友謙，可復護國軍節度使守太師兼，尚書令河中尹西平王，所有田宅財產，並還與骨肉。
革則縱田客以殺人，說則侵鄰家而奪井。選元亨之上第，改王參之本名。或主掌三司，委元隨之務局；或陶鎔百里，受長吏之桑田。鹹屈塞於平人，互阿私於愛子，任官匪當，黷貨無厭。謀人之國若斯，致主之方安在？既迷理亂，又昧卷舒，而府司案牘爰來，諫署奏章疊至，備彰鬼跡，深汙明庭。是宜約以三章，投之四裔，其河南府文案，及蕭希甫論疏，並宜宣示百僚。
豆盧革、韋說等，身為輔相，手握權衡，或端坐稱臣，或半笑奏事，於君無禮，舉世寧容？革則暫委利權，便私俸祿，文武百辟，皆從五月起支，父子二人，偏自初正給遣。說則自居重位，全紊大綱，敘蔭貪榮，亂兒孫於昭穆；賣官潤屋，換令錄之身名。鬼行疊彰，群情共怒，雖居牧守，未塞非尤。革可責授費州司戶參軍，說可夷州司戶參軍，皆員外置同正員，並所在馳驛發遣。
契丹盧龍軍節度使檢校太尉盧文進，遼西飛將，薊北雄才，頃以被讒，因而避禍。雖附茹毛之俗，長懷向國之誠，將軍寧屈於虜庭，校尉終還於漢壘。洎於纂紹，果卜旋歸，繼飛雁足之書，累殄龍庭之虜。前冒白刃，中推赤心，擁塞垣之車帳八千，復唐土之民軍十萬。氣吞沙漠，義貫神明，爰降寵章，以旌壯節。可特進依前檢校太尉同中書門下平章事使持節滑州諸軍事守滑州刺史充義成軍節度滑濮管內觀察處置等使，仍封范陽郡開國侯，食邑一千三百戶，兼賜推忠翊聖保義功臣。
王者祗敬宗祧，統臨寰宇，必順體元之典，特新制義之文。朕以眇躬，獲承丕構，襲三百年之休運，繼二十聖之耿光。馭朽納隍，夕惕之心罔怠；法天師古，日躋之道惟勤。今則載戢干戈，混同書軌，荷元穹之眷佑，契兆庶之樂推。簡玉泥金，非敢期於薄德；耕田鑿井，誠有慕於前王，將陳享謁之儀，即備郊丘之禮，宜更稱謂，永耀簡編。今改名為亶，凡在中外，宜體朕懷。
昔舜命皋夔，百揆時敘；湯命仲虺，萬國咸寧，道既合於君臣，事實光於今古。朕克相上帝，敷佑下民，惟順考於典墳，俾旁求於顏傑。升之廊廟，付以鈞衡，期共理於寰區，冀永康於黎庶。厥有明哲，咸謂碩儒，早隆佐命之功，久負濟時之器。必使膺茲大任，弼我丕基，既詢謀以僉同，固朕志而先定。爰行並命，是降寵靈。端明殿學士朝議大夫守尚書兵部侍郎上柱國賜紫金魚袋馮道，四瀆凝休，五行鍾秀，積善克承於家訓，揚名端守於素風。孔門曾顏，寧同懿行，漢庭嚴樂，詎比宏才。溫恭為君子之儒，愨厚有大臣之體。故自從龍契會，倚馬摛詞，首讚先朝，紹隆丕業。為善不伐，有能不矜，守廉貧則罔恥縵袍，持慎審則靡言溫樹。自予纂嗣，賴爾弼違，爰精選於禁林，乃特遷於秘殿。愈陳規誡，屢罄論思，都正直以莫倫，諒真純而罕匹。銀青光祿大夫守太常卿判吏部尚書銓事上柱國崔協，星辰降彩，軒冕聯榮，禮樂稟於生知，詩書博於時習。輝華繼世，可鄙荀陳，清貴傳家，固超王謝。自登高第，踐曆周行，居省闈則職業備修，升憲府則朝綱克振。近者委司選部，命典秩宗，轄彼銓衡，則群才適序；調其律呂，則雅音克諧。既揚正始之風，可驗中和之德。並以功庸夙著，問望彌高，宜允副於具瞻，俾顯當於爰立。是命寵升黃閣，光弼紫宸，或居書殿之榮，俱列戶封之貴，仍加峻級，以示新恩。道既葉於谘詢，心乃符於啟沃。
於戲，知人則哲，予竊慕於前王；事君盡忠，爾已聞於當代。更宜夙夜，慎保初終，使社稷以無憂，期子孫之有賴。往踐厥位，汝惟戒哉。道可正議大夫中書侍郎平章事充集賢殿學士，協可中書侍郎平章事。
朕聞襲弓裘之美，惟孝承家；秉旄鉞之權，惟忠報國。其有顯居世祿，傑出時材，疾風端勁草之心，積雪驗貞鬆之節。恐毀我室，非鬩於牆，宜遵紹續之文，俾授統臨之寄。爰於剛日，特舉彝章。威武軍節度觀察留後起復雲麾將軍檢校太傅使持節舒州諸軍事守舒州刺史兼御史大夫柱國琅琊縣開國伯食邑七百戶王延鈞，拱北華星，圖南巨翼，垂金精於元象，刷玉宇於雄風。而自皂蓋分憂，清源共理，五馬之聲光首出，八龍之價譽相高。既綰圭符，俄從金革，在原無惠，鹹推晉後之賢；當璧有徵，大葉楚人之望。而又上欽天眷，旁沮物情，守祖考之貽謀，卻蕃宣之承制。心傾皎日，義惡浮云：建溪之誓帶如河，閩嶺之礪山齊嶽。父風宛在，臣節彌堅。是命高建牙璋，沿開玉帳，錫以油幢瑞節，廣其淥水紅蓮。寵冠阿衡，貴同緹騎，尊以師而表敬，實其戶而增封。並示貞榮，仍加懿號。
於戲，象賢務德，克揚嗣子之名，進律推恩，當顯使臣之禮。勉膺殊渥，永保令圖。可依前授起復雲麾將軍右金吾衛大將軍外置同正員檢校太師守中書令福州大都督府長史充武威軍節度福建管內觀察處置兼三司發運節度，封琅琊王。
朕恭膺大寶虔荷丕基，選眾與能，克保君臨之道；寶賢念舊，庶符帝賚之資。繇是推以腹心，授之衡柄，冀扶持於寡昧，申啟沃於始終。其有樂在晏安，勇於衝退，宜暫均於勞逸，思顯示於優隆。光祿大夫門下侍郎兼工部尚書平章事監修國史上柱國樂安郡開國侯食邑一千戶任圜，天授宏材，波澄偉度，早負公侯之器，深懷將相之資。智擅圓方，謀惟通變。先皇帝中興景運，再造鴻圖，夙參佐命之功，迥著安時之業。克平邛蜀，大掃妖氛，鬱有殊庸，雅為良弼。朕惟薄德，尋所注懷，爰自六卿，擢居四輔，秉國鈞之重任，掌邦計之劇權。內罄沃心，外彰陳力。方期委任，遽閱封章。曲徇汝懷，固違朕旨。既披陳而莫抑，在進退之有常。宜更鳳沼之尊，俾踐龍樓之秩。勉從頤養，勿替謀猷。可落平章事，守太子少保。
朕聞老氏談經，無如知止，素王窮易，當在庶幾，賢哲所以保身，進退於焉合道。其有位居元輔，功敘彝倫，節宣微爽於衝和，休致屢堅於章表。酌其陳力，莫若從人，俾回席於三台，就懸車於百揆。特進行門下侍郎兼刑部尚書同中書門下平章事充太微宮使宏文館大學士上柱國滎陽郡開國公食邑一千五百戶鄭玨，皇朝軒冕，清廟笙鏞，崇令望於縉紳，節雅音於律度。而自再持鈞軸，益顯公忠，尋更近市之居，兼杜掃門之跡。克己復禮，為官擇人，爰屬巡幸浚郊，務名賢而好善；經營雒邑，煩上相以卜年。方賴嘉猷，忽嬰美疹。豆耳何妨於寂聽，灰心頓悟於浮榮，高慕赤鬆，勇辭黃閣。朕以方調殷鼎，尚眷晉樽，欲盡殷勤，具觀堅切，可久之規斯在，再三之請莫違。所以特許抽簪，免勞借箸，進崇階於開府，假優秩於不朝，仍益井田，俾厚風俗。
於戲，祁奚請老，不無內舉之規，張禹言情，亦有私恩之事。唯卿奉身而退，其德不回。予實嘉焉，美兼善也。勉從頤養，永保初終。可開府儀同三司尚書左僕射致仕，仍加食邑五百戶。
夫忠而能力，蓋臣子之嘉猷；賞不逾時，乃君親之大義。其有一心奉國，萬里勤王，宣至化於遐陬，振威聲於異俗。宜升寵秩，式示優恩。竭忠建策興復功臣東南面行營副招討使寧江軍節度觀察等使光祿大夫檢校司徒使持節都督夔州諸軍事守夔州刺史西方鄴，壯節挺生，英材間出，居家克孝，事主能忠，總銳旅以遄征，飛捷書而薦至。一日千里，復峽內之土疆；七縱七摛，蕩荊門之妖祲。近令偏將，徑取敵城，運籌之智神輸，破竹之威電速。漸平兔穴，當覆梟巢，方堅倚仗之誠，宜降襃崇之命。俾兼為保，益重殿邦，既虎踞於上流，佇鯨吞於下瀨。
於戲，功名既立，節義彌高，鼎鍾方示於飧銘，綸綍寧煩於訓誡。唯期帶礪，永協雲龍。可檢校太保使持節都督夔州諸軍事守夔州刺史寧江軍節度觀察等使。
王者君臨八表，子育萬民，務匿瑕含垢之仁，引禁暴戢兵之德。每存寬恕，貴就和平。其有受國深恩，承家舊履，乖失臣節，包藏禍心，萌悖亂以欺天，資貪殘而害物，苟無征討，曷示紀綱？義武軍節度觀察等使檢校太尉兼中書令守定州刺史太原郡王王都，猥以凡林，讬於盛族，梟獍之凶早縱，豺狼之性不移，位極人臣，跡無忠孝。自朕纘承大業，懷輯群方，山河之寄愈堅，帶礪之盟益甚。凡於事體，每務優崇，骨肉淪落者，並致歸還；嗣息薦論者，遍加任使。一門受寵，九族同榮，近以家艱，疊頒國命，行吊遠繄於卿士，奪情尋復於公侯。繼下絲綸，薦及垣翰，在予之分，於爾何虧？而屬者所為，頻彰逆狀，徵發不從於朝命，賦租罔係於省司，擅致軍都，遍抽編戶，專修城壘，潛造甲兵，說誘佐命藩臣，留滯歸朝刺史。賴皆忠順，尋各奏聞。曾令近侍馳書，責使深思改過。載惟撫禦，敢怠含宏。近乃長惡靡悛，亂常尤甚，遣奸人招軍前節級，出妖言惑管內生靈。兼掛牒文，已為邊患。闔境之蒸黎愁沮，遠遣造陳；鄰藩之主帥封章，共期戡定。其王都宜削奪在身官爵，仍令馬步兵士，於州側近權置行州，招誘在州軍人百姓，及安撫鄉川人戶。
於戲，不祥之器，寧願舉於干戈；無罪之民，豈忍墜於塗炭？將行吊伐，倍軫情懷，勉施拯救之功，勿致傷夷之弊。雖軍威須振，在王道無虧，凡百戎臣，當體朕意，宣布遐邇，減使聞知。
朕自承天命，恭襲帝圖，務令黔黎永安，非止皇居獨樂。當艱虞之際，與良將共靜邊塵；及開泰之時，於諸侯並崇官爵。既酬勳而示寵，賴撫俗以經心，讬在無私，期於共理。有功者切於慶賞，有過者非所願聞。陶玘以偶違敕條，無柰何而從謫宦，廷隱以全虧公道，不獲已而就極刑。乃朝典之須行，實朕心之不樂。備軫泣辜之念，更嚴加禁之規。況在藩方，皆明理本。節度使等時號山河之主，縣令亦人呼父母之君。並切為時，皆勤布化，不獨榮於身世，兼乃慶及子孫。當虔夕惕之懷，同廣日新之政。各處有功之地，永為無過之人。宜體朕懷，共資王道。
朕聞魏張和戎，始克諧於金石；祭遵征虜，終並息於煙塵。此乃先務柔懷，後申禁暴，明國家之耀德，表藩翰之圖功。既立丕勳，宜加懋賞。興邦守正翊讚功臣盧龍軍節度管內觀察處置押奚契丹兩蕃經略盧龍軍等大使特進檢校太尉同中書門下平章事幽州大都督府長史上柱國天水縣開國侯食邑一千戶趙德鈞，崆峒稟氣，渤澥融精，傳將略於黃公，受兵符於元女。而自羈縻戎馬，控制盧龍，洞曉蕃情，飽諳邊事。獲其五利，嚐姑息於鮮卑；運以六韜，果生擒於惕隱。可謂坐籌帷幄，能執干戈，終殄寇於中山，永摧凶於外域。犬羊南牧，賴掃蕩於尋時；貔虎北征，遂凱旋於此日。加以民軍胥悅，畏愛並行，薊門之人物如初，燕穀之粢盛畢備。得不疇其庶績，襃以徽章，就加進律之文，式葉陟明之典，是命寵頒鳳綍，榮列貂冠，正爵位於三公，加井田於千戶，貴申殊渥，仍賜真封。
於戲，事君之節已彰，燕山紀頌，教子之方大著，踐土臨戎，有國有家，惟忠惟孝，享茲具美，永保令猷。可依前檢校太尉兼侍中幽州大都督府長史充盧龍軍節度觀察等使，進封開國公，加食邑五百戶食實封一百戶。
朕嚐披國史，備閱軍功，裴度之破淮西，無遺廟算；石雄之攻山北，益展皇威。莫不仰遺烈於祖宗，委全才於將相。而自中山逆命，外域朋奸，奪戎旅以鷹揚，屠賊兵而魚爛。夕聞告捷，朝賞殊勳。竭忠建策興復功臣北面行營招討歸德軍節度宋亳單潁等州觀察處置亳州太清宮等使權知定州軍州事特進檢校太傅同中書門下平章事使持節宋州諸軍事宋州刺史上柱國玉琅琊郡開國侯食邑一千戶王晏球，長劍倚天，洪河帶地，居萬夫之長，擅三傑之名。黃石兵書，運子房之籌略；清淮公族，興仲爽之源流。自統雄師，往收逆壘，摧曲陽之堅陣，厭滱水之驚波。爰築室以反耕，攻圍雉堞，果析骸而易子，傾覆鳥巢。招降之士庶數千，撲滅之凶狂非一。王都授首，禿餒生擒，火焚而惡蔓皆除，電掃而妖氛並息。諒茲丕績，宜降優恩。乃眷汶陽，實惟巨鎮，據犬牙之內地，當馬頰之要津。是命疇以勳庸，福其黎庶，進國公之品秩，崇藩後之等威。俾濬鳳池，仍加蟬冕，帷幄共推於重席，井田兼別於真封。
於戲，解甲休兵，實歸於上將，安民和眾，議仗於賢臣。永保令猷，無替朕命。可依前檢校太傅兼侍中使持節鄆州諸軍事守鄆州刺史充天平軍節度齊棣等州觀察處置使，仍進封開國公，加食邑一千五百戶食實封一百戶，行營副招討橫海軍節度觀察等使守滄州刺史李從敏可光祿大夫檢校太保使持節定州諸軍事守定州刺史充義武軍節度觀察北平軍等使，進封開國伯，加食邑一千二百戶。北面行營兵馬都監鄭州防禦使張虔釗可光祿大夫檢校司徒使持節滄州諸軍事守滄州刺史充橫海軍節度觀察等使，仍封清河縣開國子，食邑五百戶。
朕自嗣守丕基，勤修庶政，於茲四稔，罔怠萬機。上實賴乎祖宗，下必資於卿士。卑躬克儉，景行前王，側席求賢，追蹤往哲。日懼一日，雖休勿休，幸致風雨不愆，干戈載戢。九穗之禾應瑞，足表豐年；兩階之舞鹹賓，無虧曠代。敢萌矜伐，漸喜隆平。然而圓丘之禮未陳，清廟之詩未著，夙宵增懼，寤寐興懷，何以助天之高而報地之厚也？且天覆予為子，民戴予為君，苟帝道未臻，則人倫焉正？必須燔柴瘞玉，嚴六宗虞典之禋，非敢刻石泥金，竊萬歲嵩高之美。凡在遐邇，當體至懷。朕取來年二月十一日有事於南郊。
朕恭荷丕圖，獲申大禮，蓋股肱之葉力，環衛之輸忠。將士等扈從乘輿，警巡晝夜，鹹彰勞瘁，深所嘉稱，各示頒宣，以明酬獎。宜令三司依等第勘會，指實人數，指揮支給。其諸道州府，如本處有絹帛，準價折支，無見在錢物，即就便支遣。兼差使臣各往，逐處宣賜，仍下六軍諸衛，準此告諭。
獲遇拜郊，遠來行事，既施微效，宜被優恩。欠一選者宜令待闕，欠兩選者減一選，欠三選四選者減兩選，欠五選六選者減三選，欠七選八選者減四選，欠九選已上者減五選。三司勒停官，顯有過愆，遂當停替。不逢大禮，終是棄人，仍令所司以罷官理選赴常調。如是今年合格者，許令待闕注擬。仍委吏部南曹依元簡勘事節，合減選數，給付牒知。
衡之平不欺於物，水之止洞鑒於形。厥有操心秤而無撓重輕，掛人鏡而自分妍鬼。所以旁求多士，果得正人。符夢卜而惟吉之從，舉賢良而不仁者遠。命為予弼，僉曰汝諧。朝議大夫守太常卿上柱國隴西縣開國男食邑三百戶賜紫金魚袋李愚，勁草淩風，孤鬆抱雪，向曆艱難之運，再逢開泰之期。先皇擢在禁林，輟隨征旆，鋒铓翰墨，經劍閣而無競刊銘；糞土珠金，入刀州而未嘗關夢。罔矜諭蜀，素蘊致堯。洎朕纘紹丕圖，服勤內署，慎密而不言溫樹，論思而守奉甘泉。及掌文闈，大開公道，樹杏壇而重興四教，曆蘭省而再陟二卿。當祀周郊，密承殷誥，泥金而將期獻頌，擊石而尋致來儀。既曆試諸艱，且爰立作相，是命亞鳳池之貴位，領虎殿之群儒，仍進崇階，兼加好爵。
於戲，久虛右席，俾運前籌，期偃戢於干戈，致混同於書軌，以毗乃辟，正事惟醇，則霖雨鹽梅，於是乎在。可正議大夫守中書侍郎平章事集賢殿大學士。
朕聞變理陰陽，霖雨之功是讬；調和鼎沸，鹽梅之味攸憑。蓋貞淳則克契二儀，正直則允諧庶品，必在懸衡秉誌，定鏡操心。苟無爽於毫釐，則潛符於造化。將付代天之柄，宜歸不世之才。今得良臣，庶臻治道。端明殿學士中大夫尚書兵部侍郎上柱國賜紫金魚袋趙鳳，丹山瑞彩，赤堇靈鋒，清明猶水鏡冰壺，質厚若渾金璞玉。動惟稽古，靜可鎮時。夢傳五色之毫，文章煥爛；力就三冬之誌，學藝縱橫。頃在禁林，嚐傳職業，始中原之大定，屬萬國以來朝，制命聯綿，詔書疊委，共歎立成之敏，略無停綴之時。洎朕承基，復資演誥，俄遷居於秘殿，嚐密讚於鴻圖，實賴謀猷，每嘉經濟。爰司貢部，俾選儒徒，果無遺逸之名，足見搜羅之道。昨朕將還雒邑，特委浚郊，一時權藉於殿邦，期月尋聞於報政。恩威並設，賞罰皆明，夷門無夜析之喧，梁苑遂春台之樂。克膺重寄，允謂周才，宜顯處於岩廊，貴大施於陶冶。黃扉峻秩，粉署崇資，兼煩筆削之功，更代簡編之職。勳階並進，爵邑惟新，足為爰立之榮，在體勤求之意，唯思啟沃，端俟弼諧。
於戲，應夢卜之祥，當股肱之任，關群生之休戚，係萬宇之安危，社稷是平，寰瀛繄賴，勉勤夙夜，無怠初終，勿令伊說皋夔，鹹擅美於前也。可正議大夫門下侍郎兼工部尚書同平章事監修國史上柱國，仍封天水縣開國男，食邑三百戶。
朕自恭臨萬國，惠撫兆民，遵上古清淨之規，削近代繁苛之政。兩稅之外，別無徵斂之名。八年之閑，繼有豐穰之瑞。睹流亡這漸復，謂富庶之可期。爰自今秋，偶愆時雨，郡縣累陳於災沴，關梁亦奏於逃移。良由朕刑政或差，感通不至，責躬罪已，靡忘於懷，特議優矜，庶令安集。據河中同華耀陝青齊淄絳萊等州各申災旱損田處，已令本道判官檢行，不敢額定頃畝。如保內人戶逃移，不得均攤抵納本戶租稅。其稅子如闕本色，許納諸雜斛斗薥黍充，每鬥折粟八升。今許納本色稗子，特與免稅。前件遭旱州府，據檢到見苗，仍恐輸官不迨，今祗徵一半稅物，仍於於便近州府送納，其餘一半，放至來年。其逃移戶田產，仰村鄰看守，不得殘毀。必在方嶽群後，州縣庶官，各體憂勤，共相勉勵，明詳獄訟，恭守詔條，上答天災，必思於戒懼，下除民瘼，必務於撫綏。當共恤於疲羸，勿自安於逸樂。
故晉國夫人夏氏，素推仁德，久睦宗親，嚐施內助之方，不見中興之盛。予當禦極，子並為王，有鵲巢之高，無翬衣之貴。貞魂永逝，懿範常存。改本朝之文，沿追冊之制，將慰懷於九族，冀葉慶於四星，宜追冊為皇后，兼定懿號。
