天下兵馬大元帥尚書令吳越國王錢鏐，本朝元老，當代勳賢，位已極於人臣，名素高於簡冊，贈典既無其官爵，易名宜示其優崇，即令所司定諡曰武肅，仍以王禮葬。
供奉官陳延矩回，覽所奏，遂閬黔夔等州自此差來所屯軍都將士等，當府已厚給衣糧，盡令優足，其指揮都頭，各隨職次，悉以安排，雖因事以在川，固係籍而為國，但念各有家口骨肉在本管軍管，居此者已有生涯在彼者寧無離戀？伏乞敕見在營幕，放前件將士家口入川等事具悉。切自釁起梓綿，災延巴蜀，繇茲奸賊，累我藎臣，阻渥澤以不通，構猜嫌而莫解，果招神感，自就天誅。卿有勇有謀，克忠克孝，雖偶遭詿誤，而每切推崇，率師徒而繼殄鄰凶，貢表章而尋輸臣節。兼以諸方戍卒，皆厚給諡衣糧，數道王人，亦優加於供待。周勤若是，嘉歎良深。並奏人名已係兵籍，朕既推誠而待物，卿方盡瘁以事君，卿安即是朕安，在彼何殊在此。所謂家眷東地，更乞發遣西行，既覽奏陳，固議俞允。尋命宣茲表意，采彼輿言，皆以久抱暌離，極思團聚。但以舍茲九族，就彼一身，雖絲蘿琴瑟之情，分飛甚苦，而松柏邱園之戀，拋棄尤難。又知已有生涯，恐虞卻相棄擲。況聞兩川，曾經戰鬥，必有殺傷，既難輕議於往來，兼恐不實其存沒，切恐去不相見，住無所依，轉令兩地之困空，盡致一家之沈沒，聞茲哀訴，又可憫懷。其如口數頗多，地裏極遠，如或正身自來般取，即應此輩不貯憂疑。卿可體彼人情，詳茲物理，妙加籌度，貴葉便宜。故茲詔示，想宜知悉。
據所奏，以文武之將寮，希尺寸之官賞，請卿自稱王爵，權行制書。卿以未經先奏於宸聰，不欲便加於眾意，卻緣熊羆之武旅，懷鐵石之壯心，或立功勞，須加爵賞，難以具排官氏，繁奏聖聰，敢希顯降明文，許行墨制，亦自朝廷之成命，委藩翰以奉宣，凡有施行，後當聞奏，免憂迢遞，庶從便宜等事具悉。卿等最親最舊，不溢不驕，爰自中興，夙參佐命，厭大權而不處，守高節以自全。成茲令名，標於信史。洎總茲千乘，鎮彼一隅，不將富貴為心，惟以邦家是念，盡血誠而推戴，竭土產以貢輸。每念忠良，正深係賴。忽被董璋之逼迫，遽令蜀郡以攜離，卿雖外合元凶，而內全大節，文翰每深於恭敬，使臣盡厚於接延。兼閒曾興議於東川，欲拜章於北闕，彼既他說，此難獨行。察卿此際之誠，契朕從初之料。今則詔書才降，章表繼來，阻推勸之眾情，高辭王爵；執變通之獨見，遠貢臣誠。去假號而就真封，抑異端而全大計，非卿不能斷此意，非朕不能悉此心。載閱為敷陳，備詳披瀝，自然可久可大，傳子傳孫，長為一面之藩維，永作四方之表式。其文武將寮等，或武有折衝之術，文多經濟之材，鹹能讚佐元戎，削平大憝，功勳顯著，酬獎必行。所請權行制書，貴從宜便，雖隨方設教，葉遠藩眾庶之情。而引古證今，異本朝全盛之事。切念道途久絕，人使才通，在朕方務於綏懷，於卿固無於愛惜。緬思盡節，必認注心。自今已後，劍南諸道應節度使刺史并州縣官軍府文武將吏等，或陛降賢愚，或黜陟功過，一切委卿逐便選擇，差署施行訖奏，朝廷更不除人。豈惟葉彼權宜，抑亦表吾委任。故茲詔示，想宜知悉。
據所奏，節度副使知武泰軍節度兵馬留後趙季良，馬步諸軍都指揮使知武信軍節度兵馬留後李仁罕，左廂馬步都指揮使知保寧軍節度兵馬留後趙廷隱，右廂馬步都指揮使知寧江軍節度兵馬留後張知鄴，衙內馬步都指揮使知昭武軍節度兵馬留後李肇等臣，各以簡署列藩，委之共理，伏乞特頒詔令，各降真恩，儻蒙委以節旄，則望付臣宣賜，仍希眷澤，各轉官階等事具悉。卿前鎮彼遠方，迫於近患，欲作婉成之計，須為苟合之容，果中含宏，自貽誅戮。趙季良等體卿忠孝，感卿撫綏，或獻謀於帷幄之間，或效勇於鼓旗之下，賴茲奮發，致彼廓清。今則才翦凶徒，尋輸忠節，雖知祥之通變，亦季良之讚成。況彼皆是重藩，並難虛位，言念數子，參佐一心，不惟功合獎酬，兼亦材堪任使。但能致理，何爽從權，所委留司，悉諧朕意，應希渥澤，並可允俞。但緣卿自建大功，未加殊寵，即俟相次，便與施行。其旌節官告等，更不差使頒宣，亦便委卿分付。所乞墨制，已從別詔處分。故茲詔示，想宜知悉。
王者法天而育兆庶，體地而安八紘，允執大中，式彰無外，鬥極正而眾星鹹拱，溟渤廣而百穀皆宗。所以居戴履之倫，窮照臨之境，宏道修德，恭已虛懷，歸心者眷為王人，向化者被以風教。由是舉封崇之命，稽旌賞之文，垂於古先，罔敢失墜。其有地稱平壤，師擅兼材，統五旅之強宗，控三韓之奧壤，務權鎮靜，誌奉聲明，爰協彝章，是加寵教，谘爾權知高麗國王事。建身資雄勇，智達機鈐，冠邊城以挺生，負壯圖而閑出，山河有授，基址克豐。踵朱蒙啟土之禎，為彼君長；履箕子作藩之跡，宣乃惠和。俗厚知書，故能道之以禮義；風驍尚武，故能肅之以威嚴。提封於是謐寧，生聚以之完輯，而復行及唇齒，分篤皮毛。忿黠虜之挺襖，恤鄰邦而救患，矧以披肝效順，秉節納忠。慕仁壽，以康時，識文思之撫運，海航深險，輸眷貢琛，繼陳述職之儀，茂著勤王之業。夫推至誠而享豐報，道之常也；奠真封而顯列國，禮之大也。勞有所至，朕無愛焉。今遣使太仆卿王瓊、使副太府少卿兼通事舍人楊昭業等，持節備禮，冊命爾為高麗國王。
於戲，作善天降之祥，守正神祚之福，干戈慎於危事，文軌資於遠謀，永為唐臣，世報王爵，往踐厥位，汝惟欽哉。
卿珠樹分福金鉤協兆，領日邊之分野，冠海外之英雄。士心同感於撫循，民意咸歌於惠養。而又誠堅事大，志在恤鄰，秣馬利兵，挫甄萱之黨；分衣減食，濟忽汗之人。繼航海以拜章，每充庭而致貢，金石之誠明貫日，風雲之梗槩凌空。名播一時，美流四裔，志規若此，賞典寧忘？特議疏封，仍升峻秩。剪桐圭而錫命，目極蓬山；眷桃野以傾思，心隨濟水。勉祗異禮，永保崇勛。今授卿特進檢校太尉使持節玄莬州都督上柱國充大義軍使，仍封高麗國王。今差使太僕卿王瓊、使副太府少卿楊昭業等往彼備禮冊命兼賜國信銀器匹段等，具如別錄，至當領也。
卿長淮茂族，漲海雄蕃，以文武之才，控茲土宇；以忠孝之節，來稟化風。貞規既篆於旗常，寵數是覃於簡冊。如綸如綍，已成虎穴之榮，宜室宜家，足顯鵲巢之美。俾頒湯沐，以慶絲蘿，就光輔佐之功，式協優隆之命。諒卿誠素，知吾渥恩。卿妻柳氏，今封河南郡夫人。
朕以王建星雲稟秀，金石輸誠，信義著於睦鄰，忠孝彰於事大。領三韓之樂土，每奉周正；越萬里之洪波，常陳禹貢。勳名已顯，爵秩未崇，宜寵錫以桐圭，俾真封於桃野。今封授高麗國王，差使往彼，備禮冊命，便令慰諭，想宜知悉。
朕猥以眇躬，虔承丕構，統臨區宇，綿曆星霜。九有所賓，萬務思理，鑒往代廢興之本，稟前王嗣守之規。馭朽索以兢懷，攬宵衣而惕慮。顧惟寡昧，罔敢怠荒，而猶帝道未臻，皇猷罕著。至於五兵銷偃，九穀豐穰，內繇調燮之功，外假勳賢之力。豈茲涼德，擅彼徽名。今則漸冀小康，將凝大化，諒繄台輔，俾契混同。何乃遽貢飾辭，爰加溢美，乍披來奏，深匪素懷。致君不在於斯文，尊主寧勞於懿號？未若罄舟楫濟川之業，竭股肱宣力之誠，使化被八荒，澤及四海。武功文德，感葉於休期；君賢臣忠，永懷於良史。今茲來請，具驗乃心，徒切歎嘉，必難依允。所上尊號宜不允。
八表來王，蓋率朝宗之義；四方述職，鹹遵任土之宜。苟獻奉之過常，固煩費而滋甚。將隆景運，以俟雍熙，但思於碎枕焚裘，豈悅於珍禽異寶？德宜從儉，法在鼎新。起今後中外臣僚、藩部牧伯，時節獻賀，量事達情，不得掊斂生靈，致令愁歎。鷹犬之類，勿有進獻。
京都之內，古無郡城，本朝多事已來，諸侯握兵自保，張全義土功斯設，李罕之砦地猶存。時已擴清，固宜除剗。若特差夫役，又恐擾人。宜令河南府先分劈出舊日街巷。其城壕許占射平填，便任蓋屋宇。其城基內舊有巷道處，便為巷道，不得因循，妄有侵射。仍請射後限一月，如無力平剗，許有力人戶占射平填。
本朝舊日趨朝官置待漏院，候子城門開，便入立班。如遇不坐，前一日晚便宣來日兩衙不坐。其日才明，閤門立班便宣不坐，百官各退歸司。近年已來，雖遇不坐正殿，或是延英召對宰臣，或是內殿親決機務。所司不循舊制，往往及辰已之時，尚未放班，既日色已高，致人心鹹倦。今後若遇不坐日，未禦內殿前，便令閤門使宣不坐，放朝退班。
古者酌禮以制名，懼廢於物；難犯而易避，貴便於時。況徵在二名，抑有前例。以太宗文皇帝自登寶位，不改舊稱。時即臣有世南，官有民部，靡聞曲避，止禁連呼。朕猥以眇躬，讬於人上，止遵聖範，非敢自尊。應文書內所有二字，但不連稱，不得回避。如是臣下之名，不欲與君親同字者，任自改更，務從私便，庶體朕懷。
五日起居之意，所貴數見群臣，俾陳時事。憲司所奏朔望入閣等事，既合往例，得以允俞。其五日一度起居之際，班行內有要奏事者，便出行奏對，仍付所司。
漢朝昇沛，魏祖封譙，當化家為國之時，行奉先思孝之道。眷惟應郡，跡乃帝鄉，宜師古而建邦，亦推恩而及物，俾崇國本，以洽人情。其應州宜置彰國軍節度，仍以興唐軍為寰州，隸彰國軍。
朕以方平區宇，念切蒸黎，頃當災歉之餘，未絕瘡痍之苦。緬惟邦本，實係官常，苟未致於雍熙，則莫寧於宵旰。必在委於良吏，付以親人，儻縱因循，轉成勞擾。先朝以選門興訟，駮放極多，近年以來，銓注無幾，遂致諸道州縣，悉是攝官，既無考課之規，豈守廉勤之節？而況多因薦讬，苟徇顏情，替罷不常，送迎為弊，殘人害物，以日係時，言念所深，焦勞何已。宜令三京及諸道州府，據見任攝官，如未有正官，具差攝月日錄名申奏。如已後或為公事及月限已滿，要行替換，即須具因繇，並選差攝官自來曆任姓名聞奏替免，無得頻有替換。如有內外臣寮，輒行薦讬，並不得應副。儻聞違越，當舉憲章。
昨帝室纏災，生民受弊，方茲纘紹，務切撫寧。尋降德音，復宣明敕，貴先求瘼，務在推恩。其或長吏因循，公方撓雜，何繇致理，徒有怨谘。是宜再諭賞刑，納言利病，事或違於條制，法必振於紀綱。宜令三京諸州府並準此處分。
久雨不晴，慮傷農稼，可申命禱禜，仍曉諭天下州府，疏理係囚，無令冤滯。
貢院擢科，考詳所業，南曹試判，激勸為官。劉瑩等既不工文，合直書其事，豈得相傳稾草，侮瀆公場？載究情繇，實為忝冒。及至定期覆試，果聞自懼私歸。宜令所司落下，其所給春關，仍各追納。兼放罪許再赴舉。兼自此南曹，凡有及第人試判之時，切在精專點簡，如更有效此者，準例處分。
自秋涉冬，稍愆雨雪，慮傷宿麥，宜令禱祠，分遣朝臣告祠群望，宜付所司。
朕以近纘皇圖，恭修帝道，務安夷夏，貴洽雍熙，契丹王世預歡盟，禮交聘問，遽聞凶訃，倍軫悲懷。可輟今月十九日朝參。
敕：應天下州使係囚，除大辟罪已下，委所在長吏速推勘決斷，不得旁追證對經過宿食之地。除當死刑外，並仰釋放。兼不許徵理天成元年四月一日已前私債，所降德音節文，仰三京諸道分明宣布於要害道路榜壁，不得漏落。今則尚聞違犯，其後來相次條理諸道事件，皆關念及生聚，布以優恩，多因州使幸門，淹留敕命，或公然隱匿，全不施行，官吏但習舊風，百姓罔知新命，宜令遍加告諭。
諸道州府約勒見錢，素有條制，若全禁斷，實匪通規。宜令遍指揮三司及諸道州府，其諸城門所出見錢，如五百已上，不得放出。如稍違犯，即準舊條指揮。其沿淮諸州縣鎮，亦準元降敕命處分。
喪亂之際，不可以法行；致理之初，漸宜於刑措。蕭希甫官居諫省，職本匭涵，慮黎民年有讎嫌，致法寺愈煩讞議，特塞紛爭之路，請申昧爽之朝，言出忠誠，事關理本，載許論奏，合議施行。宜自天成元年四月二十八日已前，罪無輕重，一切不問。其閒已經勘窮推鞫者，須見罪狀，其餘即依所奏。
佛氏之教，其來久矣，既為空寂之門，不無高潔之士。自淳風久散，至道莫隆，漸容遊惰之徒，雜處緇黃之眾。罔遵禁戒，唯切經求，讬形勢以擾人，蓄資財而潤已。將思縱誌，肯樂聚居，多於閭巷之閒，別構住持之所，妄陳福業，潛誘聾愚。或移動居人，或侵並物業，如斯之弊，其徒日繁。朕方靜寰區，務康黎庶，貴臻有益，共洽無私。宜令遍行告諭，應今日已前修蓋得寺院，無令毀廢，自此已後，不得輒有建造。如有願在僧門，亦宜準佛法條例，官壇受戒，不得擅私剃度。
今後文武兩班，及諸司官吏，諸道商旅，凡有喪亡，即準台司所奏施行。其坊市民庶軍士之家，凡死喪及婢仆非理物故，依台司所奏，委府縣軍巡同簡舉，仍不得縱其吏卒，於物故之家妄有邀脅。或恐暑月屍柩難停，若待申聞簡舉，縱無邀脅，亦須經時日。今後仰其家喚四鄰簡究無他故，逐便葬埋，具結罪文狀報官。或後別聞枉濫，妄有保證，官中訪知，勘詰不虛，本戶鄰保量事科罪。如聞諸道州府坊市死喪，取分巡院簡舉，頗致淹停，人多流怨。亦仰約京城事例處分。所奏喪葬車輿格例，今後據品秩之外，如庶人喪葬。宜令御史台差御史一員點簡，供任行人如有違越，據所犯科罪。台司不得書罰徵擾行人交非憲綱事體。
行使銅錢之內，訪聞夾帶鐵鑞，若不嚴設條法，轉恐私家鑄造。應中外所使銅錢內鐵鑞錢，即宜毀棄，不得輒行。如違，其所使錢，不計多少，並納入官，仍科深罪。
尚書吏部侍郎裴皞所謂刺史三考，方可替移，免有迎送之勞，若非歲月積深，無以彰明臧否。自此到任後，政績有聞，即當就加渥澤。如或為理乖謬，不計月限，便議替除。
