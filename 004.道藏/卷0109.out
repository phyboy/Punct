設官分職，有國宏圖，授才任能，前王重事。凡係惟行之命，須遵不易之規。朕以猥紹丕基，務宏至理，臨萬國則每勤聽政，任庶官則切在得人。貴內外之葉和，俾華夷之帖泰。頃自本朝多難，雅道中微，皆尚浮華，罕持廉讓。其有除官蘭省，命秩柏台，或以人事相疏，或以私讎見訝，稍乖敬奉，遽致棄捐。蓋司長之振威，處君恩於何地？緬思積弊，深所疚懷，方當大定之期，特示維新之制。今後應新授官員，朝謝後可準列隨處上事，司長不得輒以私事阻滯。其所授官仍不得因遭抑挫，讬故請假，庶使孤弱遂昇遷之路，朝廷無滯壅之端。凡爾群官，體予深旨。
朕以握圖禦宇，應運承祧，副億兆之歡心，賴英雄之葉力。雖疇庸之命，已遍及於勳賢；而延賞之恩，宜更加於骨肉。應諸道節度使男及親嫡骨肉未霑恩命者，特許上聞。
任圜方秉國權，仍專邦計，公家之利，知無不為。當景運之中興，舉皇朝之政事，不獨資其經費，亦冀便於貢輸。載閱敷陳，允葉事體，宜依所奏，乃置監牧，委三司使別具制罪奏聞。
訪聞京城坊市軍營，有故犯條流，殺牛賣肉者，仰府縣軍巡嚴加糾察，如得所犯人，準條科斷。如自死牛，即令貨賣，其肉斤不得過五錢。鄉村死牛，但報本村節級，然後準例納皮。曉示天下州府，準此處分。
諸道州府所有專差人持禮往來，皆具申奏。況列藩交聘，諸侯結歡，乃自古之通規，亦明朝之舊事。近日皆宣章奏，稟命朝廷，既旌敦好之風，兼表睦鄰之好，且道非越境，何勞上聞？今令遍降敕命，指揮諸道州府，自今後應是諸道差人持禮來去，並令不要申奏。
朕自恭承景運，祗荷丕圖，念寰海生靈，錄勳賢骨肉，承家莫尚於孝，報國莫大於忠，忠孝兩全，古今所重。在朝文武臣寮並諸道節度刺史等有父母者，宜遍加恩澤，使天下為人父者知感，為人子者知恩，競揚家國之風，顯著君臣之道。
興國之方，養民為本，衣不可一歲不制上，食不可一日不充。其或桑柘少而望衣充，耒耜閑而求食足，雖千堯萬舜，聖知神功，不能致也。然則樹疏禽少，山廣獸多，百川淺則海不深，萬姓貧而國不富，富庶之要，根源可知。故王者深居九重，奄有四海，不可家至而日見，隻在德盛而教尊。千載一時，古猶今也。李鏻情專奉上，務在任人，藉官吏當才，為國朝布化，實以知人則哲，惟帝其難。肯舉者可嘉，堪舉者可重。必須愛而知其惡，憎而知其美，內舉不避親，外舉不避讎。凡事無私，何憂不理？李鏻所奏，宜即施行。其所舉人，仍於官告內顯隸所舉姓名，赴任之後，臨事可觀，或有不公，當累舉主。兼三品已上有舊諳行止堪充節度觀察兩使判官者，亦各據才業上聞，即當委任。庶朝廷立制，長施勸善之恩；臣下推公，永絕蔽賢之路。
忠孝之道，乃治國之大柄；典刑之要，在誅意之深文。差若毫釐，係之理道。昔紀信替主赴難，何青史之永刊；今高宏超為父報兔，即丹書之不尚。人倫至孝，法網宜矜，減死一等。
今後指揮諸道州府，凡有推鞫囚獄，案成後逐處委觀察防禦團練軍事判官，引所勘囚人麵前錄問。如有異同，即移司別勘，若見其本情，其前推勘官吏，量罪科責。如無異同，即於案後別連一狀，雲所錄問囚人無疑案，同轉上本處觀察團練使。刺史有案牘未經錄問，不得便令詳斷。如防禦團練刺史州有合申節使公案，亦仰本處錄問過，即得申送。
昨六月二十日所降敕文，祗為應在洛京有犯極刑者覆奏，其諸道已降旨，命準舊例施行。今詳西京所奏，尚未明近敕，兼慮諸道有此疑惑，故令曉諭。
刑故無小，義絕惠奸，罪疑惟輕，事全誅意，聖賢明訓，今古通規。非法無以振其威，非恩無以流其澤。故有功不獎，何以激盡忠？有罪不刑，何以戒為惡？二者無失，庶務有成。朕統華夷，不求奢侈，臨食慮兵師之餒，授衣思黎庶之寒。仗中外勳賢，壯國家基址，熒惑應犯而自退，太陽蹔蝕而復圓，百果無不熟之方，五穀無不豐之處，顧惟寡德，何稱嘉祥？況保義軍節度使石敬瑭、晉州留後安崇阮、洛州刺史張進、耀州團練使孫嶽、寧州刺史高允瑰等，杜絕誅求，尋加獎諭。陶玘輒為聚斂，自掇愆尤，功過既分，黜陟有異，在朝備見，列國皆知，不貪者轉更無私，有過者必應自省。四方侯伯，皆朕忠臣；萬國人民，皆朕愛子。慘舒是係，賞罰齊行。務德者雅合古賢，效尤者自幹朝典。除鄧州見取責情罪諸色官員及亳州李鄴外，其諸道州府，如八月已前，或有偶違條制幹國章者，諸色人並不得更有讬訴，若或此後有違，許人上告，當勘情罪，必舉刑書。
近聞藩鎮幕職內，或有帶錄事參軍，兼鄴都管內諸州錄事參軍，從前並兼防禦判官。設官分職，激濁揚清，若網在綱，各司其局，督郵從事，兼處尤難，沒階則賓主之道虧，下榻則軍州之禮失。須從改革，式振紀綱。宜令今後諸州府錄事參軍不得兼職，如或才堪佐幕，節度使須具聞奏，不得兼錄事參軍，鄴都管內刺史州不合有防禦判官之職，今後改為軍事判官，如刺史帶防禦團練使額，即得奏署防禦團練判官，仍不得兼錄事參軍。如此，則珠履玳簪，全歸客禮，提綱振領，不紊公途。仍付所司。
選門官吏，訛濫者多。自今後並令各錄三代家狀，鄉里骨肉，在朝親情，先於南曹印署納，吏部中書門下三庫各一本。候得判印狀，即許所司給付新簽告。兼本任官處及鄉里，亦具一本，納逐州縣。
率土黎，並輸王稅，逐年生計，祗在春時。深虞所在之方，無知之輩，不自增修產業，輒便攪擾鄉鄰，既撓公門，須嚴定制。自今後凡關論認桑土，二月一日後，州縣不得受狀，十月務閑，方許論對準格，據理斷割。
河南縣是神州赤縣，縣令乃明庭籍臣，未審罪名，便當極法，不削不貶，不案不彰，困枯木於廣衢，抱沈冤而至死，眾人具見，有耳皆聞。何澤對宰洛陽，委其實狀，今此伸屈，直貢表章，請雪吞聲，以旌幽壤。遂其冥冥下士，非元恩以不知；蕩蕩無私，俾輿情而共感，宜加昭雪，兼賜贈官。其子彧，文行可稱，便許錄用。
頃因用本朝親王遙領方鎮，其在鎮者，遂云副大使知節度事，但年代已深，相沿未改。今天下侯伯，並正節旄，惟東西兩川，未落副大使字，宜令今後祗言節度使。
凡居臣下，盡抱公忠，共為朝廷，各榮家族。具慶者繼頒恩渥，俾耀晨昏；既亡者宜澤泉扃，以光封樹。應中外群臣及諸道節度防禦團練刺史等父母亡歿者，並與追贈加封。
朕聞為賢諱過，含垢匿瑕，而皆載在春秋。顯其懲勸，是以孟明不懈，遂霸西戎；曹沫有謀，克寧東魯。列國之臣尚爾，爾何異焉？責授檀州刺史劉訓，早負變通，鹹推忠壯，自隰川而向化，繼領竹符，平汶上以立功，遂分茅社。去春以荊門叛逆，須議討除，將戮賊臣，俾司戎律，攻城稍滯，略地未前，屬炎熇以班師，責逗留而削爵。自居遠郡，俄換流年，亟聞惕厲以自新，宜降恩華而求舊，使昇環列，取象鉤陳，可守右龍武大將軍。
設官分職，比委仗於公才；詢事考言，務恢宏於理道。朕自祗膺大寶，俯育群生，四門無塞其聰明，百辟鹹專於諫諍。凡閱事務，各有職司，儻逾越於規繩，必申明於典憲。其有凶頑之輩，遊惰之夫，藝不度於荒唐，心每懷於僥幸。或妄陳條策，覽尋而多是訛言；或但務訟論，按驗而卻招情罪。不遵格令，輒冒乘輿，若無止絕之文，何戒因循之弊？今後凡有詞狀，並須各於所司部據理陳論。如未盡情，或有阿曲，即許經御史台。台司不理，則詣匭投狀。若有進獻策條，則須審明利害，有益公私，然後投匭。朕當選擇施行，不得容易接駕。如敢故違，當行嚴典。
自家刑國，內平外成。夫子立言，備有關雎之樂；春秋垂訓，非無石窌之封。況夫尊於朝，妻貴於室，所宜從爵，各顯家肥。朝臣及諸道節度使妻室未有稱號者，宜各加恩。
皇王宣政，侯伯分憂。薄賦輕徭，方為濟物，迎新送故，必恐擾人。徵賦以不虐黎庶為先，銜命以不辱朝廷為貴。乃至藩方職列，無非戮力奉公，各有區別，不令逾越。朕自臨大寶，每尚淳風，動不疑人，靜惟恭己，中外無閑，上下相勸，建立既列台司，兼權邦計。所述否臧之事，皆窮利病之源，情切參裨，理當俞允。宣準往例，州縣官三十月為限，刺史以二十五月為限，仍以到任日為數。其節度使以山河是讬，與牧宰有殊，係自朕懷，難拘常限，若頻有除替，何暇輯綏，仍舊餘依所奏。
近代已來，文武官階稍高，便授柱國；歲月未深，便轉上柱國；武資初官，便授上柱國。官爵非無次第，階勳備有等差。宜自此時重修舊制，今後加勳，先自武騎尉，經一十二轉。仍永為常式。
先準同光二年十二月敕，北京及河北諸道攝官內，有禦署一任簡牒分明前銜先有正官告身者，便與據正官資敘，依資授一任官，其無正官告赤者，與黃衣。初任官與兩任已上簡牒分明兼有正官告赤者，特與超資授一任官。其無正官告赤，亦隻有兩任三任簡牒者，與據從黃衣第二任官。從各領取近罷攝任處州府文解任詐非特赴選者，前件攝官等，當任使之際，共副憂勤，及開泰之期，豈宜升降？凡有先皇帝御署，兼朕署攝簡牒，每一任同一任同官，赴任日依資注擬。宜令諸道州府知委，餘準元敕處分。
應天下大寺及敕賜名額院宇，兼有功德堂殿樓閣已成就者，各勒住持。其餘小小占射，或施舍及置買，目下屋宇雖多，未有佛像者，並須量事估價，一時任公私收買。其住持僧，便委功德使及隨處長吏，均配於大寺安止。如院在僻靜之處，舍宇無多，不堪人承買者，便仰毀拆，其材木給付本僧，田地任人請射。仍限敕到後十日內，並須通勘，騰並了絕。如敢遷延，及有故違，其所犯僧徒二年，尼杖七十，並勒還俗。若有形勢借庇，當移不移，誑惑官中，更求院額，既違聽聞，所知之人，不係官位高低，並行朝典。如要增修福利，則任於合留寺院內興功。
昔虞舜以恤刑安萬國，賴十主相熙帝圖；漢高以約法定八方，致四百年享天祿。故法無常則官有幸，刑不濫則民無冤，千古同風，百王齊致。況今朝廷致理，中外同心，近者無偏，遠者不閑，慮於聽訟，或有惠奸。其頻具奏聞，所在不勤決斷，則諸道侯伯，未至盡心，兩使賓寮，亦非稱職。蕭希甫位兼三事，務讚萬機，更激藩方，共裨庶政。自此凡有爭訟，委隨處官吏據罪詳斷，如事有不可裁斷者，則結案聞奏。
成景宏位列百城，秩膺八命，在旌旃而甚至，於委任以非輕，所宜均我詔條，副予優寄。而乃罔遵彝憲，輒至貪求，差廩吏以非公，取貨財而潤已，才行鞫勘，果伏罪尤。宜行竄逐之文，以示澄清之道，可貶綏州司戶參軍。
宜令今後諸色舉人，委逐疲乏觀察使慎擇有詞藝及通經官員，各據所業考試，及格者即與給解，仍具所試詩賦經帖通粗數一一申省。未及格者不得徇私發解。兼承前諸道舉人，多於京兆府寄應，例以洪固鄉胄貴裏為戶，一時不實，久遠難明。自此各於本道請解，具言本州縣某鄉某裏為戶，如或寄應，須具本貫屬入狀，不得效洪固胄貴之例。文解到省後，據所稱貫屬州府戶籍內，如是無名，本人並給解處官吏，必加罪責。京百司發解就試，準前指揮，兼下貢院，具本朝舊格諸色舉人，每年各放幾人及第，到日續更詳酌處分。
應將來三傳三禮三史開元禮學究等考試，本業畢後，引試對策時，宜令主司須於時務中采取要當策題，精詳考校，不必拘於對屬，須有文章，但能詞理周通，文字典切，即放及第。如不及此格，雖本業精通，亦須黜落。應九經五經明經帖書及格後，引試對義時，宜令主司於大經汎出問義五通，於簾下書於試紙，令隔簾逐段解說，但要不失疏注義理，通二通三，然後便令念疏，如是熟卷，並須全通，仍無失錯，始得入策。亦須於時務中選策題，精當考較。如粗於筆硯留意者，則任以四六對，仍須理有指歸，言關體要。如不曾於筆硯致功，則許直書其事，不得錯使文字，隻在明於利害。其問義念疏對策，逐件須有去留。
近年諸道解送童子，皆越常規，或年齒漸高，或精神非俊，或道字頗多訛舛，或念書不合格文，主司若不去留，貢部積成乖弊。自此後應諸道州府，如公然濫發文解，略不考選藝能，其逐處判官及試官並加責罰。仍下貢院，將來諸道應解送到童子，委主司精專考較，須是年顏不高，念書合格，道字分明，兼無蹶失，即放及第。仍依天成三年例，主司未出院閑，便引就試，與諸科舉人同日榜，不得前卻。
盧詹職居近侍，懇述大綱，案州縣之規程，重國家之恩命，既為允當，須示聽從。
掌綸之任，擢才以居，或自初命而升，或自顯秩而授。蓋重厥職，靡係其官，雖事分皆同，而行綴或異。誠由往日未有定規，議官位則上下不常，論職次則後先為敘，宜行顯命，當正近班。今後翰林學士入院，並以先後為定，惟承旨一員，出自朕意，不計官資先後，並在學士之上，仍編入翰林誌。
縣令化洽一同，位居百里，在專勸課，撫育疲羸。苟或因循，是孤委任。宜令隨處州府長吏，逐縣每年考課，如增添得戶稅最多者，具名申奏，與加章服酬獎。如稍酷虐，輒恣誅求，減落稅額者，並具奏聞，當行朝典。其縣令仍勒州司批給解由曆子之時，具初到任所交得戶口至得替增減數額，分時批鑿，將來除官及參選，委中書門下並銓曹磨勘。宜令三京及諸道州府準此。
萬物之中，人曹為貴，百行之內，孝道為先。凡戴北辰，並遵皇化，備聞南國，多爽時風，皆傾事鬼之心，不守敬親之道，於父母如此無行，披日月何以立身？弊久積於鄉閭，化全繇於長吏。昔西門豹一縣令耳，尚能投巫百姓，保女子之愛，絕河伯之虞，斷自一時，傳於千古。況位居侯伯，化洽封巡，豈不能宣北闕之風，變南方之俗？宜令逐處觀察使刺史丁寧曉告，自今已後，父母骨肉有疾者，並須日夕專切，不離左右看侍，使子奉其父母，婦侍其舅姑，弟不慢於諸兄，侄不怠於諸父。如或不移故態，老者臥病，少者不勤事奉，子女弟侄，並加嚴斷。出嫁女父母有疾不令知者，當罪其夫及其舅姑。
日月流行之處，王人億萬之家，既絕煩苛，無濫力役。唯忠孝二柄，可以旌表戶門，若廣給蠲符，深為弊事。昨日所為地圖方域，逐閏重疊上供，州郡之中，皆須厚斂，而猶尋降誡敕，並勒廢停。今此幸端，豈合更啟？逐年蠲紙，宜令削去。
古之治民者，勸賞而畏刑，恤民而不倦，賞以春夏，刑以秋冬。是以將賞為之加膳，此以知其賞勸世；將刑為之不舉，此以知其刑懲世。惟賞以春夏，刑以秋冬，見聖哲之用心，合天地而行事。今朕以切於禁暴，樂在勸能，其或秋後有功，不可待冰泮而行賞；春時有罪，不可俟霜降而加刑。漸尚太平，方行古道。況賞不愆典，則立功者轉多；刑不濫施，則犯法者漸少。其在京或遇行極法日，宜不舉樂，朕減常膳；諸州使遇行極法日，亦禁聲樂。
朕以允從人望，嗣守帝圖，政必究於化源，道每從於德本。貴全國法，以正人倫。孟昇身被儒冠，職居賓幕，比資籌畫，以讚盤維，而乃都昧操修，但貪榮祿，匿母喪而不舉，為人子以何堪？瀆汙時風，敗傷名教，五刑是重，十惡難寬，雖遣投荒，無如去世。孟昇賜自盡；觀察使觀察判官錄事參軍失其糾察，各有殿罰。
朕以握圖纘位，端已臨民，每於刑獄之閑，倍軫憂勤之念，慮多淹滯，累降指揮，儻一物以銜冤，撫萬機而是愧。近聆數處申奏，囚人獄內身殂，事既不明，理難取證。半絕欺罔之弊，須頒條理之文。宜令今後，凡有刑獄，切依前準敕命施行，斷遣不宜淹停。如有賊徒推尋反證，斷遣未聞，在獄疾病，委隨處官吏當麵錄問，令醫人看候，無致推司官吏別啟幸門。
大駕巡省，六師屯聚，覽有司所奏，慮軍食稍虧，須議轉移，然後供贍，事非獲已，理在權行。而濮州地裏匪遙，戶民不少，才承旨命，廣奏逋逃，及降條流，卻申齊足。頗驚聞聽，猶涉因循，蓋撫馭之無方，致黎民之暫惑。既乖體國，何以濟時尚？緣裝發已齊，轉納將畢，聊從薄罰，以誡眾多。孔知鄴罰一月俸。
名官之榮，其求甚重，試攝之任，所得非輕。徐究根源，亦關治道。自亂離已來，天下州府，例是攝官，皆給試銜，或因勘窮，便關詐假。已前或有稱試銜者，一切不問，此後並宜禁止。
會計之司，租賦為本，州縣之職，徵科是常。儻不切整齊，必漸滋僥幸。今聆舉奏，果有逋懸，非朝廷之立法不嚴，蓋官吏之慢公頗甚。緣當獻歲，未欲加刑，宜顯示於新條，貴永除於積弊。其天成元年應欠秋稅，特與據數放免。
契丹即為凶黨，真定不是逆城，蓋闕審詳，有茲差誤，李琪罰一月俸。
近據西北藩鎮聞奏，定難軍節度使李仁福薨變。朕以仁福自分戎閫，遠鎮塞垣，威惠俱行，忠孝兼著。當本朝播越之後，及先皇興創之初，或大剿凶徒，或遙尊聖主，夙夜每勤於規救，始終罔怠於傾輸。爰令眇躬，益全大節，協和群虜，惠養蒸民，致朕端拱無為，修文偃武，賴彼統臨有術，遠肅邇安。委仗方深，凋殞何早！忽窺所奏，深愴予懷，不朽之功，既存於社稷，有餘之慶，宜及於子孫。但以彼藩地處窮邊，每資經略，厥子年才弱冠，未曆艱難，或虧禦駕之方，定啟奸邪之便，此令嗣襲，貴示優恩，必若踐彼危機，不如置之安地。其李彝超已除延州節度觀察留後，前延州節度使安從進卻除夏州節度留後，各降宣命，指揮使勒赴任。但夏銀綏宥等州，最居邊遠，久屬亂離，多染夷狄之風，少識朝廷之命，既乍當於移易，宜普示於渥恩。應夏銀綏宥等州管內，罪無輕重，常赦所不原者，並公私債負，殘欠稅物，一切並放。兼自刺史已下，指揮使押衙已下，皆勒仍舊勾當，及與各轉官資。宜令安從進到日，倍加安撫，連具名銜，分析聞奏。朕自總萬機，勤宏一德，內安華夏，外撫夷狄，先既懷之以恩，後必示之以信。且如李從嚴之守岐隴，疆土極寬；高允韜之鎮鄜延，甲兵亦眾。咸能識時知變，舉族來朝。從嚴則見領大梁，允韜則尋除钜鹿，次其昆仲，並建節麾，下至將寮，悉分符竹。又若王都之貪上穀，李賓之吝朔方，或則結構契丹，偷延旦夕，或則依憑党項，竊據山河，罔稟除移，唯謀依拒。比及朝廷差命良將，徵發銳師，謀悉萬全，戰皆百勝，才興討伐，已見覆亡。數萬騎之契丹，隻輪莫返；幾千族之党項，一鼓俄平。尋拔孤城，盡誅群黨，無遠無近，悉見悉聞。何必廣引古今，方明利害，隻陳近事，聊諭將來。彼或要覆族之殃，則王都、李賓足為鑒戒；彼或要全身之福，則允韜、從嚴可作規繩。朕設兩途，爾宜自擇，無貽後悔，有玷前修。今以天命初行，人情未定，或慮將校之內，親要之閑，幸彼幼衝，恣其熒惑，遂成騷動，致累人靈。今特差邠州節度使樂彥稠部領馬步兵士五萬人騎，送安從進赴任，兼以別降宣命，嚴切指揮。安從進等委以訓戒師徒，參詳事理，從命者秋毫勿犯，違命者全族必誅，先令後行，有犯無赦。更慮孤恩之輩，樂禍之徒，居安則廣造異端，貴令擾亂；臨難則卻謀相害，自要功勳。宜令李彝超體認朕懷，宣諭彼眾，無聽邪說，有落奸機。宣布丁寧，咸令知悉。
王都負國，命將除凶，攻伐之勞，朕所常憫，般運之苦，朕實備知。近自收城，方期罷役，宜加矜恤，遍示優饒。其鄴都幽鎮滄刑易定等州管內百姓，除正稅外，免諸色差配庶令生聚，並獲舒蘇。
諸道節度使帶平章事兼侍中中書令，在京則中書差直省一員引接，及赴鎮，擬合追還。緣使相在京，百官請謁，須差直省引接，兼侍衛出入，或恐朝列誤衝。及到本道，自有客司通引官引接，其從厚從榮，雖為皇子，職本侯王。王建立孔循，曾掌樞衡見居藩鎮。況諸道使相無直省者甚多，其到東青許州先將去直省，並宜追還中書。
大壯之觀，標於易象，不莊之戒，著在禮經。況乎地列山河，貴為侯伯，至於邑宰，皆肅公庭，須整臣之威儀，以重民之父母。頃當世亂，固無暇於修新；今既時安，誰不思於補故？況一日必葺，三年有成，凡居祿位之流，聞此聖賢之語。今後諸州諸吏，凡於廨宇，並須專切增修，不得信令摧毀。凡所置辦，亦令勒其年月，編於帳籍，受代之際，各明交領，亦不得讬於廨署，接便擾人。
自天成纘紹之初，曾降敕：應隨駕並內外將校職員，許奏名銜，當議遷陟，俾行賞舊之恩，以報維新之命。自後累據奏薦，人數極多，己經數載，尚有奏陳，既是論乞新恩，豈宜積年申奏？兼恐有後來補署，才改職名，更望官員，妄爭爵命，若無止絕，慮啟幸門。此後諸州諸使，不得更有論請新恩。如是顯立功勞，要行酬獎，即委本處長吏特具奏聞，酌其續效，當議施行。
故平盧軍節度使霍彥威，勳名顯著，宅兆已營，爰遵定諡之規，俾議送終之制，宜以三公禮葬。
諸司寺監，凡有文簿施行奏覆，司長須與逐司官員同簽署申發，不得司長獨有指揮，其主印官或請假差使，印須依輪次主掌，不得逾越。
三秀靈芝，標仙籍而罔資世務；九莖嘉穀，按地牒而實表豐年。既呈殊異之祥，雅葉治平之運，宜付史館編記。
朝廷每有將相恩命，準往例，諸道節度使帶平章事兼侍中中書令，並列銜於敕牒後，側書「使」字。今兩浙節度使錢鏐，是元帥尚父，與使相名殊，承前列銜，久未改正。湖南節度使馬殷，先兼中書令之時，理宜齒於相位，今守太師尚書令，是南省官資，不合列署敕尾。今後每署將相敕牒，宜落下錢鏐、馬殷官位，仍永為常式。
藏冰之制，載在前經；獻廟之儀，廢於近代。既朝臣之特舉，按典禮之宜行。田敏所奏祭司寒獻羔事宜依。其桃弧棘矢已下，事久不行，理難備創。其諸侯亦宜準往制任藏冰。
昭宣光烈孝皇帝曾居寶位，久抱幽冤，近始追崇，方安寢廟。宜升縣邑，以奉園陵。宜升曹州濟陰縣為次赤，以本縣令兼陵令。
應諸道州府令錄等官告敕牒，元是中書進納，入內令閣門宣賜。其判司主簿官告，舊是所司發遣，受恩命後赴本任，地裏遠近，各有程限，比候進納，恐有停滯，況綾紙褾軸價錢，近已官破。今後所除州縣官告身敕牒，宜令中書門下指揮，不要進納。並委宰臣當麵給付，貴無留滯，兼免住京破費。
尊崇聖祖，修飾道宮，既復其名，固難無額。宜令所司依舊造上清宮牌額。
李商招愆，俱在案款，大理定罪，備引格條。然亦事有所未圖，理有所未盡，古之立法，意在惜人，況自列聖相承，溥天無事，人皆知禁，刑遂從輕，喪亂已來，謙恥者少，朕一臨寰海，四換星辰，常宣無外之風，每革從前之弊，勤修一德，深念五刑，寬則不威，暴則無惠，唯期不濫，皆守無私。李商不務養民，專謀潤已。初聞告不公之事件，決彼狀頭，又為奪為主之莊田，撻其本戶。國家給州縣篆印，隻為行遣公文，而乃將印曆下鄉，從人戶取物，據茲行事，何以當官？今王饒所告，李商並招實罪，宜奪曆任官，重杖一頓處死。元論人王饒四人並宜放。仍令所在長吏，遍示眾多，居高者不得貪以陵卑，在下者不得驕而訕上。體泣罪之意，聽祝網之言，各守公途，共資王道。
魯奇宣力兩朝，統戎三鎮，居富庶之地，無奢侈之心，上為國家，下安生聚，每行公道，全塞幸門，儻非大洽人情，詎致遠聞餘聽？有茲為作，宜示襃稱，仍下諸州，令各知悉。
重誨位重禁庭，日親機務，與群官之有異，在常式以難拘，宜自初聞日共給七日。
