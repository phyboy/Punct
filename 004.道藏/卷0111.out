朕聞教化之本，禮讓為先，欲設規程，在循典故。蓋以中興之始，兆庶初安，將使知方，所以漸誘。準儀制令，道路街巷，賤避貴，少避長，重避輕，去避來，有此四事，承前每於道途立碑刻字，令路人皆得聞見。宜令三京諸道州府各遍下管內縣鎮，準舊例於道路明置碑，雕刻四件事文字，兼於要會坊門及諸橋柱刻碑，曉諭路人。委本縣所繇官司共切巡察，有敢犯者，科違敕之罪。貴在所為簡易，所化宏多，既禮教興行，則風俗淳厚，庶皆順序，益致和平。
凡為食祿，無不盡忠，既以懸車，永期樂道，若妨養性，豈是優賢？況非係滯之名，宜遂逍遙之便。宜依。
諸道奏薦州縣官，前銜內有賜紫金魚袋。先於長興元年敕，州縣官若循常例，十六考方得敘緋。儻或已佩金章，固難卻為令錄。必若藉其才器，則可別任職資。文資官結銜內已有金紫，尚不許薦為州縣官，其武職銀青階，亦宜條理。諸道詳文資賜紫例，不得奏為州縣官。
刑法之司，朝廷重委，是以前王應運，必繇獄訟所歸，庶物無冤，然後陰陽式序。豈獨係於彼相？實亦賴於有司。冀致和平，共期仁壽，宜示優崇之道，以明獎激之方。此後大理寺官員，宜同台省官吏外進，其法直官比禮直官任使，庶皆知勸，鹹切奉公。如有能雪冤疑，則別議超擢。苟舞弄文法，必舉憲章。明懸黜陟之科，貴益公忠之懇。御史台每月支錢三百貫，充曹司人力紙筆糧課。其大理寺先支錢二十貫文，與台中比類全少，刑部一司，則未曾支給。宜於兩班罰錢及三京諸道贓罰錢內，每月支錢一百貫文賜兩司。其刑部官吏人力不多，兼使紙筆較少，宜於所賜一貫內，三分支與一分。
大理寺每有詳斷刑獄案牘，準律須具引律令格式正文，又稱準格詳獄，一切取最後敕為定，後敕合破前格。今後凡有刑獄，先引律令格式有無正言語，然後詳檢後敕，須是名目條件同，即以後敕定罪。敕內無正條，即以格文定罪。格外又無正條，即比附定刑。先自後敕為比，事實無疑，方得定罪。或慮律令難明，錄奏取裁，仍當比事平情。取法直官不隱法文狀在案，本斷官祗據僭狀書法定罪，不得輒使文章及有徵引，刑部詳覆官法直官亦準此。兼自此御史台大理寺準推斷刑獄之際，刑法官及諸朝臣，不得以見所推斷人罪名，合使條格，奏請改易，刑法中或有不便於事者，任其奏聞。餘依李延範所奏。
凡置營田，比召浮客，若取編戶，實紊常規。如有係稅之人，宜令卻還本縣。應諸州府營田，務隻許耕無主荒田，及召浮客。此後若敢違越，官吏並投名稅戶，重加懲斷。
馳騁畋獵，聖人每抑其心；奇獸珍禽，明王不畜於國，朕猥將寡薄，虔奉宗祧，覽前代之興亡，思昔人之取舍，所以尋頒明詔，遍諭遐方，推好生惡殺之仁，罷雕鶚鷹鸇之貢，一則杜盤遊之漸，一則遂飛走之情。近日諸色人，不稟詔條，頻獻鷹隼，既不能守茲近敕，則何以示彼後人？頗為逾違，須行止絕。其五坊見在鷹隼之類，並宜就山林解放。此後諸色人等，並不得輒將進獻。仰閤門使，凡有此色貢奉表章，不得引進。
王者以孝理萬邦，化敷兆庶，每勳賢而按部，專行賞以宣風，其在懲勸知方，統臨得術，比屋有可安之俗，六親無不和之人。劉虔膺曾州縣為官，見鄉閭弊事。宜加條理，免亂彝章。宜令諸道長吏嚴行誡約，如有違者，準法加刑。
耄年為政蒞事，或有昏蒙，老成之人，安知不可師範？宜令銓司，此後有全不任待者，即別以優散官資注擬。
凡曰士流，州縣盡應饒假，詐稱門族，長吏豈肯延容？應是戶人，皆編部籍，如或為其家富，邀坐公廳，顯從賓主之儀，頗辱朝廷之任。所在必無此事，其中或有如斯，須重衣冠，以敦風俗。州縣官或與富百姓同坐交通者，隨處糾察使知。事若不虛，當行嚴斷。其妄稱士族者，亦議科罪。
以納言路廣，進策人多，別出試題，蓋防假手。韓滔獨隳眾例，輒出已懷，敢以閑詞，有違明敕。而又情惟自衒，事匪合宜。朝堂幹祿之時，尚猶倔強；州縣親人之處，可任作為。便合舉違敕之科，加不恭之罪。緣當誕月，刑法務寬。宜殿一選。
皇王禦宇，切在摧恩，臣下盡忠，皆思勵節。顯祖宗於奕世，耀妻子以榮家。位有高低，事無偏黨，方當景運，務洽群心，將宏莫大之規，宜定維新之制。自此在朝臣寮，及藩侯郡守，據理例合得追贈者，新授命後，便於所司投狀，旋與施行。封妻蔭子，準格合得者亦施行。兼自中興已來，外官曾任朝班，據在朝時品秩格例，合得封贈敘封，未霑恩命者，並與施行。其敘封妻室品蔭子孫等，仍命所司一一具格式申奏。其或應得而不與之者，罪在所司官吏，其餘進為齋郎，遇有員闕，據資蔭合得先受官者，先與收補，後受官者，據月日依次第施行。如或徇私，公然越次，本人本司官吏，當行責罰。仍令御史台常加訪察，不得輒有違越。庶激為臣為子，盡孝盡忠，各守公方，共裨皇化。
闕員有限，人數常多，須以高低，定其等級。起今後兩使判官罷任後，宜一年外與比擬。書記支使防禦團練判官，二年外與比擬。兩使推巡防禦團練推官軍事判官等，三年後與比擬。仍每遇除授，量與改轉官資或職次。其有殊常勤績者，與議優升。若有文學智術，超邁群倫，或為眾所稱，或良知迥舉，察驗的實者，不拘年月之限。其才器卑低，階緣得事者，宜量事於州縣中比擬。若州縣官中，有文學雄奧，識量優深，亦量才於班行及諸道判官比擬任使。況諸選人之內，多是勤苦立身，每於調集之時，皆有等差選限，準茲幕吏，難使雷同，所貴皆免湮沈，遞承驅策。
禮院所奏，內外臣僚所衣朱紫服飾，不越時宜，將健衣裝，各立軍號，一切仍舊，其經商百姓，不得著色樣綾羅，及紫皂雜色衣服金色帶等，宜依。
守選之輩，例是艱貧，合格之時，漸多衰老，更添雜犯，轉見憂嗟，方當開泰之期，宜軫單寒之眾。自今後合格選人曆任無違礙者，並仰吏部南曹判成。如文解差錯，不合式樣，罪在發解官吏。兼貢舉之人，辛勤頗甚，每年隨計，終日食貧，須寬獎勸之門，俾釋羈棲之歎。今年落第舉人，所司已納家狀者，次年便赴所司就試，並免再取文解。兼下納文解之時，不在拘以三旬，但十月內到者，並與收受。
比置關防津鋪，為要禁察奸凶，如或縱舍賊徒，透漏商稅，既虧職分，難逭刑章。若敢阻滯行人，僥求潤已，但有發覺，並以枉法贓論。宜令諸道，常切指揮，無使違犯。
教導之本，經籍為宗，兵革以來，庠序多廢，縱能傳授，罕克精研，由是豕亥有差，魯魚為弊，苟一言致誤，則大義全乖，儻不討詳，漸當紕繆。宜令國學集博士儒徒，將西京石經本，各以所業本經句度，抄寫注出，子細勘讀，然後召雇能雕字匠人，各隨部帙刻印板，廣頒天下。如諸色人要寫經書，並須依所印敕本，不得更使雜本交錯，所貴經書廣布，儒教大行。
前資朝官及諸道節度觀察判官，近敕罷任一周年後，方許求官，其出選門官，雖準格例送名，未定除官年限。自此應出選門官，亦宜罷任後周年，方許擬議，仍本官自於所司投狀磨勘，申送中書門下。
近日累據御史台奏陳狀訴屈人，據狀內皆是勘責多時，卻曉示陳狀人送本道，依次第論對，及州府追到支證，本人又不到彼處，恐紊規繩，須行條理。宜令御史台，今後諸色人論訟，稱已經州府斷遣後抑屈，更不再牒本道勘逐，便可據狀施行。若未經州府論訴，驀越陳狀，即須留本人據事理詰勘，如實未經本處訴論，便可具事由，勒本道進奏官差人齎牒監送本處，就關連人勘斷後申奏，仍不得虛有禁係。
諸道節度都護防禦團練等使及刺史到朝廷，未有班位定規，起今後不帶使相節度使班位，可取使相班為例，據檢校官高者為上，如檢校同，即以先授者為上，其諸州防禦團練使刺史亦準此，仍前資居見任之下。
李咸雍既是書生，合知禮範，凡關事理，祗可披論，尚書省前，豈是喧呼之所？主司在內，何興詬罵之言，雖妄指陳，實為凶惡，苟無懲誡，難例輩流。宜令御史台監送本貫，重處色役。
近以遍注石經，雕刻印板，委國學每經差專知業博士儒徒五六人勘讀並注，今更於朝官內別差五人充詳勘官。太子賓客馬縞，太常丞陳觀，祠部員外郎兼太常博士段容，太常博士路航，屯田員外郎田敏等，朕以正經事大，不同諸書，雖已委國學差官勘注，蓋緣文字極多，尚恐偶有差誤，馬縞已下，皆是碩儒，各專經業，更令詳勘，貴必精研。兼宜委國子監於諸色選人中，召能書人謹楷寫出，續付匠人雕刻，每五百紙與減一選，所減等第，優與選轉官資。
凡興舍宇，務廣人煙，既聞完葺之期，式葉綏安之道。況京城之內，已有條流，縣邑之中，可援事例。應諸縣有臨街店舍田地，宜準敕許人收買，依限修蓋，其佐官宅基，舊屬縣廨宇，並寺院伽藍地，如人戶已蓋造屋舍居止，不在起移之限，便任永遠為主。如更別占據空地，作園圃及種蒔苗稼，仍仰縣司與寺家決定，辦得修蓋，即許識認。
春夏之交，長育是務，眷彼含靈之類，方資亭育之功。先有條流解放彈鷹隼。自此凡羅網射生，並諸弋獵之具，比至春初，並宜止絕。如有違犯，仰隨處官吏，便科違詔之罪。起今後，每年至於二月初，便依此敕，曉示中外，蓋循舊制，重布新規，宣諭萬邦，永為常式。
宜令諸道州府，據所管州縣先各進圖經一本，並須點勘文字，無令差誤，所有裝寫工價，並以州縣雜罰錢充，不得配率人戶。其閒或有古今事跡，地裏山川。地土所宜，風俗所尚，皆須備載不得漏略，限至年終進納。其畫圖候紙到，圖經別敕處分。
朕大啟四門，無遺片善，冀有智能之士，來陳利害之言，是命擢量，貴行酬獎，須論條件，以定等差。應進策人等。若是選人，所進策內，一件可行與減兩選，兩件減四選，三件已上，便依資與官。如無選可減，及所欠選數則少，可行事件則多，據等級更優與處分。如是諸色舉人，貢院自考試本業格式，不在進策之限。如有智謀宏遠，文藝優長，或一言可以興邦，一事可以濟國，是為奇傑，難預品量，待有獻投，旋令擬議。
龍騭、毛璋、陶玘、曹廷隱、成景宏等，或子或弟，本無相及之刑，尋示寬恩，各免連坐，止令州府，別係職官。而聞收管已來，縻係之後，頗極窮困，宜放營生，仰逐處開落姓名，仍給公憑，放逐穩便。
國計之重，軍食為先，比防主守之隱欺，遂致監臨之鈐轄。丁延徽選從禁職，委以倉儲，蓋藉忠勤，特添俸給，所宜廉慎，以副指揮。而敢與專知官田繼勳、杜延德、副知官趙德遵、楊仁祚等相徇私情，擅出官物，腳夫論告，贓狀分明，及遣推窮，即稱貸借。按正律則罪加於凡盜，準後敕則名犯於極刑。況兩司簡詳，再經議讞，定法既當於不濫，懲奸斷在於必行。又據宰臣所問五條，康澄繼陳兩表，雖為滯獄，且貴盡心。但丁延徽所出軍須，已離當處，本無文紀，豈是公官？宜同入已而論，難逭滅身之罪。宜依兩司詳議斷遣處分。其丁延徽、田繼勳贓滿二十匹，並決重杖一頓處死。杜延德已下，各依本罪決杖配流，賞元告人絹二十匹。
諸科舉人，常年薦送，先令行鄉飲酒之禮。凡預舉人，列從鄉賦，遂奏鹿鳴之什，俾騰龍化之津，雅音既動於笙簧，厚禮復陳於筐筥，行茲盛事，克振儒風。宜令復行鄉飲酒之禮。太常草定儀注，頒下諸州，預前肄習，解送舉人之時，便行此禮，其儀速具聞奏。
