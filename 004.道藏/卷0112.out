常調之中，無媒者眾；省員之外，有闕常多。方隆遠大之規，更顯激揚之理。兼先赴南郊行事未授新命及一考前丁憂州縣官等，起今後到闕者，宜付所司旋磨勘施行，不得輒有停滯。大朝恩命，庶事規程，該定制者，各委所司；頒特敕者，不拘常例。資維新之風教，示無黨之寰區。
叛黨未平，難輟轉輸之役；流民既復，必資安集之謀。朕應天順人，端居靜治。若涉大水，如履薄冰，翼翼乾乾，懼不克荷。所賴文武宣力，天地降祥，雨順風調，政寬事簡。雖四夷一主，遠殊貞觀之朝；而鬥粟十錢，近比開元之代。無何，董璋構亂，蜀郡纏災，萬方共樂於太平，一境獨嗟於多事，遂致數年動眾，千里勞民，奔馳秦鳳之郊，委頓岷峨之路。蓋彼樂禍，非我願為。今則逆順分明，車書混一，陸梁之黨，已歸菹醢之刑；渙汗之恩，宜及瘡痍之俗。示以歸還之路，慰其懷戀之誠。應秦岐延涇寧慶邠同興元京兆等州府所欠長興元年二年夏秋稅賦諸色錢物及營田戶部莊宅務課利等物並放。如聞州使廉察，自前每降敕書，稍關除放，頗淹行遣，轉急徵催，物已輸官，人方見榜，厚利實歸於州縣，鴻恩虛及於生靈。而況一戶逃移，一村騷擾，殘欠之物，蓋藏於形氣腹中；披訴之詞，指注於逃亡腳下。朝廷比哀貧戶，州縣轉啟幸門，欲峻條流，宜先曉諭。今後敕到，畫時曉諭所管，仍勒要路粉壁曉示。如敕未到時，已徵到物色，據數附帳，不得隱落。如有人陳告，以枉法贓論。敕到並須半月內施行，除放訖奏聞。
枉法贓十五匹絞，準格加至二十匹。乃自喪亂已來，廉恥者少，舉律行令，誡人遠財。國家常切好生，上下頗能知禁，犯既漸寡，法亦宜輕。起今後犯枉法贓者，宜準格文處分。贓名條內，有以準加減及同字者並倍，累贓並宜準律令格式處分。凡有告事者，除鹽麹條流外，宜據輕重，依理施行，不在格賞之限。
呂澄命為宰字，委以民人，不守公廉，恣行聚斂，贓數甚廣，情狀難矜，當寘重刑，仍從遠竄，宜決脊杖二十，配流嵐州。關連人吏，依法司所奏。
方州所尚，土貢為先，苟有稽遲，誠為怠易，須加懲罰，俾效恭勤。其錄事參軍孔霸文，宜罰一季俸。刺史尹暉，緣元敕不該，宜放本典以下。宜令本道觀察使量罪科責訖以聞。
馮贇有經邦之茂業，宜進位於公台，但緣平章事字犯其父名，不欲斥其家諱，可改同平章事為同中書門下二品。
敕高麗國王。省所奏，進奉謝恩紅地金銀五色線織成日月龍鳳襖緞二枝，紅地金銀五色線織成龍床褥二面，金星皮甲二副，罽錦銀皮甲二副，罽錦煉鐵兜四副，罽錦紅地金銀五色線織成花鳥罽錦捍胯四副，角弓四張，紅地金銀五色線織成雲龍魚罽弓袋裁四具，行竿箭二百隻，貼金一百隻，貼銀木竿箭二百隻，紅地金銀五色線織成雲龍箭釵袋四具，金銀裝欛鞘細鏤雲天玉劍一十口，內二口金銀裝罽錦鞘，金錦裝罽錦鞘，細鏤雲天長刀一十口，金銀裹槍一十根，金銀裝罽錦鞘匕首一十口，金銀裝鞘匕首一十口，細苧布一百匹，白氎二百匹，細中麻布三百匹，事具悉。卿世篤忠貞，家傳勳閥，爰屬承襲之始，遠輸貢奉之儀，貝錦成章，橦華讓貴，咸陳筐篚，皆是珍奇，而又兵器駢羅，戎衣鮮麗，莫非精妙，可驗傾勤，嘉獎所深，再三無已。
省所奏進奉，金銀裝斫刺六根，罽錦鞘金銀裝劒六口，金銀裝罽錦鞘長刀一十口，紅地金銀五色線織成花鳥罽錦捍胯二腰，紅地金銀五色線織成花鳥罽錦倚背二面，紅地金銀五色線織成花鳥罽錦裙腰六腰，紅地金銀五色線織成罽錦鞘金銀裝匕首一十口，鍍金鷹鈴二十顆，銀鏁鏇子五色絛銀尾銅全鍍金鷂子鈴二十顆，銀鏁尾銅全細白氎布一百匹，細中麻布一百匹，人參五十斤，頭髮二十斤，金銀地鐵文翦刀一十枚，金銀細縷剪刀二十枚，金銀細縷剪髭剪刀一十枚，銀花細縷剪刀二十枚，金銀重口大樣刀子三十柄，銀重口大樣刀子四十柄，金銀重口中樣刀子五十柄，銀重口中樣刀子五十柄，金銀重口小刀子五十柄，銀重口小刀子一百柄，金銀細縷撇火鎌二十枚，金銀細縷鉗子二十枚，香油五十斤，松子五百斤，事具悉。卿地控東溟，心馳北闕，奉九丘而作貢，歷萬里以來王。戎器堅剛，織文靡麗，苧麻如雪，至藥通神，首飾翫具之奇，香澤果實之類，名品旣衆，羅列甚多，省閱之時，稱尙良切。
敕高麗國王。省所上表，賀去年三月一日親幸澶州殺敗契丹事具悉。朕以契丹顯違信義，輒肆侵陵，親禦戎車，往平桀虜，靈旗一舉，狂寇四奔。卿遠聽捷音，頗攄憤氣，載馳章表，來慶闕庭，嘉乃忠誠，不忘於意。
上國兩街僧道，自前賜師號，不數人而已。至於賜紫，並係特恩。近日諸道州府，因應聖節表薦僧道頗多。宜令中書門下，此後凡有諸處，不係應聖節，及橫薦僧道，不得等閑申發章表，請行命服師號，切思正統。
朕猥承基構，實賴祖宗，將申報本之儀，常切奉先之誌。爰崇禮典，思固遠圖，冀上答於劬勞，度永資於孝理。卿等咸堅輔弼，共副谘詢，徵兩漢之舊規，宏三皇之故事，乃飛章而定議，請薦號以尊名，兼廣園陵，仍增兵衛。載覽矢謨之意，備觀順美之誠，感歎良深，嘉愧無已。宜依上表施行。
曆代帝王，以時巡狩，一則遵行典禮，一則按察方區。矧彼夷門，控茲東夏，當先帝戡平之始，為眇躬殿守之邦。俗尚貞純，兵懷忠勇，自元臣鎮靖，庶事康和，兆民咸樂於有年，闔境彌堅於望幸，事難違眾，議在省方。朕取十月七日親幸汴州，其沿路一行宿食頓遞，可下三司排當，務從簡儉，不得勞擾人戶。至於扈從兵師，亦已嚴行誡約。兼告諭東北道諸侯，不得迎駕朝覲。
朕聞堯舜有恤刑之典，貴務好生；禹湯申罪己知過。今月七日據巡簡軍使渾公兒口奏，稱有百姓二人，以竹竿習戰鬥之事。昨朕初聞奏報，實所不容，率爾傳宣，令付石敬瑭處置。今旦安重誨敷奏，方知悉是幼童為戲。載聆讜議，方覺失刑，循揣再三，愧惕非一。亦以渾公兒誑誣頗甚，石敬瑭詳覆稍乖，致人當枉法而殂，處朕於有過之地。今減常膳十日，以謝幽冤。其石敬瑭是朕懿親，合施規諫，既茲錯誤，宜示省循，可罰一月俸。渾公兒決脊杖二十，仍削其在身職銜，配流登州，常知所在。其小兒骨肉，各賜絹五十匹，粟麥各百石，便令如法埋葬。兼此後在朝及諸道州府，凡有極刑，並須子細裁遣，不得因循。
王者以六合為家，萬機是務，動必從於人欲，道貴表於君臨。矧以大業名都，先皇舊地，干戈近息，井邑初完，去春特命親賢，出分攸寄，一載之化條方闡，六州之生聚咸蘇。朕又竊念並汾，有同豐沛，欲和鑾之親撫，慮致勞煩，移嗣子之總臨，冀諧委注。今則已令赴鎮，兼報行期。而鄴都士庶馳誠，表章繼至，思朕車禦暫到，庶彼內外永康，疊興徯後之詞，何爽省方之便？朕今月七日巡幸鄴都，逾月之內，卻駐梁苑，其沿路宿食頓遞，並仰三司預專排比，不得輒擾人戶，付中書門下準此。
朕每念眇躬，嗣承丕構，厲憂勤於庶政，持兢業於厥心，罔敢怠荒，冀符裨益。去歲以五兵偃息，九穀豐登，指內外以省方，慰群情之望幸，迨於駐蹕，允協來蘇，乃眷鄴城，匪遙梁苑。復念興王之地，思從徯後之詞，將命和鑾，指期屆路。卿等情深許國，道在弼予，旋貢表章，罄輸丹赤，備閱傾虔之懇，深詳啟沃之規，已諭淹延，俾從俞允。其六軍經費，諸道轉輸，國計所先，兵食斯眾，將致贍豐之備，難矜運免之勞，既念疲羸，粗宜蠲減。其百姓般糧至洛京，並卻停罷，隻令近東州府般至汴州。
朕聞王者握圖禦宇，應天順人，必從億兆之心，以副寰瀛之望。朕恭承大寶，漸致小康，當時和歲豐之辰，葉海晏河清之道，思從望幸，爰議省方。昨者以全魏名邦，興唐霸國，當去弊除奸之後，是安民撫眾之時，思暫議於巡遊，庶射親於勞慰，尋頒詔旨，已定行期。而聞衛士連營，方諧聚族，農功務穡，始在承春，雖無供億之勞，寧免差徭之患？而又勳賢拱北，藩翰勤王，儻萬乘之少留，煩諸侯之入覲。況復大臣抗表，多士輸忠，睹瀝懇以再三，閱封章而數四，諒為裨益，深可歎嘉。宜罷鳴鸞，且謀駐蹕。凡在中外，當體朕懷。先取今月十三日巡幸鄴都權停。
朕奄有四海，於今三年，敬事天明，敢忘日慎？上憑列聖，賴祖宗之垂休；下設庶官，思邦家之共治。聞過必服，見善則師，靜惟省躬，動懷畏相，每從人欲，方布時和，不謂仲春已來，繁陰未散，雖如膏之澤，可待豐年，而飛霰其濛，恐傷宿麥，實關穡務，深軫納隍。卿等陳力有方，直言無避，共熙帝載，以沃朕心，更吐嘉謀，庶裨闕政。應文武百官奏對，恐有隱密之事，不敢當庭敷揚，即許上章，極言時政善惡，貴合天道弛張。
朕紹續鴻圖，撫寧諸夏，爰從洛邑，來幸浚郊，屬中山興悖逆之心，外寇恣朋連之勢，致煩征討，方見蕩除。皆宗社之威靈，盡忠良之裨讚，自此遐邇，永遠隆平。蓋以久別三川，嚐懷九廟，既克清於氛祲，宜便復於京師。取今月十三日歸洛都。
朕以臨御萬邦，寵綏四海，務恤民以設教，期化俗以成風。昨自霖雨連綿，川瀆汎濫，傷數州之苗稼，蕩百姓之邱園。遘此徵災，慚虧至德，致農者失力田之望，念編有艱食之虞。每自責躬，更思墳理，欲使人獲其蘇息，恨不家至而撫安。憂勞所深，鑒寐斯切，宜布維新之澤，式全可大之功。今年州府遭水潦處，已下三司，各指揮本州府支借麥種及等第賑貸斛食，仰逐處長吏切加安存，不得輒有差使。如戶口流移，其戶下田園屋宅，仰村鄰節級長須主管，不得信令殘毀。候本戶歸日，具元本桑棗根數及什物數目交付，不得致有欠少。本戶未歸，即許鄰保請佃供輸。若入務時歸業，準例收秋後交付。貴示招攜，永期康泰，速宜宣布，稱朕意焉。
朕祗膺天眷，虔荷帝圖，敷大信而仰法昊穹，秉至公而俯臨億兆。彰善癉惡，必分涇渭之流；崇德報功，敢忘山河之誓？其有榮聯戚裏，任重侯藩，佐白水而中興，為皇家而盡節，雖旁緣詿誤，而竟保忠貞。疏鑿未通，朝海之波瀾暫阻；氛霾既定，拱辰之光耀如初。表章皆驗於推誠，琛贐遠修於述職，得不顯其丹赤，懋以旌酬，益敦魚水之歡，永契君臣之道。爰求吉日，乃降徽章。具官孟某，五緯佐天，三山鎮地，七年乃辨，真為梁棟之材；十德俱全，信是琮璜之器。先皇帝經綸八極，濟活兆人，李通首述其緯書，鄧禹常參於霸業。同心同德，竟扶歸馬之朝；不伐不矜，罔恃濯龍之寵。洎朕纂承鳳紀，繄爾鎮守龜城，鐵石彌堅，菁茅不匱。山川險絕，每虔向日之心；玉帛駿奔，能助郊天之禮。有臣若此，當代何加？董璋久作厲階，終萌逆節，既辜恩於覆載，欲嫁禍於勳賢，疊以封章，疏其鄰道，虔劉我生聚，離閒我忠良。爾外示葉同，潛懷憤激，罄衷言而誘諭，彼既不回，伺良便以誅鋤，乃期自雪。以至敢驅叛黨，徑逼仁封，吹虺毒以傷人，奮豺牙而暴物。爾則妙施成算，徑出全師，鼙鼓才鳴，旋聞落爪。窠巢自潰，已致噬臍，梓川之襖霧風驅，涪水之狂波鏡淨。解吾宵旰，賴爾韜鈐，固當銘在景鍾，豈止光於信史？況復備輸懇款，益驗傾虔，敘魯館之寅緣，述沛中之舊事，深心可見，亮節斯彰。不有疾風，焉知勁草？倘無異數，曷報崇庸？由是並築將壇，顯昇王爵，兼兩藩之奧壤，啟一字之真封，仍循益地之通規，別改旌功之懿號，賜之旌鉞，冊以輅車。雖加等之寵光，爾皆不忝；在睦親之義分，予亦無虧。
於戲，天鑒甚明，為善者降之福祉；君恩不黨，立勳者厚以獎酬。惟敬慎以始終，可延長於富貴，勉承兌澤，永鎮坤維。可授依前檢校太尉兼中書令行成都尹劍南東西兩川節度使管內營田觀察處置統押近界諸蠻兼西山八國雲南安撫制置等使，仍封蜀王，加食邑一千五百戶實封二百戶，改賜忠貞匡國保大功臣，散官勳如故。仍令所司擇日，備禮冊命，主者施行。
為人之妻，能從夫以貴者，是謂宜其家矣。封邑之制，彝典所垂，俾增伉儷之光，以稱國名之爵。大義軍使特進檢校太保使持節元菟州都督上柱國高麗國王妻河東柳氏，內言必正，同獎固多，讚虎幄之嘉謀，保魚軒之異數，輔臣忠節，諒屬柔明，爰降殊榮，載逾常等，勉思勤王之誌，是謂報國之規。可封河東郡夫人。
自古受命之君，興邦建統，莫不上符天意，下順人心。是以夏德既衰，爰啟有商之祚；炎風不競，肇開皇魏之基。朕早事前朝，久居重位，受遺輔政，敢忘伊霍之忠？仗鉞臨戎，復委韓彭之任。匪躬盡瘁，焦思勞心，討叛渙於河潼，張聲援於岐雍，竟平大憝，粗立微勞。才旋旆於關西，尋統兵於河北，訓齊師旅，固護邊陲，隻將身許國家，不以賊遺君父。外憂少息，內患俄生，群小連謀，大臣遇害，棟梁既壞，社稷將傾。朕方在藩維，亦遭讒構。逃一生於萬死，徑赴闕庭；梟四罪於九衢，幸安區宇。將延漢祚，擇立劉宗。徵命已行，軍情忽變，朕以眾庶所迫，逃避無繇，扶擁至京，尊戴為主。重以中外勸進，方嶽推崇，黽勉雖順於群心，臨御實慚於涼德。改元建號，祗率於舊章；革故鼎新，宜覃於霈澤。朕本姬室之遠裔，虢叔之後昆，積慶累功，格天光表，盛德既延於百世，大命復集於眇躬。今建國宜以大周為號，改乾祐四年為廣順元年。自正月五日昧爽已前，應天下見禁人等，罪無輕重，已發覺未發覺，已結正未結正，常赦所不原者，咸赦除之。故漢樞密使楊邠侍衛都指揮使史宏肇三司使王章等，以勞定國，盡節致君，千載逢時，一旦同命，悲感行路，憤結重泉，雖尋雪於沈冤，宜更申於渥澤，並可加等追贈，備禮歸葬，喪事官給，仍訪子孫敘用。其餘同遭枉害者，亦與追贈。馬步諸軍將士等，戮力協誠，輸忠效義，先則戡平內難，後乃推戴朕躬。言念勳勞，所宜旌賞。其員僚將士等，各與等第，超加恩命，仍賜功臣名號，已有功臣名號者，別與改賜。應左降官，量加敘錄。亡官失爵之人，宜與齒用。配流徒役人，並許放還。已歿者任從歸葬。所有杜仲威李守貞王景崇趙思綰賓幕元隨親戚及諸色人，先因懼罪，至今逃匿者，並可放還，任自取便。昨者犯罪人蘇逢吉劉銖閻晉卿李業後替聶文進郭允明及同時犯罪人等家族骨肉，先已釋罪疏放，其逐人所有親戚，及門客元隨，職掌在諸處者，切慮尚抱憂疑，今並釋放。所在不得更有恐動。內有手下先管莊田錢穀人等，已下三司點簡磨勘，了日一任逐便。諸處有犯罪逃亡之人，及山林草寇等，咸許自新，一切不問，各還鄉里，自務營生，仍仰所在切加安恤。所繇節級，不得衷私妄有恐動。如赦到後，一月不歸本業者，復罪如初。內外文武臣僚致仕官，諸軍將校隨使職員，及前任藩侯郡守文武朝列，前內諸司使副使前禁軍指揮使前資行軍副使等，各與等第加恩。應見任文武臣僚內諸司使諸道行軍副使藩方馬步軍都指揮使，如父母在，未有恩澤者即與恩澤，如亡歿，未曾追封贈者亦與封贈，已封贈者更與封贈。晉漢以來，兵革屢動，賦役煩並，黎庶瘡痍，鰥寡孤惸，不能自濟，為人父母，曾不閔傷？應天下州縣所欠乾祐元年二年已前夏秋殘稅，及派徵物色，並三年夏稅，諸色殘欠，並與除放。所有澶州已來，大軍經過之時，沿路人戶，恐有蹂踐，兩邊共二十里，並乾祐三年殘欠秋稅並放。應河北沿邊州縣，自去年九月後來曾經契丹蹂踐處。其人戶應欠乾祐三年終已前積年殘欠，諸色稅物，並與除放，仍委逐處長吏倍加存撫。至於防守邊塞，優恤疲羸，利害之事，各宜條奏。自前或有拒扞契丹，顯立功勞，及將吏之中，有歿於王事者，具名以聞，當議酬獎。應係三司主持錢穀敗闕場院官，取乾祐元年終已前徵納外，累經較科，灼然無抵當者，委三司分析聞奏，別候指揮。秋夏徵科，舊有規制，如聞諸道州府，別立近限催驅，或緣逼蹙過深，轉致供輸不易，至使蠶欲老而求絲債禾未熟而取穀錢，但無逋縣，何須急暴？應天下百姓納稅租，並取省限內納卑，不任促限徵督。如是軍期急速，即不拘此例。訪聞諸處人戶，逃移在外者，自前省司雖累行招攜，多未歸復，兼知逃戶稅賦，攤配居人，公私之閑，未甚允當。念其疾革，常軫於懷，宜令所司商量，雖行條貫，庶使逃移者即歸鄉土，見居者漸遂舒蘇，免困生靈，以副勤恤，藩侯郡守寄任非輕，立政之先，養民為本，每及徵賦，尤要徇公。其逐處倉場庫務，宜令節度使刺史專切鈐轄，掌納官吏，一依省條指揮，不得別納鬥餘秤耗。舊來所進羨餘物色，今後一切停罷。朕早在藩鎮，嚐戒奢華，今禦寰區，尤思節儉。況國家多事，帑藏甚虛，將緩憂勞，所宜省約。應乘輿服禦之物，不得過為華飾。宮闈器用，並從樸素。太官常膳，一切減損。諸道所有進奉，皆助軍國支費。其珍巧纖華，及奇禽異獸鷹犬之類，不得輒有貢獻。諸無用之物，不急之務，並宜停罷，帝王之道，德化為先，崇飾虛名，朕所不取。苟致治之未洽，雖多瑞以奚為？今後諸道所有祥瑞，不得輒有奏獻，古者用刑，本期止辟，今茲作法，義切禁非。蓋承弊之時，非猛則奸凶難制，及知勸之後，在寬則典憲得宜，相時而行，庶臻中道。今後應犯盜贓及和奸者，並依晉天福元年已前條制施行。應諸犯罪人等，除反逆罪外，其餘罪並不得籍沒家產，誅及骨肉，一依格令處分。天下諸侯，皆有親校，自可慎擇委任，必當克效參裨，朝廷選差，理或未當，宜矯前失，庶協通規。其先於在京諸司，差軍將充諸州郡元從都押牙孔目官內知客等。並可停廢，仍勒卻還舊處職役。設官分職，具列司存，離局侵權，誠為撓紊。今後諸司公事，並須各歸局分，不得越次施行，朝廷之務，顯有舊章，職官具存，安可廢墜？如聞自前諸司公事，多有壅滯，今後並可速疾舉行。國之大事，在祀為先，苟爽吉蠲，深為瀆慢。如聞自前祠祭牢饌，頗虧肅敬，今後委監察御史嚴加覺察，必須豐潔，庶達精誠，稍或不恭，國有常典。近代帝王所在陵寢，合禁樵采，俾奉神靈。唐莊宗晉高祖各置守陵十戶，以近陵人戶充。漢高祖皇帝陵署職員，及守陵宮人時月薦饗，並守陵人戶等，一切如故。仍以晉漢之裔，為二王後，委中書門下處分。自古聖帝明王，莫不好賢納諫，是以立誹謗之木，采芻蕘之言，時之利病罔不知，政之得失無不察，達聰明目，其在茲乎。應內外文武臣寮，有見識灼然益於治道者，許非時上章聞達。山林草澤之閑，懷才抱器之士，切在搜訪，免致遺賢。孝子順孫，義夫節婦，所宜旌表，以勵時風。
於戲！致理保邦，非德教無以安萬國；發號施令，非誠信無以示四方。其或言出行違，朝行暮改，是為秕政，何以子民？更賴棟梁羽翼之臣，左右前後之士，共扶寡昧，同致雍熙。思寘器以永安，睹覆車之可戒，納隍馭朽，予豈忘諸？釐革有所未盡者，有司具啟請以聞。
王者法天為子，長人為君，必在於上奉天明，下從人欲。奉天莫先於孝敬，從欲莫先於矜寬，則必上下葉和，陰陽調序。朕顧惟寡德，猥紹丕圖，祗荷景靈，敢不寅畏？屬以域中作梗，邊上多虞，繼除梟獍之妖，累殄豺狼之族，阻行大禮，於茲五年，負芒刺以靡寧，積冰湯而為懼。今幸五兵偃戢，百穀豐登，謁清廟以寫心，陟泰壇而瀝懇。孝敬之道，誠益勵於夙宵；寬宥之懷，固難忘於頃刻。上承元祐，冀永無疆之休；下念黔黎，宜覃莫大之慶。況天地交泰之始，雷雨作解之初，布澤益示於滂沱，發號重新於渙汗，滌瑕蕩穢，屈法申恩。宜改天成五年為長興元年，可大赦天下。應諸道見禁囚徒，十惡五逆，光火劫舍屠牛，官典犯贓，偽行印信，合造毒藥外，罪無輕重，已發覺未發覺，已結正未結正，咸赦除之。其天成四年十二月終已前，諸道州府人戶，應有殘欠稅物，蠶鹽食鹽，乾榷濕榷，既係積年之欠，俄逢作解之恩，並與免放。諸州府營田戶部院，應欠租課，房店利潤，逃移人戶，死損牛畜，或先遭剽劫，及水澇處，欠負斛斗，無所徵填，已收納到家產財物，其餘所欠，並與蠲除。所在倉場，積年損壞，使臣盤覆，欠折尤多，其主持專知官等，據通收到產業物色外，亦與放免。應諸道商稅課利，撲斷錢額去處，除納外年多蹙欠，枷禁徵收，既無抵當，並可放免。諸道采造材木欠數定州材木錢，及閿鄉船務遺火，所司累行催促，無可填納，亦與放免。先南北兩軍前倉場持主損爛欠折，及江河轉運，拋失舟船，並斛斗茭稈錢，諸鎮欠少過軍準備糧草等，據主持人見在家業勒收，納外餘放。所欠天成元年二月諸州般納到上供庫秤盤積欠物色，並遭兵火燒劫，及耀州前後身死刺史界分欠省庫錢物，敕勒州司官吏備填者，並特放免。天成二年終諸色人於西川省庫內借過錢，並省司先差人收買羊馬，欠折死損無填還，及天成二年終已前，諸道銅銀鐵冶銀錫水錫坑窟應欠課利，兼木炭農具等場欠負，亦與放免。諸州府或經水旱災沴，恐人戶闕欠餱糧，方值春時，誠宜賑恤，宜令逐處取去年納到新好屬省斛斗，各加賑貸，候秋收日徵納完數。應天下府州合徵秋夏苗稅，土地節氣，各有早晚，訪聞州縣官，於省限前，預先徵促，致百姓主持送納，博買供輸，既不利其生民，今特議其改革，已令所司，更展期限，輔相之榮，必資德望，公侯之貴，蓋選賢能，欲展徽猷，貴在彰顯。內外群臣，職位帶平章事兼侍中中書令，與改鄉名裏號。欲通和氣，必在申冤，將設公方，實資獎善。州縣官寮，能雪冤獄，活人性命者，許非時選，仍加階超資。注官與轉，服色已著緋者，與轉兼官。其朝臣及藩侯郡守等，亡父母祖父母在，並妻室未霑恩命者，並與追贈及敘封。應有諸色私債，納利已經一倍者，隻許徵本年外，欠數並放。納利已經兩倍者，本利並放。昭宗太祖莊宗時，或有犯罪籍歿人，若有子孫在者，並許識認，上祖墳塋。主祭莊田已係官，及有主承佃，不在識認之限。河陽管內人戶，每畝上舊徵。橋道錢五文，今後並放不徵，諸道州府人戶，每畝上元徵麹錢五文，今特放二文，隻徵三文。敢以赦文前事告者，以其罪罪之。赦書有不該者，所司各具條例聞奏。夫施令覃恩，比期及物，苟有壅滯，曷浣焦勞？如聞近年赦書，所在不廣宣布，為人臣者，豈若是乎？其在輔弼公卿，藩侯郡守，各展忠力，副朕憂勤，共致治平，永躋仁壽。仍令御史台嚴加訪察，無縱稽留，赦書日行五百里，告諭天下，咸使聞知。
朕聞為而不有曰天，使而不知曰道，下覆萬物，中含兩儀，難以常名加，難以常德報。是故賢君哲後，則而象之，雖有唐堯之聰明，不伐其善；雖有夏禹之勤苦，不矜其功。朕善愧唐堯，功慚夏禹，屬六十年亂離之後，承億兆人塗炭之餘，兒童悉習於戰爭，耆艾罕聞於聲教，強吞弱吐，禮壞樂隳，涼德眇躬，豈易為治？所賴王公卿士，戮力一心，善無細而不行，惡無大而不去，革彼積弊，成斯小康。夫化自心生，平其心則化洽；令從身出，正其身則令行。朕禦茲九州，迨今八載，常懷戒懼，罔敢怠荒。每務推心感人，謹身率下，刑必有罪，豈以喜怒而死生？賞必有功，豈以親讎而厚薄？卻雕鏤之麗目，慮淫巧以蕩心，罷畋獵之遊娛，恐逸豫之敗度。未能全臻於富庶，未能盡偃於干戈，誠宜業業以兢兢，詎可自尊而自大？中外文武，不謀同辭，謂朕宏清淨之風，載之以廣道；樹生成之德，推之以法天。堅讓固辭，至於數四，遏之不止，去而復來。雖義乃爾，心深可嘉也。而名過於實，良所惕焉。既大舉於徽章，宜溥覃於霈澤，可大赦天下。應八月四日昧爽以前，在京天下州府見禁囚徒，已結正未結正，已發覺未發覺，罪無輕重常赦所不原者，咸赦除之。長流人並諸色徒流人，不計年月遠近，已到配所並放還。或有亡命山澤，及為事關連逃避人等，並放歸鄉，一切不問。如過百日不歸首者，復罪如初。在京諸道將士，各與等第優給。應貶降官未復資者，咸與復資。州縣官內，有先為事勒停止者，並許參選。殿犯者免其所殿。長興三年正月一日已前，諸道兩稅殘欠物色，並宜減放。或有先曾經災沴處逃戶卻歸業者，除見徵正稅外，不得諸雜科徭，切委倍加安撫。應係省司場稅倉庫，今日已前諸色敗闕人等，據其所有錢物家業，盡底收納，已上所欠並敗闕人並放。其閒未曾經磨勘點檢者，宜令省司便與磨勘點檢，準前處分，將來永不得任使。如是雖稱敗闕，省司未見申報文狀，及見今勾當人已後敗闕，於中錢穀，或涉降赦文年分，並不得援此為例。山林草澤之人，雖頻命搜羅，而尚慮沈滯，委所在長吏切加采訪，的有才氣義行者，具以名聞，必議量才任使。在朝文武臣寮，並諸色職員，有直言極諫者，如上封章，盡當開納。諸凡無主邱墓，自兵革已來經發掘者，宜令觀察使刺史差人量事掩瘞。敢以赦前事相告者，以罪罪之。
於戲，滌瑕蕩穢，宇宙繇是澄清；布德推恩，遐邇以之胥悅。所望藩垣群後，社稷諸臣，既尊予以莫大之名，當佐予以彌高之德，日慎一日，雖休勿休，驅彼疲民，置之壽域，光爾在位，顯我得人。
蓋聞禍福兩途，響應雖從於天道；賞罰二柄，憲章必在於帝王。所以虞殛四凶之徒，周誅三監之類，為時除害，令在必行，顯申旄鉞之威，以剿豺狼之黨。逆賊王都，濫承餘緒，叨據邊方。當朝廷念舊之時，冒藩翰賞延之帥，曾無績效，但抱奸邪。國家光有萬邦，寵綏諸夏，累頒殊渥，官兼右相之榮；疊示優恩，秩冠三公之貴。諒茲眷命，果至滿盈。況去歲駐蹕夷門，吊民梁苑，萬乘有省方之念，諸侯專述職之勤。而乃王都背惠孤恩，藏奸積釁，不思入覲，惟自偷安。以至繼曆寒暄，逗留川陸。朝廷務從寬恕，累降詔書，候其悛心，冀全理體。殊不知凶頑益固，抗拒彌堅，信折簡以難招，非舞幹而可格。而又朋連北狄，禦捍王師，擾我疆場，負我盟誓。須茲飾怒，所冀夷凶，乃謀帥於軍中，俾恭行於天罰。繇是貔貅雲集，虎豹風馳，咸搗梟巢，誓平蟻穴。北面招討天平軍節度使王晏球等，推心許國，挺誌忘家，綿矜摩壘之雄，各騁寢皮之勇，遂乃交飛矢石，齊舞梯衝，指其戲鼎之魚，必取膏碪之肉。以致徵兵調食，結壘連營，逾沙軼漠之戎，全軍皆戮；同惡齊奸之虜，匹馬不回。而又舉螳臂以求生，張猥毛而自固。計窮力盡，且無飛走之門；萬詐千妖，寧免芟夷之禍？是以致其鬼類，無所逃刑，既諧飲至之期，爰契疇庸之典。今月三日，定州指揮使馬讓能已下三人，先約歸降。是時果於賊城之上，自相殺戮。王晏球等領兵士直扣曲陽門，接勢而攻，一合收下。其逆賊王都及禿餒趁入子城，斬首生擒，不可勝計。至於徒黨骨肉，略無孑遺。今則獻俘行闕，懸首槁街，六師盡敵而凱旋，一境復安於生聚。王晏球等已下，從上行賞，表不逾時，或跨鎮分封，官居極品；或雙旌大旆，寵寄十連。著銘鍾鏤鼎之榮，顯傳子示孫之業。
於戲，違天逆道，鬼瞰神誅，顧斯蕩定之勳，實快華夷之意，可期康樂，以泰黎元。申號令於市朝，明征伐之有謂。布告天下，咸使聞知。
