帝姓郭氏，諱威，字文仲，邢州堯山人，唐天祐元年生。曆事後唐晉漢，漢乾祐三年授鄴都留守兼樞密使監國，廣順元年正月，受漢太后冊即皇帝位，顯德元年，加尊號聖明文武仁德皇帝。在位四年，年五十一。諡曰聖神恭肅文武孝皇帝，廟號太祖。
寡人出自軍戎，本無德望，因緣際會，叨竊寵靈。高祖皇帝甫在經綸，待之心腹，洎登大位，尋付重權，當顧命之時，受忍死之寄，與諸勳舊輔立嗣君。旋屬三叛連衡，四郊多壘，謬膺朝旨，委以專征，兼守重藩，俾當敵，敢不橫身戮力，竭節盡心？冀肅靜於疆場，用保安於宗社。不謂奸邪構亂，將相連誅，偶脫鋒铓，克平患難。誌安劉氏，願報漢恩，推擇長君，以紹丕構。遂奏太后，請立徐州相公，奉迎已在於道途，行李未及於都輦，尋以北面事急，寇騎深侵，遂領師徒，徑往掩襲，行次近鎮，已渡洪河。十二月二十日，將登澶州，軍情忽變，旌旗倒指喊叫連天，引袂牽襟，迫請為主。環繞而逃避無所，紛紜而逼脅愈堅，頃刻之間，安危莫保，事不獲已，須至徇從。於是馬步諸軍，擁至京闕，今奉太后誥旨，以時運艱危，機務難曠俾令監國，遜避無由，僶俯遵承，夙夜憂愧。
《禮》云：「利祿，先死者而後生者，則民不悖；先亡者而後存者，則民可以讬。」聖人垂訓，與我同心，因嗟既歿之賢，俾舉追崇之典。晉故中書令趙瑩，行高言善，性達心平。鼎號函牛，斯為重器；劍稱斬馬，可謂靈鋒。遺清白於子孫，行忠信於蠻貊。斷魂外境，歸骨中華。於是衋傷，載深軫悼。俾贈三師之秩，以伸一去之悲。可贈太傅。
義之深，無先於作配；禮之重，莫大於追崇。朕當寧載思，撫存懷舊。河洲令德，猶傳荇菜之詩；媯汭大名，不及珩璜之貴。俾盛副笄之禮，以申求劍之情。故夫人柴氏，代籍貽芳，湘靈集慶。體柔儀而陳闕翟，芬若椒蘭；持貞操以選中璫，譽光圖史。懿範尚留於閨閫，昌言有助於箴規，深惟望氣之艱，彌歎藏舟之速。將開寶祚，俄謝璧台，宜正號於軒宮，俾耀潛於坤象。可追命為皇后。仍令所司定諡，備禮冊命。
敦敘九族，紀綏六親，生者錫其寵臨，歿者優其追贈。哲王茂典，曆代芳規。故南陽郡韓氏，婉淑居貞，賢明垂範，奉嬪率禮，興家道於仁教之基；諸母推恩，撫朕躬於幼衝之歲。朝露溘先而奚速，慶雲華蔭以彌高，宜洽明恩，追崇大國，式是載揚之美，寧攄欲報之情。庶俾後昆，永覃清懿。噫嘻貞魄，享此儀章。可追封楚國太夫人。
頃以野雞蕃族，蟊賊邊陲，俾爾率領兵師，於彼進討。殺牛族熟戶，素不陸梁，而無故侵騷，致其鬥敵。彼戎既然殺戮，去者寧不夷傷？俾將士罹殃，職爾之罪。授之散秩，猶為寬恩，爾當再三深自咎責。可行左司禦率府副率。
朕以眇末之身，讬王公之上，深懼弗類，撫躬靡遑，豈可化未及人，而過自奉養？道未方古，而不知節量，與其耗費以勞人，曷若儉約而克己？昨者所頒赦令，已述至懷。宮闈服禦之所須，悉從減損；珍巧纖奇之厥貢，並使寢停。尚有未該，再宜條舉。應天下州縣舊貢滋味食饌之物，所宜除減。其兩浙進細酒海味薑瓜，湖南枕子茶乳糖白沙糧橄欖子，鎮州高公米水梨易定栗子，河東白杜黎米粉菉豆粉玉屑糝子麵，永興玉田紅花秔米新大麥麵，興平蘇小栗子，華州麝香羚羊角熊膽獺肝朱柿熊白河中樹紅棗五味子輕餳，同州石𨫼餅，晉張葡萄黃消黎，陝府鳳棲梨，襄州紫薑新筍橘子，安州折粳米糟味，青州水梨，河陽諸雜果子，許州禦李子，鄭州新筍鵝梨，懷州寒食杏仁，申州蘘荷，亳州萆薢，沿淮州郡淮白魚，如聞此等之物，雖皆出於土產，亦有取於民家，未免勞煩，率多糜費。至時奔迫以來獻，逐歲收斂以為常，所奉止於朕躬，所損被於庶。加之力役負荷，馳驅道途，積於有司之中，甚為無用之物。此而不止，孰曰知微？其常貢上件物色，今後並不許進奉。諸州府更有舊例所進食味，其未該者，宜奏取進止。此外猶有數處時新之物，不敢全罷，蓋或奉於太后，薦於祖宗，苟至悉除，恐隳常敬。告於中外，宜副朕心。
朕昨迫於軍情，遂臨帝位，已曾示諭，想備聞知。汝等初得耗音，爭無疑懼？一則顧身，擐甲閉關，須至如是。今覽汝等報姚武文字，備悉心誠。況汝等始則為使主竭忠，終則向朝廷順命，秉持甚善，節義可嘉，佇俟旌襃，何煩憂懼？近者已有敕旨，汝等並授郡符，隻候新節度使入州，即便施行恩命。朕當示信於天下，汝宜諭旨於城中，凡在軍民，各宜安堵，其諸元從職員，並宜安撫。
昨以鞏廷美、楊溫等妄抱憂疑，輒敢違拒，累令招諭，未體誠懷，須至加兵，以安民眾。切慮破城之後，玉石難分，卿可告諭諸軍，勿令殺人放火，但誅惡黨，宜舍脅從，眷惟許國之心，當體好生之意。
凶狂烏合，來犯軍城；鬼類蜂屯，罔識天命。汝誓平國蠹，固彼人心，率驍銳以前衝，履鋒铓而直進。機籌神助，部伍風生，偽將活擒，殘妖碎首，心堅鐵石，城固金湯，蛇豕既殲，梯衝並爇，孽豎偷生而遁跡，雄師賈勇以追奔。言念忠貞，敻無倫比，嘉賞愧歎，再三不忘。
故蘇逢吉、劉銖，頃在漢朝，與朕同事，朕自平禍亂，不念仇讎，尋示優宏，與全家屬，尚以幼稚無托，衣食是艱，將行矜恤之恩，俾獲生存之路，報怨以德，非我負人。賜逢吉骨肉洛京莊宅各一，賜劉銖骨肉陝州莊宅各一。
安審琦奏，湖南船綱行監押節級官健四百九人在襄州，朕以武陵長沙，尋戈結釁，既道塗而醒澀，致官健以淹留，卿義在恤鄰，誌惟體國，俾歸途而無滯。副軫念以在茲，己降宣命下襄州，取逐人便穩，如願歸道者，即差人管押至荊南，候到卿可差人部送至湖南。
卿摧敵有方，執俘甚眾，據茲惡黨，固有常刑，但念彼之賊軍，悉是朕之赤子，遭罹凶暴，迫脅征行，以至就擒，良亦可憫。察其情狀，爭忍加誅？配於邊遐，亦所不欲。其賊軍並以釋罪，各與衫袴巾履，遣供奉官張諲管押至河東界首，放歸本家。諒卿明敏，當體朕懷。
逆首楊溫及親近徒黨並處斬，其餘無名目人及本城軍都將校職掌吏民等，雖被脅從，本非同惡，並釋放。兼知自前楊溫招喚草賊，同力守把，朕以村墅小民。偶被扇誘，念其庸賤，特與含容。其招入城草賊，並放歸農，仍倍加安撫。湘陰公夫人並骨肉在彼，仰差人安撫守護，勿令驚恐。
淮南雖是殊邦，未通中國，近聞歉食，深所軫懷。天災流行，分野代有，苟或閉糴，是豈愛人？彼之生靈，與此何異？宜申惻隱，用濟餱糧。宜令沿淮州縣渡口鎮鋪，不得止淮南人糴易。
卿作鎮王畿，留心政道，雖米鹽細務，不懈於躬親。而會斂無名，盡思於蠲放，能惠窮困，深協眷懷。已降宣命指揮使，並放為散戶。
朕以君臣之道，則外有朝廷之儀；骨肉之親，則內有少長之敬。且朕與卿，當夙昔之共事，實敦敘於周親，安可此時，使渝曩分？卿執恭為行，瀝懇上章，雖謙謙之道可嘉，而親親之義難替。家人之禮，朕當必行。
朕生長軍戎，勤勞南北，雖用心於鈐匱，且無暇於詩書。世務時艱，粗經閱曆，前言往行，未甚討尋。卿有佐命立國之勳，居代天調鼎之任，恒慮眇德，未及古人，於是采掇箴規，弼諧寡昧。披文閱理，懌意怡神，究為君治國之源，審修已禦人之要，帝王之道，盡在於茲。辭翰俱高，珠寶何貴？再三省覽，深用愧嘉。其所進圖，已令於行坐處張懸，所冀出入看讀，用為鑒戒。
朕與卿久敘兄弟，比無嫌隙，自前歲奔逃之後，尋時慰納如初，察憂疑則推以赤心，邀信誓則指之白日。留男不歸大職，欲已隻顧舊藩，動必依從，斷無疑阻，何故執心不定，率意而行？聚草寇於城中，修戰具於衙內，發言不遜，舉事無常，差遣元隨，主持鎮務，恣令殘害，任便誅求，率配之名，三四十件，搶拾事力，贍養奸凶，一境生靈，不勝其苦。南則結連淮寇，北則勾喚劉崇。早者差都押牙鄭麟口奏敷陳，乞移藩閫，朕推心嘉納，回詔允俞。昨上表請赴闕廷，朕亦一從卿意。復成欺侮，翻有指名。兼更偽詐鄆州書題，點染齊王勳德，且非奇計，何必如斯？近者東面諸侯，相繼奏報，稱卿差點管內人戶，團並義營，欲議發軍，攻取鄰道。眾情不服，闔境波逃。其百姓皆並力同心，殺卻元隨鎮將，例各將家回避，散投外界潛藏。或則保聚山林，就便構置寨柵，懼卿挾仇屠害，不保朝昏，懸望官軍，救護為主。朕為人父母，能不痛心？吊伐之行，蓋不獲已。今差侍衛步軍都指揮使曹英等部領馬步大軍，問卿情狀。卿若能改心知過，束身歸朝，當許全生，待之如舊。朕或違信，是謂自欺。卿若拒張，便令攻取。今更飛此詔，始末指陳，冀卿靜慮深思，庶幾轉禍為福。言盡於此，卿其圖之。
赦書節文，明有釐革，切慮邊城遠郡，未得審詳，宜更申明，免至差誤。其盜賊若是強盜，並準自來格條斷遣，其犯竊盜者，計贓絹滿三匹已上者，並集眾決殺，其絹以本處上估價為定，不滿三匹者，等第決斷。應有夫婦人被強奸者，男子決殺，婦人不坐。其犯和奸者，並準律科斷，罪不至死。其餘奸私罪犯，準格律處分。應諸色罪人，除謀反大逆外，其餘並不得誅殺骨肉、籍沒家產。
卿方秉國鈞，實藉維持之效，復兼邦計，最為繁劇之司，稍失區分，便成壅滯。雖近有傷損，未復痊平，宜疆扶持，且就臨涖，無妨臥理，仍放朝參。勉卿忍苦之誠，副我仰成之意。
古者立封樹之制，定喪葬之期，著在典經，是為名教。洎乎世俗衰薄，風化陵遲，親歿而多闕送終，身後而便為無主。或羈束於仕宦，或拘忌於陰陽，旅櫬不歸，遺骸何托？但以先王垂訓，孝子因心，非以厚葬為賢，隻以稱家為禮。掃地而祭，尚可以告虔；負土成墳，所貴乎盡力。宜頒條令，用警因循，庶使九原絕抱恨之魂，千古無不歸之骨。應內外職官及選人等，今後有父母祖父母亡歿未經遷葬，其主家之長，不得輒求仕進。所由司亦不得申舉解送，如是卑幼在下者，不在此限。其合赴舉選者，或是葬事禮畢，或是卑幼在下，勒於所納家狀內具言，不得罔冒。宜令御史台及逐處長吏本司長官所由司覺察申舉。其中有兵戈阻滯，或是朝廷特恩除拜，起復追徵，及內外管軍職員，皆以金革從事，並不拘此例。
眇覿前王，德之盛者，或弦弧郯矢，去天下之暴；或手胼足胝，服四載之勤。德普施於民，而民不知其力，蓋為而不有，建之若偷，巍巍聖功，曾無稱號，苟異於是，孰不近名？朕曆數在躬，艱難承統，莫識三皇之道，徒知萬乘之尊。至於翼翼小心，孜孜庶政，推誠待物，損己益人。上帝佑予，於茲三祀，日慎一日，無德可稱。夫五禮交修，四時不忒，振頹綱於會府，致函夏之小康，斯乃公輔庶臣舉職之明效也。七德訓戎，四鄙不聳，執干戈而衛社，撫封域以安民，此又勳臣將校為時而宣力也。至若蟲螟消殄，風雨不愆，歲被豐登，民躋富壽，茲乃乾坤育物，宗社貽庥，敢貪天功，以為己力？而公卿葉議，中外同詞，詣闕拜章，贈予美號，雖為臣之義，將順則然，諒愛君之心，殊不在此。朕顧寡薄，非所宜當，即斷來章，無至固執，所請宜不允。
卿卓立功勳，明彰臣節，復馬氏所亡之地，安楚人仍舊之邦，一境土疆，方資節制，大朝藩屏，殊切倚毗。凡於錫賜之恩，皆獎削平之效。惟卿敏達，知朕眷懷。今賜卿舊屬湖南在京及諸處莊宅樓店邸務舍屋等。
宜令三京及諸道州府，委長吏指揮管內人戶，勉勤耕稼，廣辟田疇。勿使蒿萊，有廢膏腴之地；務添桑棗，用資種養之方，仍令常切撫綏，不得輒加科役。所貴野無曠土，廬有環桑，致穀帛以豐盈，遂蒸黎之蘇息。
青白池務，素有定規，祗自近年，頗乖循守。比來青鹽一石，抽稅錢八百文，足陌鹽一斗，白鹽一石，抽稅錢五百文，鹽五升；其後青鹽一石，抽錢一千，鹽一斗。訪聞改法已來，不便商販，蕃人漢戶，求利艱難，宜與優饒，庶令存濟。今後每青鹽一石，依舊抽稅錢八百文，以八十五為陌鹽一斗；白鹽一石，抽稅五百，鹽五升。此外更不得別有邀求。蕃人入界，本州務及諸巡鎮，倍加安撫，不得侵欺。如蕃人將羊馬，貨價須平和交易，不得縱任牙人，通同脫略，故為抑淩，訪聞邊上鎮鋪於蕃漢戶人市易，糶餘衷私抽稅，今後一切止絕，如違必加深罪。各令知悉。
朕以敷政之勤，惟刑是重，既未能化人於無罪，則不可為上而失刑。況時當長嬴，事貴清適，念囹圄之閉固，復桎梏之拘縻，處於炎蒸，何異焚灼？在州及所屬刑獄見係罪人，卿可躬親錄問，省略區分，於入務不行者令俟務開係，有理須伸者速期疏決，俾皆平允，無至滯淹。又以獄吏逞任情之奸，囚人被非法之苦，宜令加簡察，勿縱侵欺。當令淨掃獄房，洗刷枷匣，知其饑渴，供與水漿。有病者聽骨肉看承，無主者遣醫工救療。勿令非理致斃，以至和氣有傷。卿忠幹分憂，仁明蒞事，必能奉詔，體我用心，眷委於茲，興寐無已。餘從敕命處分。
朕以史懿自鎮邊蕃，克勤王事，眷言勳舊，深副倚毗。爰自近年，多嬰疾苦，邇來頻有發動，乞赴闕尋醫。既覽奏陳，須議俞允。已差客省使楊廷章往彼知軍州事，即令史懿發來京師。朕念涇州久夾（疑）瘡痍之地，軍人百姓，撫愛皆同。今已指揮楊廷章，候到日凡事倍加撫安，不得輒有科率，俾令眾庶，皆遂蘇舒。
卿向以母親高年，久嬰疾恙，解職歸止，徇意承顏。始於疾辭，今聞疾愈臻此康寧之福，由其感應之誠，苟徵命以猶稽，則才能而虛滯，復乃職位，式佇論思，載覽表章，尚形眷戀，諭以前詔，俾之侍行。子道既以光揚，君恩亦須承順，速宜祗赴，無或再三。
