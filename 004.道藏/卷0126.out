朕自遘閔凶，再經晦朔，山陵已卜，日月有期，未忘荼蓼之情，豈願干戈之役？而河東劉崇，幸災樂禍，安忍阻兵？乘我大喪，犯予邊境，勾引蕃寇，抽率鄉兵，殺害生靈，覬覦州縣。朕為萬姓之父母，守先帝之基扃，聞此侵陵，難以啟處。所宜順天地不容之意，從驍雄共憤之心，親禦甲兵，往寧邊鄙。務清患難，敢避驅馳？凡在眾我，當體茲意。取此月十一日親率大軍，取河陽路親征。貯平妖孽，永泰寰區。應沿路排當，並不得差遣百姓，科配州縣，及於人戶處借索劫掠。遠近節度刺史，並不得輒離治所，求赴朝覲。應諸司各宜應奉公事者，即仰從駕。諸無事者，不在扈隨。務從省要，免至勞煩。故茲劄示，想宜知悉。
朕以中原雖靜，四表未寧，臨戎罔憚於躬親，問罪須勤於櫛沐。今訓齊驍銳，巡幸邊陲，用壯軍容，永安國步。宜取此月內車駕進發，暫幸淮上，凡關舊儀。有司準式。
向者以淮甸未平，王師致討，實賴忠貞之力，繼成克捷之功。漸屬嚴凝，念彼征役。況今邊陲無事，軍旅正雄，須議省巡，躬親撫問，將布混同之化，罔辭櫛沐之勞。止期一月閑，車駕卻還京闕。凡在中外，當體朕懷。今取此月內暫幸淮上，應往來沿路供頓，務從省略。凡有費用，並以官物供備，所在不得科配。
朕猥以涼德，紹此丕圖，既為萬乘之君，宜去兆民之患。雖晨興夕惕，每常思於萬機；而紫塞黃河，猶未親於經略。秋夏則波濤罔測，三冬則邊鄙警騷，將期安國利人，豈憚櫛風沐雨？今取此月內駕幸滄州已來，應沿路排頓，並以官物充，餘依舊例。
朕承宗社之靈，居億兆之上，祗臨大寶，於茲再周。每念晉漢以來，朝野多故，疆宇日削，生聚未堪，常懷拯救之心，冀答天人之意，至於夙夜，不敢荒寧。求安邊拓境之謀，思濟世息民之計。乃眷秦鳳，地接巴邛，頃屬亂離，因茲阻隔。千里之地，大朝之聲教不通；十年之中，百姓之艱苦難狀。臨者興發師旅，經略封陲，鼓鼙絕震於郊原，虵豕難逃於鋒刃，僵屍遍野，棄甲如山。秦成階等州管內將校官吏軍人百姓等，喜寇孽之逋逃，舉城壘而歸順，飛章送款，協力同謀，父老相歡，山河如故。而偽署鳳州節度使王環等，獨迷去就，尚據城池，朕念彼孤危，繼令招諭，惜一城之士庶，開三面之網羅。豈期拒轍之徒，不體好生之德。遂令攻擊，立見蕩平，渠帥就擒秦隴無梗。宜降惟新之澤，庶隆及物之恩。應秦鳳階等州管內，自顯德二年十一月已前，有罪犯者，無問輕重，一切釋放。應馬步行營將士等，各與恩澤。其有歿於王事者，自副兵馬使已上，並與贈官，仍賜賻贈物。城下攻歿百姓為矢石所害致死者，本戶除二稅外，放免三年差徭，仍賜本家孝服絹三匹。其倍署人夫州縣官，並與加階減選。秦成階等州歸明將士，自長行已上，等第支賜優給，其官吏將校職員等，並與加恩。其中有西川人員，除恩澤賞賜外，如願駐留者，厚與請受，如願歸去者，並給盤纏，用慰眾情，免違物性。應收捉到賊軍將校，一切放罪，並令押送赴闕，各與恩澤。自何重建等歸投西川已來，訪聞管內州縣，連歲饑荒，百姓軍人，倍加勞役，科斂頻並，法令滋章，既為吾民，宜革前弊。今後除秋夏兩稅徵科外，應偽蜀所立諸般科率名目。及非理徭役，一切停罷。德音未該者，宜令所司相次指揮。
王者經營四方，式遏亂略。懷安逸而忘戰伐，則雄圖莫震；有雪霜而無雨露，則歲功不成。日者革輅親征，靈旗問罪。正陽之役，吳師無匹馬之歸；穴合之征，楚甲有齊山之積。今長江以北，半為我疆。實賴將相協謀，貔貅宣力。破彼敵，成茲茂勳。宜敷曠蕩之恩，用慰輕揚之俗。澤既霑於動植，寵豈忘於忠勤？聲教惟新，甄賞斯在。可特赦淮南道諸州管內見禁罪人。取顯德三年六月十一日已前，凡有違犯，不問輕重，並不窮問。其江北諸州縣有未收復處，宜令行營大將，明申招諭。儻能知幾變，歸順朝廷，其向來名位，俱一切如故。仍選名藩大郡，厚加旌賞。其軍都自長行已上，並與優給。其中有願歸江南者，亦聽自便。應隨駕淮南行營諸軍等，或破敵成功，或攻城效力，或收降州縣，或護衛乘輿，咸積忠勤，宜加酬獎，各與等第優給。從駕職官，及諸色人員等，從征在外，奉事有勞，各與加恩，以獎勤幹。諸州夫役，自來有沒於矢石者，其本戶放免三年差徭，仍每人支賜贈孝絹三匹。淮南道諸州縣，先屬江南之時，頗有非理科徭，無名配率，今後一切停罷。事有不利於民，無益於時者，宜令長吏條奏以聞。
疆場未寧，旗鼓下出師之命；氛霾既靜，雲雷覃及物之恩。四維張而載戢五兵，武功成而必修文德。朕戎衣再禦，三載親征，令行而霆霹爭雄，陣起而龍蛇合勢。蓋舟車之所及，諒聲教以咸臻。敢言涼德之懷柔？實賴忠臣之宣力。積水激朝宗之浪，事等疏川；客星回拱極之光，瑞增懸象。今則鬥柄建午，火正司南，順元穹長養之心，伸有國亭毒之令。眷彼戎士，咸遵武經，或從我征行，久服勤於甲胄；或守茲城邑，能安定於封圻？宜舉彝章，首膺懋賞。應侍衛殿前及諸道馬步軍將士等，各賜等第優給。餘從宣命處分。疾風勁草，既驗忠誠，臨難捐軀，所宜旌異。應淮南行營將士歿於王事者，各與贈官，逐人若有親嫡子孫，並與敘錄。內有傷痍殘廢，不任征行者，等第各給救接錢帛。排難疆場，馬革無慚於壯志；遺骸暴露，牛岡有軫於深仁。載尋掩骼之文，俾釋窮泉之恨。凡經戰陣處，應有暴露骨骸，仰逐處州縣收拾埋瘞。淮南界內逐處墳墓，有曾遭發掘處，委逐處州縣差人掩閉。用兵之際，力役是供，當矜貸之在辰，諒優給之宜被。自去年十月後來沿淮人戶，曾充夫役，內有遭傷殺不回者，本家各給絹三匹，仍放免本戶下三年諸雜差役。江南疲俗，克復方新，特示蠲除，俾令存濟。揚泰通滁和濠泗楚光壽舒廬蘄黃州連水漢陽汶川等縣，自去年終已前所欠秋夏殘稅，及諸色徵科配斂博徵物色等，並與除放。自東南用兵，首尾三載，沿淮州郡，應奉軍期，飛免頻仍，力役勞並，念其艱苦，深軫所懷。其徐宿宋亳陳潁許蔡等州人戶所欠去年秋夏稅，並與除放。
於戲！江表來賓，顧車書之已混；寰中未乂，資將相之同心。所宜共率憲章，動遵王度，谘爾三事，達於庶官，當整嘉謀，弼予不逮。
凡神聖之功，乃開基以創業；惟帝皇之德，遂垂制而立文。生成參天地之靈，悠久鍾子孫之福。寧禹湯而獨美？豈堯舜以無倫？先皇帝出震安時，膺乾啟運，改相仍喪亂之轍，造勃興開泰之邦。儉靜其身，寬慈於物。寒耕熱耨之苦，常念三農；宵衣旰食之勤，不忘萬務。恩霈庶彙，義結群心。周室肇興，安神器而方固；軒台遽往，望仙駕以不回。肆予衝人，獲紹丕構，孤藐自視，寡昧何知？稟治命之丁寧，副眾情之推奉，中心憂塞，罔有津涯。易月之禮制尋終，在天之感慕無已。負荷斯重，恭默以居。宜從作解之文，以洽當陽之澤。可大赦天下。應三月七日昧爽已前，所犯罪人，已結正未結正，已發覺未發覺，常赦所不原者，咸赦除之。諸貶降責授官等，量與升陟敘用。應配流徒役人，及縱逢恩赦不在放還，並嚐知所在者，並放逐便。諸處有草寇團集，仰所在州府，及巡簡使臣，曉諭恩赦招喚，各令歸農。兩京及諸道州府人戶，所欠去年秋夏稅租及沿徵物帛，並與除放，其鄉村逃移人戶，並仰招喚歸業。內外見在文武職官致仕官，及諸軍將校，並與加恩。其前任京官幕職州縣官，至今授官日施行。諸軍將校，自開創以來，有沒於戰陣，及身死疆場者，並與追贈。如有親嫡子孫未曾錄用者，並與錄用。文武外朝官，及內諸司使副使禁軍都指揮使以上，諸道行軍副使藩方馬步軍都指揮使，父母在者並與恩澤，亡歿者與封贈，其妻未敘封者特與敘封。應沿邊州府接近西川河南契丹河東界處，仰所在州府及巡簡使臣，鈐轄兵士及邊上人戶，不得侵擾外界，及虜掠人畜，務要靜守疆場，勿令騷動。其投來人戶，仍仰倍加安撫，大行皇帝山陵有期，準遺命不得勞擾百姓者。宜令所司奉承先旨，無至隳違。應緣山陵公事，合使工人役夫，並須先給錢物，雇覓諸雜費用，一切取官物供給，不得差遣人戶，科配州縣。文武班列，親近臣寮，愛國誠堅，致君心切，苟或聞朕躬之過失，睹時政之否臧，無惜敷陳，以輔寡昧。苦口良藥，逆耳忠言，裨益至多，翹貯惟切。今後內外臣寮，或有所見，及有所裨益，可具實封，章表以聞。或欲面對，便仰閤門司畫時引見。懷才抱器，出眾超群，或養素於衡門，或屈跡於末位，孤寒難進，志業何伸？咸用搜羅，待以爵秩。諸隱遁不仕，及卑官下位中，有文武幹略，灼見可稱者，所在具名以聞。化理之本，孝弟為先，苟或虧違，實亂名教。其有士庶之內，凶率之徒，不順於父兄，不恭於尊長，狂悖難狀，訓誨莫從，親族容隱而不言，裏巷畏避而不告，傷風敗俗，莫甚於茲。今後或有不孝不義之人，違戾尊長，喧悖毀辱，及父母在，異財別居，略不供侍，如此之輩，不計官宦軍人百姓之家，宜令御史台及本軍本使所在州縣廂界彈舉覺察。如或容縱，不切簡舉，罪有歸處。其有孝子順孫，義夫節婦，宜所旌表，以厚人倫。恭惟先皇帝推誠損已，集思勞神，念將士之忠勤，知戰伐之苦。餱糧祿賜，無非經手經心；土地官封，不惜酬勳酬效。生靈是念，稼穡為憂，罷非理之差徭，去無名之侵耗。不貪遊宴，盡去奢華，減後宮冗食之人，停諸司不急之務。方嶽止甘鮮之貢，殿庭絕珠玉之珍。獄訟無冤，刑戮不濫。凡關物務，盡立規繩。予小子纘紹丕基，恭稟遺訓，仰承道法，不敢逾違。更賴將相公卿，左右前後，共遵先旨，同守成規，庶裨衝人，不墜洪業。赦書有所未該，所司速具聞奏。
昨者劉崇縱肆毒螫，勾引蕃戎，困我生民，深入澤潞。朕所以泣辭神禦，親總甲兵，抑荼蓼之哀懷，殄豺狼之凶黨，誠賴元穹垂祐，將士輸忠，大翦寇讎，尋清原野。覽賊寇經繇之地，深切憫傷，當城池圍閉之時，良資捍禦，適因駐蹕，宜示特恩。應潞州諸縣，取今月二十七日已前見禁罪人，除死罪外，並宜與釋放。當州數縣，昨經賊軍傷殘處，人戶所徵今年夏稅斛斗錢帛，三分與放一分。內有村坊，元不遭賊寇殘傷者，不在蠲放之限。潞州昨經圍閉，將校職員，同力守禦，兼以大駕駐蹕，迎奉無闕，應在城將校官吏職員，宜令本州具名銜以聞，各加恩澤。昨殺戮賊軍之處，及四面山谷閑，屍首絕多，宜令逐處官吏，差人收斂埋瘞，勿令暴露。逐處墳墓，曾被賊軍發掘者，指揮掩閉。河東及契丹敗散兵士，其中有潛竄山谷閑者，並令招喚，不得輒有傷害。如是義軍百姓，便可放歸本家。若是軍人及諸色人，並監送至駕前，各與穩便安排。遼沁二州，新屬潞州，久陷賊境，深可憫傷，委本道節度使倍加安撫，所有劉崇煩苛事件，並與蠲放。
朕受天明命，繼統中區，寰瀛將保於大同，征伐蓋非於獲已。一昨以壽春未拔，吳寇重來，內外張皇，烽火相接，罔避暫勞之役，須興再駕之師。步騎長驅，水陸齊進，戈船砦柵，一鼓蕩平。劉仁贍以眾意憂危，援兵覆沒，遣子上表，瀝血求哀，矜彼含生，許其納款。兵革之後，黎庶未安，念孤壘之初開，解疏羅而示德，宜覃在宥之澤，俾安向化之心。可赦壽州管內見禁罪人。自今月二十一日昧爽已前，凡有過犯，無問輕重，並從釋放。應歸順官吏將校職員，並與等第加恩。壽州管界去城五十里內，與放今年及明年秋夏租稅。自來百姓，有曾受江南文字，聚集山林者，押逐處長吏使臣招喚歸家，並不問罪。如曾有傷害者，今後不得更有相讎。及經官論訴，兼自用兵已來，被擄劫骨肉者，不計遠近，並許本家識認。官中給物收贖，所在不得藏占。曾經陣敵處所，暴露骸骨，仰差人收拾埋瘞。自前後政令有不便於民者，委本州條列聞奏，當行釐革。
頃自有唐失禦，天步方艱，巢蔡喪亂之餘，朱李戰爭之後，中夏多故，六紀於茲，海縣瓜分，英豪鼎峙，自為聲教，各擅蒸黎。連衡而交結四夷，乘釁而憑陵上國。華風不競，否運所鍾。凡百有心，孰不興憤？朕猥承先訓，恭荷永圖，德不迨於前王，道未方於往古。然而擅一百州之富庶，握三十萬之甲兵，農戰交修，士卒樂用，思欲報累朝之宿怨，刷萬姓之包羞。是以踐位已來，懷安不暇，破幽並之巨寇，收秦鳳之全封，兵不告疲，民有餘力。一昨回軍隴上，問罪江幹，我實有辭，咎將安執？朕親提金鼓，尋渡淮淝，上順天心，下符人欲，前鋒所向。彼寇無遺，棄甲僵屍，動盈川穀，收城徇地，已過滁陽。豈有落其爪牙，折其羽翼，潰其心腹，扼其吭喉，而能不亡者哉？早者泗州主將遞送到書一函，尋又使鍾謨李德明至，齎所上表，及貢奉衣服腰帶金銀器幣茶藥牛酒等；近差健步進到第二表；今月十六日使人孫晟等至，齎到第三表，及進奉金銀等；並到行朝，觀其降身聽命，引咎告窮。所謂君子見幾，不俟終日，苟非達識，孰能若斯？但以奮武興戎，所以討不服；惇信明義，所以來遠人。五帝三王，盛德大業，常用此道，以正萬邦。朕今躬統戎師，龔行討伐，告於郊廟社稷，詢於將相公卿，天誘其衷，國無異論。苟不能恢復外地，申畫邊疆，便議班師，真同戲劇，則何以光祖宗之烈，厭士庶之心？匪徒違天，兼且咈眾。但以淮南部內，已定六州，廬壽濠黃，大軍悉集，指期克日，拉朽焚枯，其餘數城，非足介意。必若盡淮甸之土地，為大國之提封，猶是遠圖，豈同迷復？如此，則江南吏卒，悉遣放還，江北軍民，並當留住，免違物類之性，俾安鄉土之情。至於削去尊稱，願輸臣禮非無故事，實有前規。蕭詧奉周，不失附庸之道；孫權事魏，自同藩國之儀。古也雖然，今則不取，但存帝號，何爽歲寒？倘堅事大之心，終不迫人於險。事實真愨，詞匪枝遊。俟諸郡之悉來，即大軍之立罷。質於天地，信若丹青。我無彼欺，爾無我詐，言盡於此，更不繁云。苟曰未然，請從茲絕。竊以陽春在候，庶務縈思，願無廢於節宣，更自期於愛重。音塵匪遠，風壤猶殊，翹想所深，勞於夢寐。
朕自類祃興師，麾旄問罪，絕長淮而電擊，指建業以鷹揚，旦夕之閑，克捷相繼。至若兵興之所自，釁起之所來，勝負之端倪，戎甲之次第，不勞盡諭，必想具知。近者金陵使人，繼來行闕，追悔前事，委質大朝，非無謝咎之辭，亦有罷軍之請。但以南邦之土地，本中夏之封疆，苟失克復之期，大孤朝野之望。已興是役，固不徒還，必若自淮以南，畫江為界，盡歸中國，猶是遠圖。所雲願為外臣，乞比湖浙，彼既服義，朕豈忍人？必當別議崇封，待以殊禮。凡爾將佐，各盡乃心，善為國家之謀，勉擇恒久之利。
皇帝至書恭問江南國主，茲睹來章，備形縟旨，敘此日傳讓之意，述向來高尚之心，仍以數載已來，交兵不息，爰陳追悔之事，無非克責之詞，雖古者省咎責躬，因災致懼，亦無以過也。況君血氣方剛，春秋鼎盛，為一方之英主，得百姓之馭心，即今南北才通，疆場甫定。是玉帛交馳之始，乃干戈載戢之時，豈可高謝君臨，輕辭世務？與其慕希夷之道，孰若懷康濟之誠？且天災流行，國家代有，昔之聖哲，所不能逃。苟盛德之日新，斯景福之彌遠，勉修政理，勿倦經綸。保高義於初終，垂遠圖於家國，流芳貽慶，不亦美乎？諒惟英敏，必照誠懷。
皇帝致書恭問江南國主，星聚湖關，挺生英哲，命世既崇於基構，承家撫有於江山，願寡昧之膺圖，與君王之契協。屬茲誕日，遂舉舊章，仍輟近臣，往修國命，導所懷於樂土，期福履之無疆。今差樞密承旨曹翰押生辰國信往彼，到希見領。
帝諱宗訓，世宗子，廣順三年生，顯德六年六月封梁王，其月即位。七年正月，禪位於宋，降封鄭王。在位一年。入宋十三年薨，年二十一。宋諡曰恭皇帝。
天生蒸民，樹之司牧，二帝推公而禪位，三王乘時以革命，其極一也。予末小子，遭家不造，人心已去，國命有歸。谘爾歸德軍節度使前都點檢趙匡允，稟上聖之姿，有神武之略，佐我高祖，格於皇天，逮事世宗，功存納麓，東征西怨，厥績懋焉。天地鬼神，享於有德，謳謠獄訟，附於至仁。應天順民，法堯禪舜，如釋得負，予其作賓。嗚呼欽哉，祗畏天命。
