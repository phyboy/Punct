建字光圖，許州舞陽人，初為列校，田令孜養為假子，拜諸衛將軍。大順中累加檢校司徒成都尹劍南西川節度副大使知節度事管內觀察處置雲南八國招撫等使，景福二年加同平章事。乾寧四年，攻殺東川節度使顧彥暉，遂據有兩川之地。光化三年加中書令，命以西川節度使兼東川武信軍兩道都指揮制置等使，賜爵琅琊王。四年改封西平王。天復三年加守司徒，進爵蜀王。七年，梁受唐禪，遣使宣諭，拒不納，遂稱帝，國號大蜀，改元武成。光天元年六月殂，年七十二，僭諡神武聖文孝德明惠皇帝，廟號高祖。
帝君之居，上應辰象，朝貢臻集，華夏會同，宮闕殿閣之深嚴，台省府寺之宏壯，須分名號，以美觀瞻。況我肇啟丕圖，頻有嘉瑞，允協上元之貺，式光萬世之基。至於廚廄之標題，倉庫之曹列，並宜從革，用永維新。
王者經世馭民，以保安於烝人，曷嚐不講求賢碩，以輔元子？故漢開博望，唐重承華，左右正人，自躋於治。其以東宮為崇賢府，凡文學道德之士，得以延納訪問，無或自尊，以蔽爾之聰明。
刺守縣令，其務出入阡陌，勞來三農，望杏敦耕，瞻蒲勸穡，春鶊始囀，便具籠筐，蟋蟀載吟，即鳴機杼。
自古王者之興，善惡之跡不泯者，有史臣傳之，丹青載之。平章事張格，儒術領袖，文高於世，著述之體，自侔班馬，可專編纂開國已來實錄。
圓蓋方輿，萬彙共資共覆載；春生夏長，四時不息於推遷。所以茂成歲功，寧遂物性，帝王取象，文質遞興，遵革故之令猷，敷鼎新之至理。朕上膺眷命，俯徇樂推，宗廟告虔，孝思既展，郊丘備禮，嚴配式遵，欽承享國之符，允葉奉天之道，群祀鹹秩，有感必通，雲龍方睹於在天，雷雨須聞於作解。且湯開三麵，延景祚六百餘年；漢革五刑，繼丕圖二十四世。皆以恤辜宥罪，勸善興仁，特行滌蕩之恩，用致治平之化。自唐朝運改，土德數終，初乃召寇以纏兵，竟至遷都而滅國，賢良塗炭，朝市邱墟，生人既失其所天，大事須歸於有土。遂至蠻夷瀝款，士庶傾心，謂蜀都同章武之時，兼漢嗣絕山陽之號，共陳天命，屬在朕躬。一從踐位以來，倍軫臨深之懼，每念生靈塗炭，刑政猶繁，因告類於穹旻，合流恩於屬縣，紀年定曆，既正鴻名，布澤行春，式均和氣。可大赦天下，改唐天複八年為大蜀武成元年。正月十日昧爽已前，大辟罪已下，罪無輕重，已發覺未發覺，已結正未結正，見係囚徒常赦不原者，鹹赦除之。唯十惡五逆，及屠牛鑄錢，故意殺人，捏窠造印，結聚徒黨，逃走背軍，合和毒藥，私鹽茶曲，持仗行劫，官典犯枉法贓，兼逾濫身名，冒受官爵，囹圄之內，官吏用情，致令冤濫，不問有贓，不在赦限。左降官不問罪輕重，並與量移。其有情無狡蠱，事不涉邪者。委中書門下酌量矜貸，便與矜複授官。州縣典吏，及諸色人，配流在遠，已經懲斷者，並宜釋罪放歸。兼有軍人百姓，先因公事關連，逃避諸州縣鎮，不敢放歸還者，亦任卻歸本貫，所在不得勘問擾攪。朕自援旗誓眾，仗鉞平戎，廓定封疆，安保生聚，克成帝業，實用武功，每思將帥之勞，宜獎初終之效，其在城及東川山南武定武信武泰等道，並兩路前軍諸鎮都頭節級將士等，一昨即位日，雖已各有頒賜，既經大禮，更示殊恩。應都知兵馬使已下，至節級官健，今有優給，各有等第處分。稼穡雖登，黎元未泰，每於旦夕，常所焦勞，將漸致於昭蘇，已累行其矜放，但念方屯師旅，難闕賦征，緣同切於乂安，宜共資於贍給。自去年八月已後，十月已前，繼有指揮，並蠲逋欠。非無惠澤，下及烝人，尚慮疲羸，未息艱苦。畿內諸州及諸州府應徵今年夏稅，每貫量放二百文。今年正月九日已前，應在府及州縣鎮軍人百姓，先因侵欠官中錢物，或保累填賠，官中收沒屋舍莊田，除已有指揮，及有人經管收買外，餘無人射買者，有本主及妻兒見在，無處營生者，並宜給還，卻據元額，輸納本戶稅賦。冬選之人，例聞羈旅，常思任用，以救棲遲，兼勸進官僚，人數不少。朕昨才登寶位，更布優恩，或擢在班行，或委之州縣，凡選用略盡搜羅。其閑或有謬結前銜，妄稱入仕，既未辨其真偽。又可哀其困窮。是用銓衡，冀分玉石，切在精研選士，摭實推公，自執規繩，勿隨請讬。但曾經赴任，委不敗官，不犯刑章，又無贓汙，告身周備，考課分明，便仰依資注官，銓司不得稽滯。如有失墜告身，無以自明，但有失墜時公憑及於本任官處取得文解者，並準例參選。然則自唐朝兵革之後，逾濫尤多，附勢力者，未必有材，抱孤直者，或聞無位。自今以後，委有司博求幹濟，慎擇端良，諳熟吏途，詳明法律，先能潔已，方可理人。就中令錄之尤難，切在銓衡之精選。或有節度刺史，上表論薦，皆須審諸行事，顯著才能，保無苛虐之心，方允奏陳之命。如聞失舉，必罪所知。諸州府或有賢良方正，能直言極諫，達於教化，明於吏村，政術精詳，軍謀宏遠，韜光待用，藏器俟時，或智辨過人，或詞華出格，或隱山林之跡，或聞鄉裏之稱，仰所在州府奏聞，當與量材敘用。自唐室傾淪，梁圖纂奪，上國俄成於茂草，中原莫有其遺民，三百年之文物一空，數千裏之生靈無主。星辰既紊，運祚俄遷，指王氣之東沈，聽頌聲之西起。率土之黔黎老幼，競獻臣心；滿朝之文武忠賢，皆陳天意。克隆基業，合重獎酬。應內外文武官等，或賜功臣名號，或與一子出身。兼進勸官資，以旌勳業，並當續有處分。朕頃事唐臣，嚐居親衛受藩鎮封崇之貴，著冊書鍾鼎之勳，至於朝右公卿，方麵侯伯，皆契忘家之誓，俱同許國之誠。其歿身王事之中，遇禍賊庭之內，言念及此，痛憤良深。應自僖宗朝，凡在有功文武大臣顯忠孝者，並委中書門下追贈，仍搜訪骨月，量材錄用。又在閬州起義之日，應有隨駕大將，效命功臣，或遘疾以淪亡，或當鋒而夭枉，皆是捐軀為主，臨難喪身，殊功無日而暫忘，遺烈千年而不泯，並委中書門下抄錄，次第各與追贈，有子孫者，特授官榮。所冀澤被幽明，仁霑存沒。又自朕剖符之始，分閫已來，副予委用之心，匡讚勳庸之士，同甘共苦，竭節輸誠，推公不避於流言，臨事唯思於盡瘁。則有故武信軍節度使張琳，操持勁直，才術縱橫，成今日之鴻基，自斯人之懿績，不享朝天之祿，遽興失手之悲，言念前功，常思厚報，宜追贈太尉，以報幽冤，其嗣子更加正官，仍賜章綬。故山南節度使王宗滌，早膺任用，累著勳勤，征行不憚於風塵，陳敵常先於士卒，論其實效，可謂勞臣，無何以富貴生驕，災殃自掇，不守初終之節，遽萌悖慢之心，驗人情而共憤滿盈，定國法而難私斷割，遂行典憲，深用矜傷。當景運之初興，在故臣之可念，宜加洗雪，用慰幽冥。宗滌並卻還在身官爵。故茂州刺史張造、故蜀州刺史李師泰、故邛州刺李簡史、故眉州刺史張、故漢州刺史王宗裕、都知兵馬使劉璋、奉禮蓋獲張全真張行立韓在田威等，並宜追贈。朕自臨蜀國，實庇齊民，皆資先哲之三靈，獲王故都之城邑，方憑幽讚，以永天休，上答元功，宜尊舊號。先主昭烈皇帝宜委中書門下追崇尊號，虔備冊儀。忠武侯諸葛亮別加美諡，追贈王爵。應名山大川，靈祠聖跡，皆豐凶所係，水旱是司，並宜追贈公侯，以酬元貺。朕爰自統臨，八國同心，諸藩部落，首領已下，宜差使臣，各賜詔敕分物宣諭，其見在鴻臚禮院入朝蕃客等，各賜分物，續有敕旨處分。刺史縣令，身皆受職，寵在分憂，非唯效答於恩榮，亦在保全於終始，將申報國，隻計安人。其有徭役不均，刑法不中，鄉縣凋弊，稅賦逋懸，必當分命使臣，大明黜陟。若清廉可獎，課績有聞，或就轉官資，或超加任用。並舉勸懲之命，以彰悔過之名。太倉及諸州縣受納斛鬥，並仰大府寺準舊例校勘，逐年給付所司。除本分耗剩外，不得加一升一合，致百姓積累逋懸。如有固違，必行朝典。其有外州遠縣官吏等輒徵估價，並許百姓詣闕論訴，不計官職高卑，並正刑名處分。在京百司禁囚徒，推劾案成，皆招本罪，本官詳斷，隻據所申，儻陷深文，便行極法。或恐推司人吏，抑遏代書，既不坐其本情，實慮遭其枉法。自今後委禦史台常加覺察，若有冤濫，便具奏聞，必當別遣推窮，重行懲斷。致理之源，無先養老；化民之本，尤在恤孤。或矜黃發之年，或念白華之節，衰老者宜加矜恤，孤惸者亦在撫安。應國內有耆老年八十已上，賜米二石；九十已上，賜米三石；一百歲已上，賜米五石。兼綿絹酒肉有差。並仰所在長吏，切加安存，其有不幸者，量與津置殯送，仍撫其孤弱。義夫節婦，孝子順孫，並加旌表門閭，終身優假。國之教化，庠序為先；民之威儀，禮樂為本。廢之則道替，崇之則化行。其國子監正，令有司約故事，速具修之。兼諸州應有舊文宣王廟，各仰崇飾，以時釋奠。應是前朝舊制，或有開國新規，制敕之所未該，教化之所未備，或刑法不中，或倫序有乖，則諫臣不可不言，宰執不可不奏。且謗木之誤，本俟諍臣；匭函所收，先覽冤狀。所以凡關利病，悉要聞知。自今已後，或事有便宜，理非允當，並須旋具論奏，共議改更，必當留折檻以旌賢，無或懼觸鱗而避事。應南郊行事亞獻終獻攝事行禮官吏等，改轉優賜，並候續敕處分。應飛龍閑廄內作器仗諸雜工巧黃衣三衛四色細仗掌扇黃鍾典鼓等，亦各委所司分析姓名申奏，當議優賞。駙馬都尉普恩之後，仍各賜一子八品正員官。赦內有未該恩例，及合條流事件，各仰所司啟請施行。開國之初，既勤行於德惠；改元之後，尤企望於樂推。惟是革弊從新，去華務實。有利於民者，不得不用；有害於政者，不得不除。公平必致於民安，富庶自成於國霸。恩雖不吝，法且無私，赦宥者各仰自新，釐革者皆宜共守，俾從蕩滌，永致清平。敢以赦前該恩事相告者，以其罪罪之，挾藏軍器，亡命山澤，百日不首，複罪如初。赦書日行五百裏，仍付所司，牒至準賜敕，故牒。
大蜀皇帝致書於大梁皇帝閣下：竊念早歲與皇帝共逢昌運，同事前朝，俱榮倚注之恩，並受安危之寄，豈期王室如毀，大事莫追，橫流泛濫於八方，衰釁淩夷於九廟，此際與皇帝同分茅土，共統邦家，扶危者力既不宣，握兵者計無所出，建忝列同盟之分，幸居平蜀之功，所宜治兵甲以固封疆，聚征賦以修進貢，望星使而經年不至，指雲鄉而就日無期。遠聞皇帝，應天順人，開基立極，拯生靈於塗炭，示恩信於豚魚，東南之王氣鹹歸，河洛之殊祥畢至，四門盡辟，百度惟貞，竟無意於興邦，止施仁而濟物，以此內量分限，不在經綸，七十州自可指揮，八千里半因開拓，遂至萬民葉議，八國來朝，爰徵史冊之文，亦有變通之說。且東漢亂離之後，三國齊興；西周微弱之時，六雄競起。俱非恃強逼禪，皆以行道濟時，雍容於揖讓之前，輕重於英雄之內。況西蜀開山立國，燒棧為謀，稱雄雖處於一隅，避亂曾安於二帝，鼎峙之規模尚在，山呼之氣象猶存，永言梁蜀之歡，合認弟兄之國。今蒙皇帝遠尋舊好，專降嘉音，俱無閑諜之嫌，再敘始終之約，疑慮則春冰共泮，開通則東海可歸，光榮遽被於子孫，暢遂鹹敷於朝野。今則盡焦勞而勵已，用勤儉以帥賢，常瞻偃草之風，以繼用天之道。又蒙厚加賜貺，別降珍奇，十驥聯鑣，六龍並駕，稱德曾參於萬乘，呈才皆過於千金，載觀戀主之心，益勵懷恩之誌，寶帶輟異方之貢，名香加遠國之琛，奇鋒利逾於雪霜，雅器價齊於金玉而跬入用多慚於未識，捧持方喜於初觀。望恩而一日三秋，仰德步千里，自此榮遵天路，繼遣星槎，緘章不候於飛鳶，裂帛豈勞於係雁？忻榮慰喜，並集此時，敬以專使盧卿等回，略陳所誌，幸望開覽。
右件鞍馬，及腰帶、甲胄、槍劍、麝臍、琥珀、玳瑁、金棱碗、越瓷器，並諸色藥物等，皆大梁皇帝降使賜貺。雕鞍撼玉，堅甲爍金，十圍希世之珍，六轡絕塵之用，槍森蛇杆，劍耀龍鋒，金棱含寶碗之光，秘色抱青瓷之響，上藥非蜀都所紀，名香從外國稱奇。遠有珍華，並由惠好，顧酬謝而增鬼，仰渥澤以難勝，捧閱品名，實慚祗受。
朕此遭亂離，以幹戈定秦蜀，賴卿等忠勤夾輔遂正名號，奄有神器，兢兢業業，懼不負荷。幸賴天地之靈，廟社之貺，方隅底定，民黎樂康，二氣協和，五穀豐稔。然萬幾之大，夙夜勤勞，遘此篤疾，藥石勿救。太子雖幼有賢德，次不當立，卿等固請於外，妃後篤愛，朕未能違，立為儲君，勉力匡襄，無墜我邦家之休命。
吾提三尺劍，化家為國，親決庶獄，人無枉濫，恭儉畏慎，勤勞慈惠，無一事縱情，無一言傷物，故百官吏民，愛朕如父母，敬朕如天地。汝繈褓富貴，不知創業之艱難，更汝之名，上應圖讖，勿驕勿矜，勿盈勿忌，惟敬惟誡，惟謙惟和，內睦九族，外安百姓，赤心待群臣，恩信愛士卒。刑罰人之命也，無徇愛憎；奸邪國之賊也，無信讒構。絕畋遊之娛，察聲色之禍，然後能保我社稷，君我民臣。吾蚤莫誡勖，恐汝遺忘，當置於幾案，出入觀省。
衍字化源，先主第十一子，初封鄭王，為左奉駕軍使。先主殂，襲位，改元乾德。六年，後唐莊宗伐蜀。明年，唐師入成都，帝出降。唐遣使殺之於秦川，年二十八。天成三年追封順正公。
蓋聞前王巡狩，觀土地之慘舒；曆代省方，慰黎元之徯望。西秦封域，遠在邊隅，先皇帝畫此山河，曆年征討，雖歸王化，未浹惠風。今耕稼既屬有年，軍民頗聞望幸，用安疆場，聊議省巡。
炎漢致治，始策賢良；巨唐思皇，爰求茂異。講邦國治亂之體，陳天人祥祲之原，豈角虛文，蓋先碩德。朕念守器之重，識為君之難，思得奇才，以凝庶績。因舉故事，以紹前修。子大夫抱道逢時，投書應詔，必有長策，以副虛懷。何以使三農樂生，五兵不試，刑獄無枉，賦斂無加？以何策可以定中原？以何道可以卜長世？朕當親覽，汝無麵從。
衍叩頭言：伏以五帝三王，竟歸於代謝，有家垂國，孰免其廢興？苟大命之革新，願轉禍而為福。衍誠惶誠恐叩首，伏以衍先人，頃以受唐封冊，列土坤維，自霸一方，於茲三紀。乃者因夷門之構逆，偶中國以喪君，勉副推崇，遂開興業。衍謬為世子，獲紹舊基，而以幼衝，不得負荷。尋遇大唐皇帝中興聖運，再造鴻圖，輝赫大明，照臨下土，存修嘉好，仰恃恩盟，感覆燾於堯天，將驅馳於禹貢。勿審王師討伐，部內震驚，靡敢當鋒，幸思歸命。伏惟殿下位尊上嗣，德寶元良。騰少海之波瀾，動前星之秀彩，親乘象輅，勞履劍關，已得萬民之歡心，坐恕斯人之死罪。今則完全府庫，守遏邑居，率文武以陳誠，輿棺櫬而納款。伏惟殿下特宏哀鑒，保證奏聞，亦存諸典刑，貯在肺腑。庶幾先人之靈，猶享血食之祀，免支離於眷屬，得敬養於庭闈。惟聖君之明慈，係殿下之元造。衍無任危迫殆越戰懼激切之至，謹差私署檢校司空行尚書兵部侍郎歐陽彬軍使韓知權等奉箋以聞。
日初升，月初盈。纖翳不生，肖茲萬形。是曰攖寧，瑩乎太清。
知祥字保允，邢州龍岡人，李克用鎮太原，以為親衛軍使。後唐天成中累加太尉兼侍中，封平原公。長興二年，擊敗董璋，得梓綿龍劍普果閬蓬渠九郡，遂並有兩川。四年加檢校太尉兼中書令行成都尹劍南東西兩川節度使管內營田觀察處置統押近界諸蠻兼西山八國雲南安撫制置等使，封蜀王。明年稱帝，國號蜀，改元明德。是年殂，年六十一。僭諡文武聖德英烈明孝皇帝，廟號高祖。
取威定霸，乃公侯權變之方；舍爵策勳，乃皇王敘酬之典。其或兵屯萬旅，地廣三川，周環列國之山河，奄有全蜀之封部，儻不從權而徇眾，則稽錄效以報功。今稟命於中朝，得專制而行賞。但念承世家之餘慶，受旌鉞之殊榮，自領成都，於茲半紀。窮奢極侈，固斷意而不為；講武教民，在安邊而有作。往歲方勤述職，務保永圖，不幸諸藩，構成深隙。此際主兵將帥，爭陳排難之功；運策賓僚，鹹展出奇之略。因興武旅，分蕩渠魁，累破竹以焚枯連開疆而拓土。其次諸司奉職，庶吏推誠鹹著勳勞，豈忘獎答？一昨聖上以顯分忠佞，遂降冊封。礪嶽帶河，銘大君之異寵；輅車珠冕，表列國之殊榮。仍示優崇，俾行墨制，上自藩方之任，下及州縣之官，凡黜陟幽明，許先行而後奏。自可保不僭不濫之典，賞立功立事之人，必無患於不均，庶有覬於允當，布告遐邇，鹹使聞知。
蓋聞皇王禦下，恩信乖而叛離；臣子事君，猜忌生而權變。固不可刮席而忍恥，膠柱而移音，開戶牖以啟戎，長根芽而稔患。以至舉戈問罪，誓眾言征，旁庇齊民，式求多福。某國朝懿戚，受命莊宗，自節制於西川，遇鼎移於東洛。且以時變則變，喪君有君，因盡節而傾誠，遂梯航而入貢。五年之內，發運無虛，積數五十萬粗給朝中之費，此則勵勤藎於天子，欲表率於諸侯，宇內皆知，人誰不見？至於屢加官秩，亦荷寵光。不幸閑諜潛興，窺覦顯露，於閬中而立節，就列鎮而益兵，搖動我軍民，控扼我吭背，頻將異議，累具上聞，冀粗軫於懷柔，希稍安於方麵。而朝廷不以為德，轉深其疑，竟乖魚水之歡，自絕雲龍之契。某與東川相公已聯姻好，況密封圻，朝聞雞犬之聲，暮接笳鼙之響，地裏雖分於兩鎮，人心何異於一家，勢比同舟，事資共濟。今與東川點檢馬步軍十五萬人騎，分路往武信利閬路黔夔等州，問逐制置之由，與興屯集之眾。其行師法令，別載條章，務期晏寧，必無侵虐。況王氏開國，久霸成都，東則鐵鎖於瞿唐，北則泥封於大散。自是子孫失守，將相離心，合在蜀之烝人，固未忘於霸主。某因眾多之感舊，奮武旅以開疆，佇遣四民，各安其業，然後花林步月，錦水行春，繁華何讓於往年？爵祿重新於此日。凡百士庶，宜體端倪。
昨者兩川以朝廷自生疑貳，不體忠良，信讒賊之閑言，致諸侯之離德。始則閬州節度使李仁矩，兩來奉使，頻此覘窺，謂於果閬之閑，便是控臨之地，妄興謀畫，濫置節旄，及奸計之遂心，猶陰邪而未已。數聞奏報，背請兵師，欲結禍階，自為戎首。所以東川相公慮其稔惡，須議摧凶，連興貔虎之師，共破豺狼之窟。自今月二十九日酉時得東川相公來書云：「二十五日夜三更三點，親領兩川大軍，四面圍裹，攻打閬州城池，至其日平明打破，斫到李仁矩首級，並捉到都指揮使姚洪、馬軍指揮使王景、步軍指揮使費暉等訖，餘城下見機來投，指揮使都頭已下，便與賞給安存。兼本城軍人百姓並不傷動外，餘拒敵黨類，殺戮無餘。此則天讚兵威，人葉勇力，遂至元凶斬首，同惡就擒。我師四合以環圍，逆壘一攻而瓦解。」捷書雷迅，喜氣山橫，想與士民，同多慶快，見便乘勝前進，攻收利州，隻朝反掌之閑，更俟克敵之捷。
今月二十一日，據峽路行營討伐招收使狀報，黔南節度使去今月二十七日將手下元戎兵士，拋本州下水奔竄。尋差衙隊指揮使朱偓，部領左右飛棹，並諸指揮兵士，乘戰船十五隻，往黔南安慰。至今月二日午時回，其黔南節度使今見在渠溪，團點元隨兵士及旋添水軍，卻有五百餘人，排比小戰船，候寧江應接兵士到，支欲歸複本州。其朱偓當日辰時，部領戰船往渠溪襲逐，至午時與賊軍相見交戰，趁下水約百餘裏，至存都壩頭，殺獲賊軍一百餘人，斬黔南內外都指揮使郭太尉吳近思張瓊等三十餘人，奪得衣甲器械不少，收獲牌印四副，其黔南節度使則攜餘黨乘小船沿流直下忠州者，竊以大舉舟師，遠征峽路，旗鼓才聞其下瀨，雲檣尋指於上遊，連降郡城，繼收營監，勢且疾於破竹，聲有類於爇蓬。今則更閱捷書，屢聞勝策。況寧江軍以黔南為肘臂之地，以渝合為饋運之衢，我已斷之，彼何望矣？節帥充城而竄遁，裨將兼隊而追擒數俘馘以既我，收鎧甲而亦眾。指期蕩定，以固封，凡曰軍民，攸同快慰。
蓋聞皇天無親，唯德是輔；明神不昧，稔惡則亡。逆賊東川節度使董璋，包藏禍心，負背盟約，暴興士馬，急寇封圻，迎鋒而尋沒全軍，單馬而竄歸本府。昭武司徒統領大眾，追襲餘妖。則有前陵州刺史王暉，睹其將亡，因圖轉禍，梟斬董璋父子，雙獻其元，克保軍城，待餘旌旆。念其智勇，足可嘉稱。且謀不自於眾人，罪止歸於元惡，既除心腹之患，永固邦國之基。某見親往東川，慰諭軍民。
昶字保元，初名仁讚，先主第三子，起家西川節度行軍司馬。先主稱號，進檢校太保東川節度使同中書門下平章事。先主殂，襲位，仍以明德紀元。五年改元廣政。二十八年，宋師入成都，後主降，授開府儀同三司檢校太師兼中書令秦國公，越七日薨，年四十七。贈尚書令，追封楚王，諡恭孝。
刺守縣令，其務出入阡陌，勞來三農，望杏敦耕，瞻蒲勸穡，春鶊始囀，便具籠筐，蟋蟀載吟，即鳴機杼。
七月一日，大蜀皇帝謹致書於大周皇帝閣下：竊念自承先訓，恭守舊邦，匪敢荒寧，於茲二紀。頃者晉朝覆滅，何建來歸，不因背水之戰爭，遂有仇池之土地。洎審晉君歸北，中國且空，暫興敝邑之師，更複成都之境。前時秦成階鳳，實為下國之邊陲，其後漢主徑自並汾，來都汴浚。聞征車之未息，尋神器之有歸。伏審貴朝先皇帝應天順人，繼統即位，奉玉帛而未克，承弓劍之空遺，但傷嘉運之難諧，適歎新歡之且隔。以至前載，忽勞睿德，遠舉全師，土疆尋隸於大朝，將卒亦拘於貴國。幸蒙皇帝惠其首領，頒以衣裘，偏裨盡補其職員，士伍遍加於糧賜，則在彼無殊於在此，敝都寧比於雄都，方懷全活之恩，非有放還之望。今則指揮使蕭知遠、馮從讜等，押領將士子弟，共計八百九十三人，已到當國，具審皇帝迥開仁湣，深念支離，厚給衣裝，兼加巾屨，給沿程之驛料，散逐分之緡錢，仍以官僚之迥還，安知所報？此則皇帝念疆場則已經幾代，舉幹戈則不在盛朝，特軫優容，曲全情好，永懷厚義，常貯微衷。載念前在鳳州，支敵虎旅，偶於行陣，曾有拘擒。其排陣使胡立已下，尋在諸州安排，及令軍幕收管，自來各支稟食，並給衣裝，卻緣比者不測宸襟，未敢放還鄉國。今既先蒙開釋，已認衝融，歸朝雖愧於後時，報德未稽於此日。其胡立已下，今各給鞍馬衣裝錢帛等，專差禦衣庫使李彥昭部領，送至貴境，望垂宣旨收管。矧以昶昔在齠齔，即離並都，亦承皇帝鳳起晉陽，龍興汾水，合敘鄉關之分，以陳玉帛之歡，儻蒙惠以嘉音，即佇專馳信使。謹因胡立行次，聊陳感謝，詞莫披述，伏惟仁明洞鑒垂念不宣。
早歲曾奉尺書，尋達睿聽，丹素備陳於翰墨，歡盟已保於金蘭，洎傳吊罰之嘉音，實動輔車之喜色。
竊念頃自北京，即隨先子，洎臨西蜀，嗣守餘基，自量小國之封疆，常阻大朝之正朔。伏自皇帝位登宸極，禮盛郊禋，令預梯航，願同臨照。而以阻遙障險，稍易歲時。今則遠勞王師，恭行天討，有征無戰，詎可抗威？棄甲倒戈，尋皆效順，具陳降款，上達冕旒。所希者，存濟活於蒼生，報劬勞於老母，忠惟奉主，孝則養親，固於生平，無所覬望。許男銜璧，已蒙解釋之儀；虞舜垂衣，佇保安全之望。丹誠備寫，雪涕難勝。伏惟某官葉讚萬機，懷柔八表，迥敷恩信，並及幽遐。願垂前席之言，特加敷奏；冀遂保家之懇，終養晨昏。烏反哺以知恩，竊將比喻；雀銜環而報德，以荷生成。倚賴感銘，陳詞罔盡，遐瞻德宇，但瀝虔誠。今遣親弟仁贄詣闕上表待罪。
朕念赤子，旰食宵衣。讬之令長，撫養惠綏。政存三異，道在七絲。驅雞為理，留犢為規。寬猛得所，風俗可移。無令侵削，無使瘡痍。下民易虐，上天難欺。賦輿是均，軍國是資。朕之爵賞，固不逾時。爾俸爾祿，民膏民脂。為民父母，莫不仁慈。勉爾為戒，體朕深思。
晟初名宏熙，南漢先主第四子，封晉王。光天二年春，弑第二主玢自立，改今名。乾和十六年八月殂，在位十主年，年三十九。僭諡文武光聖明孝皇帝，廟號中宗。
武穆王奄有全楚，富強安靖五十餘年。正由三十五舅三十舅兄弟尋戈，自相魚肉，舉先人基業，北面仇讎。今聞唐兵已據長沙，竊計桂林，繼為所取。當朝世為與國，重以昏姻，睹茲傾危，忍不赴救？已發大軍，水陸俱進。但令相公舅永擁節旄，常居方面。
鋹初名繼興，第三主晟長子，封衛王。乾和十六年八月襲位，改今名。大寶十四年，宋師至，降於軍門，封恩赦侯。太平興國五年薨，在位十四年。入宋九年，追封南越王。
大漢皇帝以大寶十年丁卯歲，敕有司用烏金鑄造千佛寶塔壹所七層，並相輪蓮花座，高二丈二尺，保龍❥有慶祈鳳曆無疆，萬方鹹❥於清平，八表永承於交泰。❥善資三有，福被四恩。以四月乾德節設齋慶讚，謹記。
希廣字德丕，楚文昭王希範母弟，武穆王殷第三十五子。文昭薨時，諸弟中名希萼者，最長，宜襲位。長直都指揮使劉彥舀等稱遺命，奉希廣權軍府事。漢天福十二年，以希廣為天策上將軍武安軍節度使江南諸道都統兼中書令，封楚王。乾祐二年加太尉，三年十一月，希萼入寇，陷長沙，遂自立，賜王死。
臣當道去九月內，量發兵士往朗州，招安戶民。不料偶失威嚴，遂中奸便，須謀補卒，爰議班師。朗州自聞當道抽退已來，狂謀益甚。又探得荊南繼差人下淮南與廣州三處結構荊南欲取灃朗州，廣南攻桂州，淮南欲取湖南。兼即日淮南支鄂州管內租稅，衷私令荊南供給朗州。且如山結連，可知事勢。其朗州已入附於淮甸，又納款於荊南，興破家亡國之心，作瓜剖豆分之勢。兼誘草賊，燒卻近封，顧基扃而危若綴旒，視黎庶而困於塗地。弦衰柱促，言發涕流。伏乞聖慈，念以臣四世勤王，三面受敵，欲興師旅，動礙寇讎。望特降絲綸，聊差貔虎。亦知朝廷北面讬落，分兵處多，故不也大段撓於兵力，隻乞差借許蔡鄉軍三五千人，馬一千騎，內得王師二千來人，夾帶南渡，隻到灃州屯駐，以斷淮南與荊南援助之路。不勞血刃，隻仗朝廷，則當道出兵，不難克復。安危係慮，翰墨難窮。庶回雷電之光，以收蕩平之捷。謹差押衙焦文諫馳奏，披瀝以聞。
希萼，武穆王庶子。希廣既襲位，希萼興師爭國，隱長沙，遂自稱楚王。南唐保大九年二月，遣使入貢於唐，唐以王為天策上將軍武安武平靜江寧遠等軍節度使兼中書令，封楚王。九月，馬步都指揮使徐威等囚王於衡山縣，尋立為衡山王。十二月入唐，唐主以為江南西道觀察使守中書令鎮洪州，仍賜爵楚王。十年十二月復入唐，唐主留之數年，薨於金陵，諡孝恭。
臣之先世，乃唐遠裔。錫侯命將，代不絕人。茂績殊勳，著於簡冊。昔日巢寇犯闕，僖昭失禦，宗社板蕩，為人所有。臣雖生於梁末，幼失怙恃，零丁孤苦，遭世多難。逮能執戈，捐身事晉，征討攻伐，粗立戰功。高祖見擢，俾典禁衛，頗著勞績，尋屬顧命。出守蒲津，洎少主厄運，遂沒戎虜，晉鼎覆餗。天下橫流，疆宇無主，臣不勝忿惋，痛心疾首，欲效愚忠。誅鉏蛇豕，恢複先業，庶安宇內。功未及立，凶黨俄臨。眾寡不敵，遂罹危迫。臣雖躬當矢石，以帥群下，悉力固守，冀殄犬羊。殞首不顧，臣之分也。然預防不虞，有備不敗，古之善教也。臣遠聞君王霸有江左，雄跨淮甸，禁暴弭亂，推亡固存，有王者之風。將繼巨唐有土者，非君而誰？況臣忝宗盟，敢罄誠款。苟君王察臣忠勇，憐顧本支，救患恤鄰，遏強拊順，爰遣偏將，出為東援。則五霸之風，不讓桓文之生。苟獲全濟，實君之惠。
