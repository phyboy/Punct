密字元邃，一字法主，其先遼東襄平人。父寬，隋上柱國，封蒲山郡公，遂家長安。大業九年，楊元感舉兵黎陽，以密為謀主。元感敗，以策幹東郡賊翟讓。讓令別統所部，號蒲山公。十三年二月，推密為主，建號魏公，改元永平。越王侗稱帝，遣使授密太尉尚書令東南道大行台行軍元帥魏國公。武德元年，為王世充所敗，歸唐。拜光祿卿，封邢國公。以賞薄怨望。高祖使領本兵經略東都，行至桃林，復徵之，大懼謀叛，熊州副將盛彥師斬之。
齊州長史至，得所上奇策一篇，理智優長，文采密麗，覽而味之，嘉玩無已。夫天地閉，賢人隱，少微光，處士見。是以崆峒之上，軒轅問於廣成；汾水之陽，唐帝從於齧缺。是知肥遯為美，齊物攸歸，雅節與蘭桂俱芳，高風共雲霞競遠。孤門承世胄，地藉餘緒，平生大志，豈圖富貴？只為時逢板蕩，代屬艱虞，厭海水之群飛，憫蒼生之塗炭，便與二三人傑，百萬武旅，欲受降於軹道，將問罪於商郊。未遇元女，思逢黃石，詎有啟沃謀猷、弼成韜鈐者也？仙師學究本原，術苞奇正，八風五星之候，玉臺金匱之書，莫不洞曉於心，若指諸掌。今龍戰於野，鶴翔寥廓，或出或處，且變且更，濡足援手，是曰仁人；除暴靜亂，方稱君子。賛我興運，今也其時。師宜躡屩擔簦，用虞卿之禮；披榛輓輅，襲婁敬之風。引領瞻望，拂席相待，遲聽酈生之談，方聞左車之說。桂樹山幽，歲云暮矣，桃花源穴，想見其人。冬首薄寒，比如宜也。想攝養有方，當無勞慮。庶不遠千里，早赴六軍。孤已勒彼州令，以禮相送。冀面非遙，遣此不多矣。
銑，後梁宣帝曾孫，隋煬帝時以外戚擢授羅川令。大業十三年，岳州校尉董景珍、雷世猛等同謀叛，推銑為主，入岳州，築壇城南，燔燎告天，自稱梁王，建元鳳鳴。義寧二年僭稱皇帝。武德元年遷都江陵。高祖詔夔州總管趙郡王孝恭率兵討之，銑降於孝恭。高祖數其罪，斬於都市，年三十九。
我之本國，昔在有隋，以小事大，朝貢無闕，及貪我土宇，滅我宗祊，我是以痛心疾首，無忘雪恥。今天啟公等，協我心事，若合符節，豈非上元之意也？吾當糾率士庶，敬從來請。
績字無功，絳州龍門人。隋大業中應孝弟廉潔舉，授揚州六合縣丞。棄官還鄉里，躬耕於東皋，時人號為東皋子。貞觀十八年卒。
餘以大業四年，獲遊京邑，暮春三月，蹔騁娛遊，新停隱士之船，即赴群工之席。賞閑興洽，接袂方轅，西望昆池，東臨灞岸，帷屏竟野，士女盈川，寶馬香車，星流雲布。氣鮮風暖，誠如褚爽之詞；絡繹繽紛，正是張衡之說。不能默爾，聊為賦焉。同博奕之猶賢，取波流之順俗。終非白王，未可抱之而悲；近等黃花，猶當嗑然而笑雲爾。
年去年來已複春，三月三日倚河漘，正是地名，為禊飲辰。傾兩京之貴族，聚三都之麗人。自須祓穢，非徒解紳。潘尼已向天淵渚，袁紹應過薄洛津。舊嫌晦日年芳早，情知上已風光好。誰家園裹泛紅花，何處堤傍無綠草。翠幕臨流灞池曲，朱帷曜野橫橋道。橋石岸而誅茅，入砂場而藉稾。豔豔風光，欣欣懷抱。南鄰戚屬，北裏豪家。舊來常蕩，平居自奢。逢上林之卷霧，直章台之吐霞。塵半濕而街靜，氣全收而野華。蒲梢果下之龍騎，繡軸朱輪之犢車。錦則鳳凰銜葉，綾則鴛鴦戴花。粉色傾新市，衣香滿處斜。曆豐城而轉蓋，臨渭浦而停笳。坐帷撐犀角，行床鋪象牙。洛都故事，陳留風俗。障額鉤枝，釵梁填粟。玉盤盛果，金瓶泛醁。案列萬錢，杯流九曲。戲分群聚，人多座促。爭梟帝女之壺，門彩曹王之局。六博退而梟盡，摴蒱停而馬足。新投素卵，始泛元醪。洞簫徐引，仙瑟對操。喧趙琴而弦急，促秦箏而柱高。連歌合舞，節鼓鳴鞀。方響銀纏架，琵琶金屑槽。席闌賞洽，情盤樂恣。徙榻渠邊，回筵水次。臨石碪而爭洗，倚橋欄而半醉。浪動鳧移，沙平雁萃。萍著浦而偏密，荇連汀而漸穊。樹泊漁舟，莎侵釣地。沉玉轄而初設，貫銀鉤而欲墜。綱飾茱萸，竿裝悲翠。振鱗掉尾，穿腮約鼻。金門舊學，玉署新賢。修太元於暮齒，擅中黃於早年。校書芸閣之上，射策蘭台之前。鳴儔北闕，合集東川。暫疑林竹逕，真成都柳泉。琴尊促賞，少長同筵。九班麟角之仙筆，五色魚羅之彩箋。杜篤題新賦，張華掞雅篇。問束晢而知博，談子房而著元。李膺猶捧手，王澄偃仰眠。羽林名騎，期門謁者。勇振行閑，聲高帳下。鐵骸文鏃，銀鞍鏤瓦。新彎柘月之弧，始被蘭池之馬。既措杯而水綠，亦鳴鞭而汗赭。射堂高望，修衢迥尋。弓聲中絕，箭道平臨。暈張堋滿，塵驚埒深。始銅穿而石漏，終雁斷而猿吟。帶周遭王，鞘縫恰金。大堤諸絕豔，中城之少女。總角當壚，初笄弄杼。臨鏡台而憶昔，出香街而嘯侶。錦袖爭垂，花鈿半舉。浮張棗而相逐，槧紅蘭而延佇。照影窺潭，湔衫傍渚。新開避忌之席，更作招魂之所。相呼攜手共留連，著晚風光最可憐。棠梨別館祗斜日，鳷鵲重樓含暮煙。樹下遺香粉，砂頭送紙錢。尋春須得遍，但任莫言旋。紫騮停策，青牛駐幰。看射雉於平皋，送乘羊於禦阪。悵望原隰，徘徊林畹。詎念城遙，寧知伴遠。聞烏啼而訝夕，憶蠶饑而慮晚。別有公子盛光儀，羽蓋相將連騎馳。出入芙蓉苑，經過連勺陂。爭傳塞下梅花在，強報閨中桑葉萎。聞雞宣曲路，泛鷁昆明池。浪影文青雀，泥光濺綠羆。若非五陵遊俠少，定是三秦輕薄兒。玉笛吹楊柳，金冠飾鵕鸃。念此日之嬉戲，亦無窮之賞讬。但是津傍悉泛舟，若個山頭不投幕。俎席交時，煙霞綺錯。何縣何州，無林無壑。俗非溱洧，風成鄴洛。年年歲歲，傾城傾郭。祗為春光動性靈，剩使娛遊不蹔停。南渡橋邊無數醉，東流水上幾人醒。隱士船中藥，秦王劍裏銘。若嫌鄭國桃花浦，為向山陰蘭葉亭。
吾周人也，本家於祁，永嘉之際，扈從江左，地實儒素，人多高烈。穆公感建元之恥，歸於洛陽；同州悲永安之事，退居河曲。始則晉陽之開國，終乃安康之受田。墳隴寓居，倏焉五葉；桑榆成蔭，俄將百年。績南山故情，老而彌篤；東陂餘業，悠哉自寧。酒甕多於步兵，黍田廣於彭澤。皇甫謐之心事，隴畝終焉；仲長統之規模，園林幸足。獨居南渚，時遊北山，聊度日以為娛，忽經年而忘返。西窮馬穀，北達牛溪，邱壑依然，風煙滿目。孫登默坐，對嵇阮而無言；王霸幽居，與妻孥而共去。窗臨水石，砌繞鬆篁。類田園之去來，亦已久矣；望山林之故道，何其悠哉！詩者誌之所之，賦者詩之流也，式抽短思，即為賦雲。
天道悠悠，人生若浮。古來賢聖，皆成去留。八眉四乳，龍顏鳳頭。殷憂一世，零落千秋。暫時南面，相將北遊。玉殿金輿之大業，郊天祀地之洪休。榮深責重，樂不供愁。何況數十年之將相，五百里之公侯。兢兢業業，長思長憂。昔怪弱昭與漢武，今識圖仙之有由。人誰不願，直是難求。聞鼎湖而欲信，怪橋山之遽修。玉台金闕，大海水之中流。瑤林碧樹，昆侖山之上頭。不得輕飛如石燕，終是徒勞乘土牛。已矣哉！世事自此而可見，又何為乎惘惘？棄卜筮而不占，餘將縱心而長往。任物孤遊，遺情直上。覺老釋之言繁，恨文宣之技癢。彼事業之遷斥，豈明神之宰掌。物無往而咸章，生有資而必養。嗟大道之泯沒，見人情之委枉。禮費日於千儀，易勞心於萬象。審機事之不息，知澆源之浸長。鳥何事而攖羅？魚何為而在網？生物詭隔，精靈惚怳。莊周三月而不朝，瞿曇六年而遐想。有是夫，況吾之不如先達乎。請息交而自逸，聊習靜而為娛。遂披林樾，進陟τ區。連峰雜起，復嶂環紆。曆丹危而尋絕徑，攀翠險而覓修塗。聳飛情於霞道，振逸想於煙衢。重林合遝以齊列，崩崖磊砢而相扶。睹森沉於絕磵，視晃朗於高嵎。自謂摶風飆而出埃壒，邈若朝元宮而謁紫都。碧巒之下，清溪之曲。望隱隱而才通，聽微微而不屬。眷然引領，茲焉頓足。步擁石而迥，視橫煙而斷續。古藤曳紫，寒苔布綠。洞裹窺書，岩邊對局。仿佛靈蹤，依稀仙躅。灶何代而銷金，杯何年而溜玉。石室幽藹，沙場照燭。鬆落落而風回，桂蒼蒼而露溽。月未側而先陰，霞方昇而已旭。喜方外之浩蕩，歡人閑之窘束。況乃幽谷藏真，傍無四鄰。紫房半掩，元壇尚新。逢閬風之逸客，值蓬萊之故人。忽據梧而策杖，亦披裘而負薪。荷衣薜帶，藜杖葛巾。出芝田而計畝，入桃源而問津。昆山若礪，渤澥揚塵。栽碧柰而何日？種瓊瓜而幾春？自然詭異，非徒隱淪。乃有上元仙骨，太清神手。走電奔雷，耘空蒔朽。河閑之業不齊貫，淮南之術無虛受。咒動南箕，符回北斗。偓佺贈藥，麻姑送酒。青龍就食於甲辰，元牛自拘於乙丑。永懷世事，天長地久。顧瞻流俗，紅顏白首。儻千歲之可營，亦何為而自輕？昔時君子，曾聞上征。忽逢真客，試問仙經。談九華之易就，敘三英之可成。拭丹爐而調石髓，裛翠釜而出金精。珠流玉結，雪耀霜明。咸謂刀圭暫進，足使雲車下迎。紛吾人之狹見，攪群疑而自拂。使投足而咸安，亦何為乎此物？彼赤城與元圃，豈憑虛而構窟？但水月之非真，譬聲色之無佛。過矣劉向，籲嗟葛洪。指期係影，依方捕風。誰能離世？何處逃空？假使遊八洞之金室，坐三清之玉宮。長懷企羨，豈出樊籠？徒勞海上，何事雲中。昔日蔣元詡之三徑，陶淵明之五柳。君平坐卜於市門，子真躬耕於穀口。或托閭閈，或潛山藪。咸遂性而同樂，豈違方而別守？餘亦無求，斯焉獨遊。屬天下之無事，遇山中之可留。卿將度日，忽已經秋。菊花兩岸，鬆聲一邱。不能役心而守道，故將委運而乘流。伊林磵之虛受，固樵隱之俱讬。逢故客於中溪，遇還童於絕壑。雲峰龜甲而重聚，霞壁龍鱗而結絡。水出浦而潺潺，霧含川而漠漠。是忻是賞，爰遊爰豫。結蘿幌而迎宵，敞茅軒而待曙。爾其雜樹相糾，長條交茹。葉動猿來。花驚鳥去。起公子之殊賞，談王孫之遠慮。山水幽尋，風雲路深。蘭窗左辟，菌閣斜臨。石當階而虎踞，泉度牖而龍吟。月照南浦，煙生北林。閱邱壑之新趣，縱江湖之舊心。道集吾室，風吹我襟。鬆花柏葉之醇酎，鳳翮龍唇之素琴。白牛溪裏，峰巒四峙。信茲山之奧域，昔吾兄之所止。許由避地，張超成市。察俗刪詩，依經正史。康成負笈而相繼，根矩摳衣而未已。組帶青衿，鏘鏘似似。階庭禮樂，生徒杞梓。山似尼邱，泉疑洙泗（吾兄通，字仲淹，生於隋末，守道不仕，大業中隱於此溪，續孔子六經近百餘卷，門人弟子相趨成市故溪今號王孔子之溪也）。忽焉四散，於今二紀。地猶如昨，人多已矣。念昔日之良遊，憶當時之君子。佩蘭蔭竹，誅茅席芷。樹即環林，門成闕里。姚仲由之正色，薛莊周之言理（此溪之集門人常以百數，唯河南董恒，南陽程元，中山賈瓊，河南薛收，太山姚義，太原溫彥博，京兆杜淹等十餘人，稱為俊潁。而姚義多慷慨，同儕方之仲由，薛收以理達，稱方莊周，薛寔妙言理也）。觸石橫肱，逢流洗耳。取樂經籍，忘懷憂喜。時挾策而驅羊，或投竿而釣鯉。何圖一旦，邈成千紀。木壤山頹，舟移穀徙。北岡之上，東岩之前。講堂猶在，碑石宛然。想問道於中室，憶橫經於下筵。壇場草樹，院宇風煙。昔文中之僻處，諒遭時之喪亂。局逸步而須時，蓄奇聲而待旦。旅人小吉，明夷大難。建功則鳴鳳不聞，修書則獲麟為斷。惜矣吾兄，遭時不平。歿身之後，天下文明。坐門人於廊廟，瘞夫子於佳城。死而可作，何時復生。式瞻虛館，載步前楹。眷眷長想，悠悠我情。俎豆衣寇之舊地，金石絲竹之餘聲。沒而不朽，知何所營（吾兄仲淹，以大業十三年卒於鄉館，時年三十三，門人諡為文中子，及皇家受命，門人多至公輔，而文中之道不行於時。餘因遊此溪，周覽故跡，蓋傷高賢之不遇也）。臨故墟而掩抑，指歸途而歎惜。往往溪橫，時時路塞。忽登崇岫，依然舊識。地迥心遙，山高視直。望煙火於桑梓，辨溝塍於鄉國。斜臨姑射之西，正是汾河之北。悵矣懷抱，悠哉川域。憶昔過庭，童顏稚齡。何賞不極？何遊不經？弄春風於磵戶，詠秋月於山扃。北窗照雪，南軒聚螢。彩衣扇枕，緇布問經。何斯樂之易失，倏銜哀而茹恤。天未悔禍，遭家不秩。子敬先亡，公明早卒。餘自此而浩蕩，又逢時之不仁。天地遂閉，雲雷漸屯。與沮溺而同趣，共夷齊而隱身。幸收元吉，坐偶昌辰。容北海之嘉遯，許南山之不臣。養拙辭官，含和保真。豈若馮敬通之誹世，趙元淑之尤人。殷臧恥賤，憔悴傷貧。操井臼而無樂，曆山河而苦辛。豈如我家生事，都盧棄置。不念當歸，寧圖遠誌。坐青山而非隱，遊碧潭而已喜。舊知山裏絕塵埃，登高日暮心悠哉。子平一去何時返？仲叔長遊遂不來。幽蘭獨夜之琴曲，桂樹淩晨之酒杯。邱園散誕，窟室徘徊。坐等枯木，心如死灰。亦有山羞野饌，蘭漿木炒。杞葉煎羹，鬆根溜票。既采藥而為食，諒隨情而不矯。負鍤春前，腰鐮歲麨。草漸密而饒獸，樹彌深而足鳥。地寂寞而森沉，路縱橫而窈窕。野亭鶴唳，山梁雉鷕。遠遊之所，幽棲之次。或抱犢而新來，乍聞雞而始至。藋畦一兩，茅齋數四。山為險而無人，嶺時平而有地。石菌抽葉，金芝吐穗。鏡厭山精，刀驅木魅。泉繞砌而魚躍，樹橫窗而鳥萃。天網何寬，人生豈難。飲河知足，巢林必安。亦何榮於拾紫？亦何羨於還丹？紅藜促節之杖，綠籜斑文之冠。野餐二簋，園蔬一盤。送阮籍而長嘯，得劉伶而甚歡。曉入柴戶，暮歸藥欄。老萊地僻，鄒生穀寒。楊柳則條垂鍛沼，杏樹則花飛坐壇。賦成鼓吹，詩如彈丸。攜始之鳴鶴，對新婚之伯鸞。我有懷抱，蕭然自保。古人則難與同歸，紛吾則此焉將老。澗溪沼沚之蘋艾，邱陵阪隰之桑棗。接果移棠，栽苗散稻。不藏無用之器，不愛非常之寶。抵玉驚禽，揮金草。接朋友於杯按，弄兒童於繈褓。樂山澤之浮遊，笑江潭之枯槁。戒非佞佛，齋非媚道。無譽無功，形骸自空。坐成老圃，居然下農。身與世而相棄，賞隨山而不窮。披衣灶北，逐食牆東。儻有白頭四皓，龐眉八公。小童乘日，仙人馭風。鄉老則杖頭安鳥，邦君則車邊畫熊。心期闇合，道術潛同。解來相訪，愚公穀中。
龍星掌歲，鳳律移灰。弱條垂柳，殘花落梅。鶯候暖而初囀，燕排寒而始來。驚玉戶之全掩，喜珠簾之半開。出入金龍殿，瞻視銅雀台。何茲會之微薄，識自然之寒署。恒連棲兮並處，繞翠檻而對語。還將擇木之意，自覓安巢之所。昔年居屋，桂棟蘭芬。今來舊地，穀變陵分。若非曆陽隨水沒，定是吳宮遭火焚。逢海上之新伴，憶秋前之故群。頡頏騫翥，差池羽翼。漢黨胡朋，丹頭素臆。並忘情而馴擾，俱順時而動息。止隩延貺，依廬表德。避戊已而銜泥，接雲霞而求食。壁深巢闇，簷高路直。匪陋蓬宇，誰矜杏梁。網羅是避，鷹鸇是防。彼宗類之繁衍，實軒庭之末光。若乃漢家溫室，秦帝阿房。紫樓青觀，金閨玉房。何歲不集？何年不翔？縈趙女之歌肆，狎燕姬之舞行。聲喧葉序，影亂花床。故能翦爪蒙識，風詩入喻。傳石璽而無疑，宿瑤筐而不懼。位列司分之職，名擅高禖之賦。
亂曰：昔窺前殿，花飛絮回。今過上苑，雁度鴻來。光陰遞代，搖落悲哉。眼看巢戶，還應北開。
久承所撰隋紀，繕寫鹹畢，前舍弟及家人往，並有書借，鹹不見付。豈連城之珍，俟楚文而乃進，崩山之操，待鍾期而後發。應以左貂右蟬，榮冠東省，掌壺負璽，望重南宮，朝夕丹墀，揖讓增價，往來青瑣，步頓生光。豐屋華榱，顧蓬蒿而徙眷；鳴鍾列鼎，想藜藿而移交。不與驕期，遂忘昔時之好耳。仆遭逢明聖，棲遲邱壑，幸悅堯舜之風，得全箕潁之操。雖心期所讬，吾道遙存，而出處離異，儀刑難接。所以願憑鱗羽，宛若承顏，望觀述作，欣然得意。足下裁成國典，襃貶人倫，欲使明鏡一時，覆車千祀，故當貽諸好事，豈擬唯傳子孫？方複固其緘縢，嚴其扃鐍。天下之望，豈如是乎？仆亡兄芮城，嚐典著局，大業之末，欲撰隋書，俄逢喪亂，未及終畢。仆竊不自揆，思卒餘功，收撮漂零，尚存數帙。兆自開皇之始，乞於大業之初，鹹亡兄點竄之遺跡也。大業之後，言事闕然，仆雖欲繼成，無可憑采。以此尤思見足下之所作也。還使請致，無再三。王績白。
月日。博士陳龕至，奉處分，借家禮，並帙封送至，請領也。又承欲相招講禮，聞命驚笑，不能已已。豈明公前眷，或徒與下走相知不熟也。下走意疏體放，性有由然，兼棄俗遺名，為日已久。淵明對酒，非複禮義能拘；叔夜攜琴，唯以煙霞自適。登山臨水，邈矣忘歸；談虛語元，忽焉終夜。僻居南渚，時來北山，兄弟以俗外相期，鄉閭以狂生見待。歌去來之作，不覺情親；詠招隱之詩，唯憂句盡。帷天席地，友月交風，新年則柏葉為樽，仲秋則菊花盈把。羅舍宅內，自有幽蘭數叢；孫綽庭前，空對長鬆一樹。高吟朗嘯，挈榼攜壺，直與同誌者為群，不知老之將至。欲令複整理簪屨，修束精神，揖讓邦君之門，低昂刺史之坐。遠談糟粕，近棄醇醪，必不能矣。亦將恐芻狗貽夢，櫟社見嘲，去矣君侯無落吾事。
月日。佐史楊方至，奉報書，兼枉別帖，垂問家禮喪服新義五道，度情振理，探幽洞微，誠非野人所敢酬析。但先人遺旨，頗曾恭習，雖困於荒晏，猶憶於異聞。謹因還使，條申如左。
夫三年之喪，情理之極，有正有義，因事之作也。正服縗，三升而已。至於義服，加其半焉。豈非義有離合之理，情無遷奪之法？然親尊罔極，冠受可均，切至或殊，縗加其半，微以見誌，有何怪焉？至如父為長子，獨施斬服，蓋以所承者重，情寄特深，非唯親親，且尊尊也。至於庶子，已不承尊，雖有長子，無預祖禰，不為服斬，義亦可知。但古之君臣，有國有家，相承繼體，血祀長存。大宗小宗，較然有別；繼祖繼禰，由茲可推。故曰天子不絕國，諸侯不絕家，貴人之宗也。故別子為祖，父繼之為大宗，百代不遷之宗也。已父為禰，兄繼之為小宗，此四代則遷之宗，承百代之重，且得不為其長子斬乎？為四宗之祖，亦且得不為其長子斬乎？唯繼禰之弟，無預祖禰，庶子之義，施此而已。自秦漢以來，家國道廢，雖有其禮，將安所行？逮乎晉末，中原大亂，骨肉至親，尚不相保，祖禰之序，知何以明？故仆先君獻公，因事起義，欲使無逆於古，且令可行於今，以為今之封爵，頗存古號，雖無其實，而尚有其名。故以始受封者，猶古之諸侯，諸侯之庶子，即古之別子也。別子之庶子，即古之小宗也。雖國破家亡，朝遷市變，譜牒存錄，宗次可推，鹹可一依古禮，行之私室。至如沉沉耕者，悠悠黔首，族姓猶不能自辨，何暇及於宗庶之事乎？此古之先王，所以不下禮於庶人也。有何不可，而乃疑乎？至若夫妻之道，誠為義合，而家道之睦，斯為首焉。故傳曰：「妻至親也，一體之名，均於天性。」故妻之於夫也，其服曰斬。蓋移於父母之重焉。夫之於妻也，期而有杖，則逾於兄弟之功焉。前賢往達，曾無異議。故曰：「妻者齊也，一齊而不易。」如至失禮而出，違妻之道，終喪而嫁，棄婦之義也。違道棄義，又何述焉？苟全道義，則天親也。天親之服，有何異乎？列之正服，斯為當矣。此先君獻公探記傳之旨，明後來之失，敦人倫之源，睦伉儷之道也。夫何病哉？明公又云：「君臣夫妻，俱以義合，而妻為正服，臣為義服，則君臣之際，不如夫婦之情乎？」斯不然矣。何者？夫禮有以情作者，父子夫婦之類是也。有以義作者，君臣夫妾之類是也。情義之極，俱終於斬，此其無升降明矣。但禮之為用，綠情以至理，因內以及外。情者，人之深心，愚智之所共也。孰有愚者而忘其妻子乎？理者，人之大節，凡聖之所異也，孰有凡生而忘其臣妾焉？故情者正也，此妻子所以荷深心而執夫父，以正服也。理者義也，此臣妾所以存大節而申君主，以義服也。故夫正義之作，殊情而共禮也。孰謂君臣之義，而謝夫婦之情乎？孰謂夫婦之情，而厚君臣之義乎？古之君子，常度情以處，斷義而行矣。義可奪情，衛石碏不能存其子；情不害義，宮之奇得以其族行。故曰情義殊也，情義均也。故情義之服，有正焉，有義焉。正義之禮，無厚焉，無薄焉。此妻為正服，所以無害於君臣；臣為義服，所以不傷於夫婦。有倫有要，夫何稽疑？至如三殤之服，禮有明文，鄭與王杜，各申本見，由茲紛雜，後莫能定。然詳諸記義，王杜為長。某昔在隋末，又嚐見諸賢講論此矣。近者家兄禦史亦編諸賢之論，繼諸對問，今錄此篇附往，幸詳之也。至如眾子服期，其妻小功，兄弟之子猶子也，其服亦期先儒以為其妻亦小功，惟王肅以為喪服之例。旁尊皆執。明公以為重於子妻之服，失禮之差，此則袁準之義也。夫禮雖緣情，亦為義屈，故有從無服而有服者，亦何嫌乎兄弟之子婦越已子之妻乎？故曰：「兄弟之子猶子也。」蓋引而致之，故不嫌於與已子同服矣。旁尊不敢以厭降，蓋避正尊而自執也，故不嫌於越已子之妻矣。輕陳末學，豈能詳究？又於楊方奉口處分，借王儉禮論，門庭所蓄，先無此書，往於處士程融處，曾見此本。觀其制作，動多自我，周孔規模，十不存一，恐不足以塵大雅君子之視聽也。尋問儻獲，當遣祗送，王君白。
乖別甫爾，已十餘年，誦采葛之詩，增其慨詠。夫人生一世，忽同過隙，合散消息，周流不居，偶逢其適，便可卒歲。陶生云：「富貴非吾願，帝鄉不可期。」又云：「盛夏五月，跂腳北窗下，有涼風暫至，自謂是羲皇上人。」嗟乎，適意為樂，雅會吾心。吾河渚閑有先人故田十五六頃，河水四繞，東西趨岸各數百步。古人云：「河濟之濱宜黍。」況中州之腴乎？家兄鑒裁通照，知吾縱恣散誕，不閑拜揖，糠比禮義，錙銖功名，亦以俗外相待，不拘以家務。至於鄉族慶吊，閨門婚冠，寂然不預者已五六歲矣。親黨之際，皆以山麋野鹿相畜，性嗜琴酒，得盡所懷，幸甚悻甚。近複都盧棄家，獨坐河渚，結構茅屋，並廚廄總十餘閑，奴婢數人，足以應役。用天之道，分地之利，耕耘穮蓘，黍秫而已。春秋歲時，以酒相續，兼多養鳧雁，廣牧雞豚，黃精白術，枸杞薯蕷，朝夕采掇，以供服餌。床頭素書數帙，莊老及易而已。過此以往，罕嚐或披。忽憶弟兄，則渡河歸家，維舟岸側，興盡便返。每遇天地晴朗，則於舟中詠大謝亂流趨孤嶼之詩，渺然盡陂澤山林之思。覺瀛洲方丈，森然在目前。或時與舟人漁子，分潭並釣，俛仰極樂，戴星而歸，歌詠以會意為巧，不必與夫悠悠之閑人相唱和也。孤住河渚，傍無四鄰，聞雞犬，望煙火，便知息身之有地矣。近複有人見贈五加地黃酒方，及種薯蕷枸杞等法，用之有效，力省功倍。不能暇修渾沌，並常行之。裴孔明雖是異名教物，然風月之際，往往有高人體氣。兼特受巧性，思若有神，自作素琴一張，雲其材是嶧陽孤桐也。近攜以相過，安軫立柱，龍唇鳳翮，實與常琴不同，發音吐韻，非常和朗。吾家三兄，生於隋末，傷世攖亂，有道無位，作汾亭操，蓋孔子龜山之流也。吾嚐親受其調，頗為曲盡。近得裴生琴，更習其操，洋洋乎覺聲器相得，今便留之，恨不得使足下為鍾期，良用耿耿。吾所居南渚有仲長先生，結菴獨處三十載，非其力不食，傍無侍者，雖患瘖疾，不得交語，風神肅肅無俗氣，攜酒對飲，尚有典刑。先生又著《獨遊頌》及《河渚先生傳》，開物寄道懸解之作也。時取玩讀，便複江湖相忘。吾往見薛收《白牛溪賦》，韻趣高奇，詞義曠遠，嵯峨蕭瑟，真不可言。壯哉邈乎，揚班之儔也。高人姚義嚐語吾曰：「薛生此文，不可多得，登太行，俯滄海，高深極矣。」吾近作《河渚獨居賦》，為仲長先生所見，以為可與《白牛》連類，今亦寫一本以相示，可與清溪諸賢共詳之也。亂極則治，王途漸亨，天災不行，年穀豐熟，賢人充其朝，農夫滿於野。吾徒江海之士，擊壤鼓腹，輸太平之稅耳，帝何力於我哉？又知房李諸賢，肆力廊廟，吾家魏學士亦申基才，公卿勤勤，有誌於禮樂，元首明哲，股肱惟良，何慶如之也。夫思能獨放，湖海之士，才堪濟世，王者所須。所恨姚義不存，薛生已歿，使雲羅天網，有所不該，以為歎恨耳。吾比風痺發動，常劣劣不能佳，然煙霞山水，性之所適，琴歌酒賦，不絕於時，時遊人間，出入郊郭，暮春三月，登於北山，松柏群吟，藤蘿翳景，意甚樂之。箕踞散發，與鳥獸同群，醒不亂行，醉不幹物，賞洽興窮，還歸河渚，蓬室甕牖彈琴誦書，優哉遊哉，聊以卒歲。首夏漸熱，足下何如也？願動息多宜。黃頰之聚，何時暫忘？偶因南風，略示所懷，敬願珍厚，不一一。王君白。
徐道士至，獲書，詞義懇切，具受之也。吾嚐讀書，觀覽數千年事久矣。有以見天下之通趨，識人情之大方，語默紛雜，是非淆亂，誇者死權烈士殉名，貪夫溺財，品庶每生，各是其所同，非其所異焉，可勝校哉。故吾師曰：「莫若俱任而兩忘。」仲尼所以無可否於人間，莊周所以齊大小於自適，是謂神而化之，使人宜之，百姓日用而不知也。夫君子所思不出其位，道有不同，不相為謀，蓋為此也。足下欲使吾適人之適，而吾欲自適其適。非敢非足下之義也，且欲明吾之心，一為足下陳之。昔孔子曰：「無可無不可。」而欲居九夷。老子曰：「同謂之元。」而乘關西出。釋迦曰：「色即是空。」而建立諸法。此皆聖人通方之元致，宏濟之秘藏。實寄衝鑒，君子相期於事外，豈可以言行詰之哉？故仲尼曰：「善人之道不踐跡。」老子曰：「夫無為者，無不為也。」釋迦曰：「三災彌綸，行業湛然。」 夫一氣常凝，事吹成萬，萬殊雖異，道通為一。故各寧其分，則何異而不通？苟違其適，則何為而不閡？故夫聖人者非他也，順適無閡之名，即分皆通之謂，即分皆通，故能立不易方，順適無閡，故能遊不擇地。其有越分而求皆通，違適而求無閡，雖有神萬，將獨柰何？故曰：「鳧脛雖短，續之則悲；鶴脛雖長，截之則憂。」 言分之不可越也。夢為鳥唳於天，夢為魚沒於泉，言適之不可違也。吾受性潦倒，不經世務，屏居獨處，則蕭然自得，接對賓客，則苶然思寢。加性又嗜酒，形骸所資，河中黍田，足供歲釀，閉門獨飲，不必須偶，每一甚醉，便覺神明安和，血脈通利，既無忤於物，而有樂於身，故常縱心以自適也。而同方者不過一二人，時相往來，並棄禮數，箕踞散發，元譚虛論，兀然同醉，悠然便歸，都不知聚散之所由也。昔者吾家三兄，命世特起，先宅一德，續明六經。吾嚐好其遺文，以為匡扶之要略盡矣，然嶧陽之桐，以俟伯牙，烏號之弓，必資由基，苟非其人，道不虛行。吾自揆審矣，必不能自致台輔，恭宣大道。夫不涉江漢，何用方舟？不思雲霄何用羽翮？故頃以來，都複散棄，雖周孔制述，未嚐複窺，何況百家悠悠哉？去矣程生，非吾徒也。若足下者，可謂身處江海之上，心遊魏闕之下，雖欲行誌，不覺坐馳，若以此見，輕議大道，將恐北轅適越，所背彌遠矣。吾頃者加有風疾，劣劣不能佳，但欲乘化獨往，任所遇耳。不能複使離婁役目，契後勞精怵心，蔽焉以物為事也。勖哉夫子，勉建良圖。因山僧還，略此達意也。王君白。
