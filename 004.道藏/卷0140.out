今發使以立可汗為名，可汗未定，即詣諸國市馬，彼必以為意在市馬，不為專立可汗。可汗得立，則不甚懷恩；不得立，則以為深怨。諸蕃聞之，必不重中國。馬市既不可得，縱得馬亦還路無從。但使彼國安寧，則諸國之馬，不求自至矣。昔漢文帝有獻千里馬者，曰：「吾吉行日三十，凶行日五十，鑾輿在前，屬車在後，吾獨乘千里馬，將安之乎？」乃償其道路所費而返之。又光武有獻千里馬及寶劍者，以馬駕鼓車，劍以賜騎士。今陛下凡所施為，皆邈於三王之上，柰何至此欲為孝文光武之下乎？又魏文帝求市西域大珠，蘇則曰：「若陛下惠及四海，則珠不求自至。求而得之，不足貴也。」陛下縱不能慕漢文之高行，可不畏蘇則之言乎。
陛下為人父母，撫愛百姓，當憂其所憂，樂其所樂。自古有道之主，以百姓之心為心，故君處台榭，則欲民有棟宇之安；食膏粱，則欲民無饑寒之患；顧嬪禦，則欲民有室家之歡，此人主之常道也。今鄭氏之女，久已許人，陛下取之不疑，無所顧問，播之四海，豈為人父母之義乎？臣傳聞雖或未的，然恐虧損聖德，情不敢隱，君舉必書，所願特留神慮。
臣觀自古帝王，受圖定鼎，皆欲傳之萬代，貽厥孫謀。故其垂拱岩廊，布政天下，其語道也，必先淳樸而抑浮華；其論人也，必貴忠良而鄙邪佞；言制度也，則絕奢靡而崇儉約；談物產也，則重穀帛而賤珍奇。然受命之初，皆遵之以成治，稍安之後，多反之而敗俗。其故何哉？豈不以居萬乘之尊，有四海之富，出言而莫己逆，所為而人必從，公道溺於私情，禮節虧於嗜欲故也。語曰：「非知之難，行之惟難；非行之難，終之斯難。」斯言信矣！伏惟陛下年甫弱冠，大拯橫流，削平區宇，肇開帝業。貞觀之初，時方克壯，抑損嗜欲，躬行節儉，內外康寧，遂臻至治。論功則湯武不足方，語德則堯舜未為遠。臣自擢居左右，十有餘年，每侍帷幄，屢奉明旨，常許仁義之道，守之而不失；儉約之誌，終始而不渝。一言興邦，斯之謂也。德音在耳，敢忘之乎？而頃年已來，稍乖曩誌，敦樸之理，漸不克終，謹以所聞，列之如左。
陛下貞觀之初，無為無欲，清靜之化，遠被遐荒。考之於今，其風漸墮，聽言則遠超於上聖，論事則未逾於中主。何以言之？漢文晉武，俱非上哲，漢文辭千里之馬，晉武焚雉頭之裘，今則求駿馬於萬里，市珍奇於域外，取怪於道路，見輕於戎狄，此其漸不克終一也。
昔子貢問理人於孔子，孔子曰：「懍乎若朽索之馭六馬。」子貢曰：「何其畏哉？」子曰：「不以道遵之，則吾讎也，若何其無畏？」故《書》曰：「民惟邦本，本固邦寧。」為人上者，柰何不敬？陛下貞觀之始，視人如傷，恤其勤勞，愛民猶子，每存簡約，無所營為。頃年已來，意在奢縱，忽忘卑儉，輕用人力，乃雲百姓無事則驕逸，勞役則易使。自古已來，未有由百姓逸樂而致傾敗者也。何有逆畏其驕逸，而故欲勞役者哉？恐非興邦之至言，豈安人之長算？此其漸不克終二也。
陛下貞觀之初，損己以利物；至於今日，縱欲以勞人。卑儉之跡歲改，驕奢之情日異。雖憂人之言，不絕於口；而樂身之事，實切於心。或時欲有所營，慮人致諫，乃雲若不為此，不便我身，人臣之情，何可複爭？此直意在杜諫者之口，豈曰擇善而行者乎？此其漸不克終三也。
立身成敗，在於所染，蘭芷鮑魚，與之俱化，慎乎所習，不可不思。陛下貞觀之初，砥礪名節，不私於物，唯善是與，親愛君子。疏斥小人。今則不然，輕褻小人，禮重君子。重君子也，敬而遠之；輕小人也，狎而近之。近之則不見其非，遠之則莫知其是。莫知其是，則不間而自疏；不見其非，則有時而自昵。昵近小人，非致理之道；疏遠君子，豈興邦之義？此其漸不克終四也。
《書》曰：「不作無益害有益，功乃成；不貴異物賤用物，人乃足。犬馬非其土性不畜，珍禽奇獸，弗育於國。」陛下貞觀之初，動遵堯舜，捐金抵壁，反樸還淳。頃年已來，好尚奇異。難得之貨，無遠不臻；珍玩之作，無時能止。上好奢靡，而望下敦樸，未之有也。末作滋興，而求豐實，其不可得，亦已明矣，此其漸不克終五也。
貞觀之初，求賢如渴，善人所舉，信而任之，取其所長，恒恐不及。近歲已來，由心好惡，或眾善舉而用之，或一人毀而棄之；或積年任而用之，或一朝疑而遠之。夫行有素履事有成跡，所毀之人，未必可信於所舉；積年之行，不應頓失於一朝。君子之懷，蹈仁義而宏大德；小人之性，好讒佞以為身謀。陛下不審察其根源，而輕為之臧否，是使守道者日疏，幹求者日進，所以人思苟免，莫能盡力，此其漸不克終六也。
陛下初登大位，高居深視，事惟清靜，心無嗜欲，內除畢弋之物，外絕畋獵之源。數載之後，不能固誌，雖無十旬之逸，或過三驅之禮。遂使盤遊之娛，見譏於百姓；鷹犬之貢，遠及於四夷。或時教習之處，道路遙遠，侵晨而出，入座和方還，以馳騁為歡，莫慮不虞之變。事之不測，其可救乎？此其漸不克終七也。
孔子曰：「君使臣以禮，臣事君以忠。」然則君之待臣，義不可薄。陛下初踐大位，敬以接下，君恩下流，臣情上達，鹹思竭力，心無所隱。頃年已來，多所忽略。或外官充使，奏事入朝，思睹闕庭，將陳所見，欲言則顏色不接，欲請又恩禮不加。間因所短，詰其細過，雖有聰辯之略，莫能申其忠款。而望上下同心，君臣交泰，不亦難乎？此其漸不克終八也。
傲不可長，欲不可縱，樂不可極，誌不可滿，四者前王所以致福，通賢以為深誡。陛下貞觀之初，孜孜不怠，屈已從人，恒若不足。頃年已來，微有矜放，恃功業之大，意蔑前王，負聖智之明，心輕當代，此傲之長也。欲有所為，皆取遂意，縱或抑情從諫，終是不能忘懷，此欲之縱也。誌在嬉遊，情無厭倦，雖未全妨政事，不複專心治道，此樂將極也。率土乂安，四夷款服，仍遠勞士馬，問罪遐裔，此誌將滿也。親狎者阿旨而不肯言，疏遠者畏威而莫敢諫，積而不已，將虧聖德，此其漸不克終九也。
昔陶唐成湯之時，非無災患，而稱其聖德者，以其有始有終，無為無欲，遇災則極其憂勤，時安則不驕不逸故也。貞觀之初，頻年霜旱，畿內戶口，並就關外，摧負老幼，來往數千，曾無一戶逃亡，一人怨苦，此誠由識陛下矜育之懷，所以至死無摧貳。頃年已來，疲於徭役，關中之人，勞弊尤甚。雜匠之徒，下日悉留和雇；正兵之輩，上番多別驅使。和市之物，不絕於鄉閭；遞送之夫，相繼於道路。既有所弊，易為驚擾，脫因水旱，穀麥不收，恐百姓之心，不能如前日之寧帖，此其漸不克終十也。
臣聞禍福無門，唯人所召。人無釁焉，妖不妄作。伏惟陛下統天禦，十有三年，道洽寰中，威加海外，年穀豐稔，禮教聿興，比屋喻於可封，菽粟同於水火。暨乎今歲，天災流行，炎氣致旱，乃遠被於郡國，凶鬼作孽忽近起於轂下，夫天何言哉？垂象示誡，斯誠陛下驚懼之辰，憂勤之日也。若見誡而懼，擇善而從，同周文之小心，追殷湯之罪已，前王所以致理者，勤而行之，今時所以敗德者，思而改之，與物更新，易人視聽，則寶祚無疆，普天幸甚，何禍敗之有乎？然則社稷安危，國家理亂，在於一人而已。當今太平之基，既崇極天之峻；九仞之積，猶虧一簣之功。千載休期，時難再得，明王可為而不為，微臣所以鬱結而長歎者也。臣誠愚鄙，不達事機，略舉所見十條，輒以上聞聖聽。伏願陛下采臣狂瞽之言，參以芻蕘之議，冀千慮一得，痛職有補，則死日生年，甘從斧鉞。
臣聞為人君者，在乎善善而惡惡，近君子而遠小人。善善明，則君子進矣。惡惡著，則小人退矣。近君子，則朝無比政。遠小人，則聽不私邪。小人非無小善，君子非無小過。君子小過，則白玉之微瑕。小人小善，乃鉛刀之一割。鉛刀一割，良工之所不重，小善不足以掩眾惡也。白玉微瑕，善賈之所不棄，小疵不足以妨大美也。善小人之小善，謂之善善，惡君子之小過，謂之惡惡，此則蒿蘭同嗅，玉石不分，屈原所以沈江，卞和所以泣血者也。既識玉石之分，又辨蒿蘭之嗅，善善而不能進，惡惡而不能去，此郭氏所以為墟，史魚所以遺恨者也。陛下聰明神武，天姿英睿，誌存汎愛引納多途，好善而不甚擇人，疾惡而未能遠佞，又出言無隱疾惡太深，聞人之聞，或未全信，聞人之惡，以為必然，雖有獨見之明，猶恐理或未盡。何則？君子揚人之善，小人訐人之惡。聞惡必信，則小人之道長矣；聞善或疑，則君子之道消矣。為國家者，急於進君子而退小人。乃使君子道消，小人道長，則君臣失序，上下否隔，亂亡不恤，將何以求治？且世俗常人，心無遠慮，情在告訐，好言朋黨。夫以善相成，謂之同德，以惡相濟謂之朋黨。今則清濁並流，善惡無別，以告訐為誠直，以同德為朋黨，以之為朋黨，則謂事無可信；以之為誠直，則謂言皆可取。此君恩所以不結於下，臣忠所以不達於上，大臣不能辨正，小臣莫之敢論。遠近承風，混然成俗，非國家之福，非為治之道。適足以長奸邪，亂視聽，使人君不知所信，臣下不得相安。若不遠慮，深絕其源，則後患未之息也。今之幸而未敗者，由乎君有遠慮，雖失之於始，必得之於終故也。若時逢少隳，往而不返，雖欲悔之，必無所及。既不可以傳諸後嗣，複何以垂法將來？且夫進善黜惡，施於人者也。以古作鑒，施於己者也。鑒貌在乎止水，鑒已在乎哲人。能以古之哲王，鑒於已之行事，則貌之妍媸，宛然在目，事之善惡，自得於心，無勞司過之史，不假芻蕘之議，巍巍之功日著，赫赫之名彌遠，為人君者，可不務乎？
突厥自古至今，未有如斯之破敗者也。此是上天剿絕，宗廟神武，且其世寇中國，百姓冤讎。陛下以其為降，不能誅滅，即宜遣發河北，居其舊土。匈奴人麵獸心，非我族類，強必冠盜，弱則卑服。不顧恩義，其天性也。秦漢患其若是，故時發猛將以擊之，收以為郡縣。陛下柰何以內地居之？且今降者，幾至十萬數年之後，滋息過倍，居我肘腋，用邇王畿，心腹之疾，將為後患。尤不可河南處也。晉代有魏時胡部落分居近郡，平吳已後，郭欽江統勸武帝逐出塞外，不用其言，遣居河南，數年之後，遂傾洛。前代覆車，殷鑒不遠，陛下必用彥博言遣居河南，所謂養獸自遺患也。
臣伏見八月九日詔書，率土皆給複一年。老幼相歡，式歌且舞。在路又聞有敕，丁巳配役，即令役滿，折造餘物，亦遣輸了，待至明年，總為準折。道路之人，鹹失所望。此誠平分萬姓，均同七子，然下民難與圖始，日用不知，皆謂以國家追悔前言，二三其德。臣竊聞之，天之所輔者仁，人之所助者信。今陛下初膺大寶，億兆觀德，始發大號，便有二言，生八表之疑心，失四時之大信。縱國家有倒懸之急，猶必不可為，況以泰山之安，而輒行此事。為陛下為此計者，於財利則小益，於德義則大損。臣誠智識淺短，竊為陛下惜之。伏願少覽臣言，詳擇利益，冒昧之罪，臣所甘心。
自豫章公主薨逝，陛下久著素服，群情悚栗，鹹不自寧。臣聞古之王者，絕於期服，此乃前書典禮，列代舊章。陛下發上聖之慈，深下流之慟，素服以來，遂經旬月，悼往之義，足為加隆。伏願割無已之痛，從先王之禮，改禦常服，以副群下之心。臣濫蒙重任，不敢寢默。
元齡、王珪，俱是國家重臣，並以忠正任使，其所考者既多，或一兩人不當，祗是見有左右，終非心有阿私。若即推繩，不相信任，此事便不可信，何以堪當重委？假令錯謬有實，未足虧損國家，窮鞫若虛，失委大臣之體。且萬紀每日常在考堂，必有乖違，足得論正，當時鑒見，一無陳說，身不得考，方始糾彈。徒發上嗔怒，非是誠心為國。無益於上，有損於下。所惜傷於政體，不敢有所阿黨。
臣聞采尺璧者，棄其微瑕；錄大功者，不論細過。西行諸將，雖無大功，君集、萬均，克平寇亂，不辱國命，跋涉艱阻，來往二年，考其勤勞，與在家者不異，即使人無怨讟，亦不可勸勉將來。臣愚以謂西行諸將，君集、萬均已外，五品已上。有功勳無罪殿者，其考請更斟酌，匪惟一事得所，足以勸後人也。
帝王所重，在乎定君臣，明父子，正夫婦。三者不亂，然後內外安寧。比見弟子陵師，奴婢忽主，下多輕上，皆有為而來，漸不可長。又帝王大如天地，信如四時。諸葛亮小國之臣，猶能開誠心，布公道。今之為政，未能平心，亦虧公道。心所愛，則雖僻不以為非；心所嫌，則雖正不以為是。今每發言，常疾私相請托，或至小事，自所未免，上為下效，理必然也。
臣聞道德之厚，莫尚於軒唐；仁義之隆，莫彰於舜禹。欲繼軒唐之風，將追舜禹之跡，必鎮之以道德，宏之以仁義，舉善而任之，擇善而從之。不擇善任能，而委之欲吏，既無遠度，必失大體。惟奉三尺之律，以繩四海之人，欲求垂拱無為，不可得也。故聖哲君臨，移風易俗，不資嚴刑峻法，在仁義而已。故非仁無以廣施，非義無以正身。惠下以仁，正身以義，則其政不嚴而理，其教不肅而成矣。然則仁義理之本也，刑罰理之末也。為理之有刑罰，猶執禦之有鞭策也。人皆從化，而刑罰無所施；馬盡其力，則有鞭策無所用。由此言之，刑罰不可致理，亦已明矣。故《潛夫論》曰：「人君之理，莫大於道德教化也。」民有性有情，有化有俗。情性者，心也本也；俗化者，行也末也。是以上君撫世，先其本而後其末，順其心而履其行，心情苟正，則奸慝無所生，邪意無所載矣。是故上聖無不務理民心，故曰聽訟吾猶人也，必也使無訟乎？道之以禮，務厚其性而泯其情。民相愛，則無相傷害之意。動思義，則無畜奸邪之心。若此非律令所理也，此乃教化之所致也。聖人甚尊德禮而卑刑罰，故舜先敕契以敬敷五教，而後任咎繇以漢五刑也。
凡立法者，非以司民短而誅過誤也，乃以防奸惡而救禍患，檢淫邪而內正道。民蒙善化，則人有士君子之心。被惡政，則人有懷奸亂之慮。故善化之養民，猶工之為麹豉也。六合之民，猶一蔭也，黔首之屬，猶荳麥也，變化雲為，枉將者耳。遭良吏，則懷忠信而履仁厚；遇惡吏，則懷奸邪而行淺薄。忠厚積則致太平，淺薄積則致危亡。是以聖帝明王，皆敦德化而薄威刑也。德者所以循已也，威者所以理人也。民之生也，猶鑠金在爐，方圓薄厚，隨鎔制耳。是故世之善惡，俗之薄厚，皆在於君世之主。誠能使六合之內，舉世之人，感忠厚之情，而無淺薄之惡，各奉公正之心，而無奸險之慮，則醇釅之俗，複見於茲矣。後王雖未能遵專尚仁義，當慎刑恤典，哀敬無私。故管子曰：「聖君任法不任智，任公不任私，故王天下，理國家。」
貞觀之初，誌存公道，人有所犯，一一於法。縱臨時處斷，或有輕重，但見臣下執論，無不忻然受納。民知罪之無私，故甘心而不怨。臣下見言無忤，故盡力以效忠。頃年已來，意漸深刻，雖開三麵之網，而察見川中之魚，取舍枉於愛憎，輕重由乎喜怒。愛之者，罪雖重而強為之辭；惡之者，過雖小而深探其意。法無定科，任情以輕重，人有執論，疑之以阿偽。故受罰者無所控告，當官者莫敢正言。不服其心，但窮其口。欲加之罪，其無辭乎？又五品已上有犯，悉令曹司聞奏，本欲察其情狀，有所哀矜。今乃曲求小節，或重其罪，使人攻擊，惟恨不深，事無重條，求之法外，所加十有六七。故頃年犯者懼上聞，得付法司，以為多幸。告訐無已，窮理不息，君私於上，吏奸於下，求細過而忘大體，行一罰而起眾奸。此乃背公平之道，乖泣辜之意，欲其人和訟息，不可得也。故《體論》云：「夫淫泆盜竊，百姓之所惡也，我從而刑罰之，雖過乎當，百姓不以我為暴者，公也。怨曠饑寒，亦百姓之所惡也，遁而陷之法，我從而寬宥之，百姓不以我為偏者，公也。」 我之所重，百姓之所憎也；我之所輕，百姓之所憐也。是故賞輕而勸善，刑省而禁奸。由此言之，公之於法，無不可也，過輕亦可。私之於法無可也。過輕則縱奸，過重則傷善。聖人之於法也公矣，然猶懼其未也，而救之以化，此上古所務也。後之理獄者則不然。未訊罪人，則先為之意，及其訊之，則驅而致之意，謂之能。不探獄之所由生為之分，而上求人主之微旨以為制，謂之忠。其當官也能，其事上也忠，則名利隨而與之，驅而陷之，欲望道化之隆，亦難矣。
凡聽訟理獄，必原父子之親，立君臣之義，權輕重之序，測淺深之量。悉其聰明，致其忠愛。疑則與眾共之。疑則從輕者，所以重之也。故舜命咎繇曰： 「汝作士，惟刑之恤。」又複加之以三訊，眾所善，然後斷之，是以為法，參之人情。故《傳》曰：「小大之獄，雖不能察，必以情。」而世俗拘愚苛刻之吏，以為情也者，取貨者也，立愛憎者也，右親戚者也，陷怨讎者也。何世俗小吏之情，與夫古人之懸遠乎？有司以此情疑之群吏，人主以此情疑之有司，是君臣上下，通相疑也，欲其盡忠立節難矣。凡理獄之情，必本所犯之事以為主，不嚴訊，不旁求，不貴多端以見聰明，故律正其舉劾之法，參伍其辭，所以求實也，非所以飾實也。但當參伍明聽之耳，不使獄吏鍛練飾理，成辭於手。孔子曰：「古之聽獄，求所以生之也，今之聽獄，求所以殺之也」。故析言以破律，任案以成法，執左道以必加也。又《淮南子》曰：「豐水之深十仞，金鐵在焉，則形見於外，非不深且清，而魚鱉莫之歸也。」故為上者，以苛為察，以功為明，以刻下為忠，以訐多為功，譬猶廣革，大則大矣，裂之道也。
夫賞宜從重，罰宜從輕，君居其厚，百王通制。刑之輕重，恩之厚薄，見思與見疾，其可同日言哉？且法，國之權衡也，時之準繩也。權衡所以定輕重，準繩所以正曲直。今作法貴其寬平，罪人欲其嚴酷喜怒肆誌，高下在心，是則舍準繩以正曲直，棄權衡而定輕重者也，不亦惑哉？諸葛孔明小國之相，猶曰：「吾心如稱，不能為人作輕重。」況萬乘之主，當可封之日，而任心棄法，取怨於人乎？又時有小事，不欲人聞，則暴作威怒，以弭謗議，若所為是也，聞於外其何傷？若所為非也，雖揜之何益？故諺曰：「欲人不知，莫若不為；欲人不聞，莫若勿言。」為之而欲人不知，言之而欲人不聞，此猶捕雀而揜目，盜鍾而揜耳者，祗以取誚，將何益乎？臣又聞之，無常亂之國，無不可理之民者，夫君之善惡，由乎化之薄厚，故禹湯以之理，桀紂以之亂，文武以之安，幽厲以之危。是以古之哲王，盡已而不以尤人，求身而不以責下。故曰禹湯罪己，其興也勃焉；桀紂罪人，其亡也忽焉。為之無己，深乖惻隱之情，實啟奸邪之路。溫舒恨於曩日，臣亦欲惜所不用，非所不聞也。
臣聞堯有敢諫之鼓，舜有誹謗之木，湯有司過之史，武有戒慎之銘。此則聽之於無形，求之於未有，虛心以待下，庶下之情達上，上下無私，君臣合德者也。魏武帝云：「有德之君，樂聞逆耳之言，犯顏之諍。」親忠臣，厚諫士，斥讒慝，遠佞人者，誠欲全身保國，遠避滅亡者也。凡百君子，膺期統運，縱未能上下無私，君臣合德，可不全身保國，遠避滅亡乎？然自古聖哲之君，功成事立，未有不資同心予違汝弼者也。昔在貞觀之初，側身勵行，謙以受物，蓋聞善必改，時有小過，引納忠規，每聽直言，喜形顏意，故凡在忠烈，鹹竭其辭。自頃年海內無虞，遠夷攝服，誌色盈滿，事異厥初。高談疾邪，而喜聞順旨之說；空論忠讜，而不悅逆耳之言。私嬖之徑漸開，至公之道日塞。往來行路，鹹知之矣。邦之興衰，實由斯道。為人上者，可不勉乎？
臣數年已來，每奉明旨，深懼群臣莫肯盡言，臣切思之，自比來人或上書，事有得失，惟見述共所短，未有稱其所長。又天居自高，龍鱗難犯，在於造次，不敢盡言，時有所陳，不能盡意，更思忠竭，其道無因。且所言當理，未必加於寵秩；意或乖忤，將有恥辱隨之。莫能盡節，實由於此。雖左右近侍，朝夕階墀，事或犯顏，鹹懷顧望，況疏遠不接，將何以極其忠款哉？又時或宣言雲，臣下見事，祗可來道，何因所言，即望我用，此乃拒諫之辭，誠非納忠之意。何以言之？犯主嚴顏，獻可替否，所以成主之美，匡主之過。若主聽則惑，事有不行，使其盡忠讜之言，竭股肱之力，猶恐臨事恐懼，莫肯效其誠款，若如明詔所道，便是許其麵從，而又責其盡言，進退將何所據？欲必使乎致諫，在乎好之而已。故齊桓好服紫，而合境無異色；楚王好細腰，而後宮多餓死。夫以耳目之玩，人猶死而不違，況聖明之君，求忠正之士，千里斯應，信不為難。若徒有其言，而內無其實，欲其必至，不可得也。
伏見敕旨，令魏王泰移居武德殿。此殿在內，處所寬間，參奉往來，極為便近。但魏王既是愛子，陛下嚐欲其安全，每事抑其驕奢，不處嫌疑之地。今移此殿，便在東宮之西，海陵昔居，時人以為不可，雖時殊事異，猶恐人之多言。又王之本心，亦不安息，既能以寵為懼，伏願成人之美。明早是朔日，或恐未得麵陳，愚慮有疑，不敢寧寢，輕幹聽覽，追深戰栗。
