臣等竊聞明堂之建，其所從來遠矣。自天垂象，聖人則之，蒿柱茅簷之規，上下方圓之制。考之大數，不窬三七之閒；定之方中，必居景已之地：豈非得房心布政之所，當太微上帝之宮乎？故仰葉俯從，正名定位，人神不雜，各司其序，則嘉應響至，保合太和焉。昔漢氏承秦，經籍道息，旁求堙墜，詳究難明。孝武初，義立明堂於長安城南，遭竇太後不好儒術，事迺中廢。孝成之代，又欲立於城南，議其制度，莫之能決。至孝平元始四年始制造於南郊，以申嚴配。光武中元元年，立於國城之南。自魏、晉迄於梁朝，雖規制或殊，而所居之地，恒取景已者，斯藎百王不易之道也。高宗天皇大帝纂承平之運，崇樸素之風，四夷來賓，九有鹹乂。永徽三年，詔禮官學士議明堂制度。群儒紛競，各執異端，久之不決，因而遂止者，何也？非謂財不足力不堪也，將以周、孔既遙，禮經且紊，事不師古，或爽天心，難用作程，神不孚佑者也。則天太後總禁闈之政，藉軒台之威，屬皇室中圮之期，攝和憙從權之制，以為乾元大殿，承慶小寢，當正陽已午之地，實先聖聽斷之宮。表順端門，儲精營室，爰從朝饗，未始臨禦，迺起工徒，挽令摧覆。既毀之後，雷聲隱然，眾庶聞之，或以為神靈感動之象也。於是增土木之麗，因府庫之饒，南街北闕，建天樞大儀之制；乾元遺跡，興重閣層樓之業。煙焰蔽日，梁柱排雲，人斯告勞，天實貽誡，煨燼甫爾，遽加修複。況乎地殊景已，未答靈心；跡匪膺期，迺申嚴配事乖彝典，神不昭格，此其不可者一也。又明堂之制，木不鏤，土不文，今體式乖宜，違經紊禮，雕鐫所及，窮侈極麗，此其不可者二也。高明爽塏，事資虔敬，密近宮掖，何以祈天？人神雜擾，不可物取，此其不可者三也。況兩京上都，萬方取則，而天子闕當陽之位，聽政居便殿之中，職司其憂，豈容沈默？當須審考曆之計，擇煩省之宜，不便者量事改修，可因者隨時適用，削彼明堂之號，克複乾元之名，則當寧無偏，人識其舊矣。謹議。
竊以刑辟之設，世輕世重，防奸慮禍，異代同歸。《傳》曰：「舜之誅也殛鯀，其舉也興禹。」《書》云：「父子兄弟，罪不相及。」此乃哲王盛德，稱之自遠。爰逮近古，漸為深防，刑人不在君側，雖著《禮經》，子孫緣於父祖，猶無定式。故張湯伏辜，安世為漢朝名相；嵇康就戮，延祖為晉室忠臣。是知君有刑臣之道，下無讎天之義。至於子孫，方之昆弟，愛敬不同，非無等級。考之刑憲，參詳古今，科條既殊，節文又異。量輕重以原情，因親疏以定制。疏而不漏，簡而易從。示無私之心，坦至公之路。論德則可大，為法則可久。不失理，不害義，因循弗革，切為未允。至若被推劾者，期以上親不許入內，此由罪狀初發，君怒未怠，父子兄弟，義不自安，上展睿聖之心，下申恐懼之意，且不聽入，未為失理，依舊不改，亦非乖謬。謹議。
原夫服紀之制，異統同歸，或本恩情，或申教義，所以慎終追遠，敦風厲俗。輕重各順其適，名實不可相違。喪過乎哀，承象之明訓；其易寧戚，聖道之遺旨。所議兩條，實為舛駁，特降絲綍，俾革遺。謬曆代之所不寤，儒者於是未詳，超然元覽，獨昭深致。竊以舊館脫驂，尚雲出涕，鄰裏有殯，且輟巷歌。況乎昆弟之妻，嚴親是奉；夫之昆弟，貲業本同。遂乃均諸百姓，絕於五服，當其喪沒，闔門縞素，已獨晏然，元黃莫改，靜言至理，殊非宏通，無益關防，實開淪薄。相為制服，孰謂非宜？在昔子思，宣尼之胄，為位哭嫂，事著禮文。哭既施位，明其慘怛，苟避凶服，豈曰稱情？又外氏之親，俱緣於母，母舅一列，等屬齊尊。姨既小功，舅乃緦服。曲生異議，茲亦未安。秦康孝思，見舅如母。語其崇重，寧非密戚。三月輕服，靡副本心。愚情為昆弟之妻，服當五月。夫之昆弟，鹹亦如之。為舅小功，同於姨服。則親疏中節，名數有倫。帷薄之制更嚴，內外之序增睦。至如舅姑為婦，其服太輕，家婦止於大功，眾婦小功而已。但著代之重，事義特隆，饋奠之重，誠愛兼極，略其恩禮，有虧慈惠。猶子之婦，並服大功，已子之妻，翻其減降。又是厚薄乖衷，義理相形，以類而言，未為允協。今請家婦期服，眾婦大功，既表授室之親，又答執笄之養。叔仲之後，諸婦齊同。則周洽平均，更無窒礙矣。謹議。
臣聞三代之利建藩屏，保乂皇家；兩漢之大啟山河，同獎王室。故楚國不恭，齊桓有召陵之師；諸呂稱難，朱虛奮北軍之謀。九鼎絕而複安，諸侯傲而還肅。比夫秦之孤立，子弟為匹夫，魏氏虛名，藩捍若囹圄，豈可同年而語哉？至於同憂共樂之談，百不一存，始蒙聖帝敷至仁以流宏澤，沐春風而沾夏雨，一朝棄之，為諸侯之隸，眾心未定，或致逃亡，其未可一也。既立諸侯，當建社廟，禮樂文物，儀衛左右，頓闕則理必不安，粗修則事在未暇，其未可二也。大夫卿士，鹹資祿俸，薄賦則官府困窮，厚斂則人不堪命，其未可三也。王畿千里，征稅不多，至於貢賦所資，在於侯甸之外，今並分為國邑，京師府藏必虛，諸侯朝宗，無所取給，其未可四也。今燕秦趙代，俱帶蕃夷，黠羌旅拒，匈奴未滅，追兵內地，遠赴邊庭，不堪其勞，將有他變，難安易動，悔或不追，其未可五也。原夫聖人舉事，貴在相時，時或未可，理資通變。敢進芻堯之議，惟明主擇焉。謹議。
昔晉文反國，爰議從亡之賞；漢皇定鼎，先說入蜀之功；太宗兆協大橫，未亡代邸之舊；光武符膺赤伏，猶念潁川之勤。此一霸三王，名高前代，豈溺情於近習，曲私於一物哉？蓋理有必然，義不得已也。《書》曰：「人惟求舊。」左右等攀附鱗翼，多曆歲年，入參社稷之守，出為羈絏之仆，冒犯鋒鏑，契闊險難，或力盡鞍甲，恩澤莫沾，或身沒戰場，子孫未錄。群議不息，實由於此。今時來有運，天門已開，故攀柱之歡未絕，積薪之歎尚深，若不申此大通，（疑）考之群望，介之推高潔，猶未免言。臣等慮不及遠，輒申狂瞽，伏惟深察，悚栗謹議。
自隋末亂離，群雄競逐，跨州連郡，不可勝數，魏公起自叛徒，奮臂大呼，四方響應，萬里風馳，雲合霧聚，眾數十萬，威之所被，將半天下。破世充於洛口，摧化及於黎山，方欲西蹈咸陽，北陵元闕，揚旌瀚海，飲馬渭川，翻以百勝之威，敗於奔亡之虜，固知神器之重，自有所歸，不可以力爭。是以魏公思皇天之乃眷，入函谷而不疑。公生於擾攘之時，感知己之遇，根本已拔，確乎不動，鳩合遺散，據守一隅。世充以乘勝餘勇，息其東略；建德因侮亡之勢，不敢南謀。公之英聲，足以振於今古。然誰無善始，終之慮難，去就之機，安危大節。若策名得地，則九族蔭其餘輝；委質非人，則一身不能自保。殷鑒不遠，公所聞見。孟賁猶豫，童子先之。知幾其神，不俟終日。今公處必爭之地，乘宜速之機，更事遲疑坐觀成敗，恐凶狡之輩，行人生心，則公之事去矣。
觀夫膺期受命，握圖禦宇，鹹建懿親，藩屏王室，布在方策，可得而言。自軒分二十五子，舜舉十六族，爰曆周漢，以逮陳隋，分裂山河，大啟磐石者眾矣。保乂王家，與時升降，或失其土宇，不祀忽諸。然考其盛衰，察其興滅，功成名立，鹹資始封之君，國喪身亡，多因繼體之後。其故何哉？始封之君，時逢草昧，見王業之艱阻，知父兄之憂勤，是以在上不驕，夙夜匪懈，或設體以求賢，或吐飧而接士，故甘忠言之逆耳，得百姓之歡心，樹至德於生前，流遺愛於身後。暨乎子孫繼體，多屬隆平，生自深宮之中，長居婦人之手，不以高危為憂懼，豈知稼穡之艱難，昵近小人，疏遠君子，綢繆哲婦，傲很明德，犯義悖禮，淫荒無度，不尊典憲，僭差越等，恃一顧之權寵，便懷匹嫡之心，矜一事之微勞，遂有無厭之望，棄忠貞之正路，蹈奸宄之迷途，愎諫違卜，往而不返，雖梁孝齊同之勳庸，淮南河東之才俊，摧摩霄之逸翮，成窮轍之涸鱗，棄桓文之大功，就梁董之顯戮，垂為明戒，可不惜乎？皇帝以聖哲之姿，拯傾危之運，耀七德以清六合，總萬國而朝百靈，懷柔四荒，親睦九族，念華萼於棠棣，寄維城於宗子，心乎愛矣，靡日不思，爰命下臣，考覽載籍，博求鑒鏡，貽厥孫謀。臣輒竭愚淺，稽諸前訓，凡為藩為翰有國有家者，其興也必由於積善，其亡也皆在於積惡。故知善不積不足以成名，惡不積不足以滅身。然則禍福無門，吉凶由已，惟人所召，豈徒然哉？今錄自古諸王行事得失，分為善惡，各為一篇，名曰《諸王善惡錄》，欲使見善思齊，足以揚名不朽，聞惡能改，庶得免乎太過，從善則有譽改過。則無咎，興亡是係，可不勉與？
竊惟載籍之興，其來尚矣。左史右史，記事記言，皆所以昭德塞違，勸善懲惡。故作而可紀，薰風揚乎百代；動而不法，炯戒垂乎千祀。是以曆觀前聖，撫運膺期，莫不懍乎禦朽，自強不息，朝乾夕惕，義在茲乎。近古皇王，時有撰述，並皆包括天地，牢籠群有，競采浮豔之詞，爭馳迂誕之說，騁末學之傳聞，飾雕蟲之小技，流蕩忘反，殊途同致。雖辯周萬物，愈失司契之源，術總百端，彌乖得一之旨。皇上以天縱之多才，運生知之睿思，性與道合，動妙幾神。元德潛通，化前王之所未化；損已利物，行列聖所不能行。瀚海龍庭之野，並為郡國；扶桑若木之域，鹹襲纓冤。天地成平，外內禔福，猶且為而不恃，雖休勿休，俯協堯舜，式遵稽古。不察貌乎止水，將取鑒乎哲人。以為六籍紛綸，百家蹖駁。窮理盡性，則勞而少功；周覽汎觀，則博而寡要。故爰命臣等，采摭群書，翦截浮放，光昭訓典，聖思所存，務乎政術，綴敘大略，鹹發神衷，雅致鉤深，規摹宏遠，網羅政體，事非一日。若乃欽明之後，屈已以救時，無道之君，樂身以亡國，或臨難而知懼，在危而獲安，或得誌而驕居，業成以致敗者，莫不備其得失，以著為君之難。其委質策名，立功樹惠，貞心直道，亡軀殉國，身殞百年之中，聲馳千載之後，或大奸巨猾，轉日回天，社鼠城狐，反白作黑，忠良由其放逐，邦國因以危亡者，鹹亦述其終始，以顯為臣不易。其立德立言，作訓垂範，為綱為紀，經天緯地，金聲玉振，騰實飛英，雅論徽猷，嘉言美事，可以宏獎名教，崇太平之基者，固亦片善不遺，將以丕顯皇極。至於母儀嬪則，懿後良妃，參徽猷於十亂，著深誡於辭輦，或傾城哲婦，亡國豔妻，候晨雞以先鳴，待舉烽而後笑者，時有所存，以備勸戒。爰自六經，訖乎諸子，上始古帝，下盡晉年，凡為五表，合五十卷。本求治要，故以治要為名。但皇覽遍略，隨方類聚，名目互顯，首尾淆亂，文義斷絕，尋究為難。今之所撰，異乎先作，總立新名，各全舊體，欲令見本知末，原始要終，並棄彼春華，采茲秋實。一書之內，牙角無遺；一事之中，羽毛鹹盡。用之當今，足以殷鑒前古；傳之來葉，可以貽厥孫謀。引而申之，觸類而長。蓋亦言之者無罪，聞之者足以戒。庶宏茲九德，簡而易從；觀彼百王，不疾而速。崇巍巍之盛業，開蕩蕩之王道。可久可大之功，並天地之貞觀；日用日新之德，將金鏡以長懸矣。其目錄次第，編之如左。
早挹芳猷，未諧披展，甚為堯佇，興寢增勞，寒勢轉嚴，比得清吉，及處危城，無乃憂悴。自猜狂嗣位，多曆歲年，剝削黔黎，塗毒天下。瓊室瑤台之麗，未極驕奢，糟邱酒池之荒，非為淫亂。加以違忠臣之諫，從婦人之言，殺戮忠良，科稅無已。是以蝟毛而起，豹變其文，共舉義旗，同翦凶虐。今者屯營鞏洛，開發太倉，賑恤饑羸，或從充健。吳戈電照，隸首算而無窮；冀馬雲屯，宏羊計而難盡。是以八方並湊，萬里俱來，莫不期入關以亡秦，爭渡河而滅紂。東窮海岱，南洎江淮，凡厥遺黎，承風慕義。唐公起兵黎陽，軍臨灞岸，三秦父老，千里犒師，協義同心，共為犄角。元寶藏武陽興義，即取黎陽，燕趙之郊，來蘇成詠。唯滎陽一郡仍獨守迷。爰以宗盟，尚疑銜璧，敬陳針藥，冀愈膏肓。
夫微子紂之長兄，親實為重；項伯籍之季父，戚乃非疏。然其去朝歌而處周，背西楚而歸漢，豈不眷戀宗祊，留連骨肉？但為識寶鼎之遷移，知神器之先改，河決不可壅，樹顛不可維，所謂元覽通人，明鑒君子者矣。而王之先代，家住山東，本姓郭氏，乃非楊族。隻為宿與隋朝，頗有勳舊，遂得預沾磐石，名在葭莩。婁敬之與漢高，殊非血允；呂布之於董卓，良異天親。芝焚蕙歎，事不同此。又王之昏主，心若豺狼，儲忿同胞，乃甚沈閼。惟勇及諒，鹹罄甸師。魏文之毒任城，漢武之鴆河獻，假使宗祧是一，疏不間親，況乃族類為非，有何疑阻？王之為臣，無所獻納，不能曲突徙薪，除煩去惑，致令四海鼎沸，百姓亂麻，高壘深溝，自固而已。藩屏之寄，豈若是乎？欲免大責，其可得也？為王計者，莫若舉城從義，開門送款，識畿知變，足為美談，乃至子孫，長守富貴。今王世充屢被摧破，偷存漏刻；段達等東都窘迫，自救無聊。世充朝亡，彼便夕死。又江都荒酣酒色，流湎忘歸，內外崩離，人情怨憤。上江米船，皆被抄截，士卒饑餒，半粟不充，事切析骸，義均煮弩。舉烽火於驪山，諸侯莫至；浮膠船於漢水，還日未期。近得朱粲啟詞，銳師百萬，已破襄陽，總帥熊羆，沿流東下，克期指日，定滅江都。分項籍於五侯，切王莽於千段，王獨守孤城，援絕千里，餱糧之計，僅有月餘，弊卒之多，才盈數百，何以恃賴，欲相抗拒？求枯魚於市肆，即事未遙，因歸雁以運糧，竟知何日？然城中豪傑，王之腹心，思殺長吏，將為內應。隻恐禍生匕首，釁起蕭牆，枉以七尺之形，徒償千金之購，可為寒心，可為酸鼻者也。今貔貅百萬，馬首欲東，惟待王世充破了，鼓行東邁，梯衝亂舞，鼓角潛鳴，笑虢叔之死焉，悲襄陽之噍類。南陽守齮，封侯之事杳然；東門逐獵，臨刑之歎何晚？深相愛惜，裂帛裁書，幸可三思，自求多福。
仰臨砥柱，北望龍門。茫茫禹跡，浩浩長春。
維貞觀六年孟夏之月，皇帝避暑於九成之宮，此則隋之仁壽宮也。冠山抗殿，絕壑為池，跨水架楹，分巗竦闕，高閣周建，長廊四起，楝宇膠葛，台榭參差。仰視則𨔴𨘬百尋，下臨則崢嶸千仞。珠璧交映，金碧相輝，照灼雲霞，蔽虧日月。觀其移山回澗，窮泰極侈，以人從欲，良足深尤。至於炎景流金，無鬱蒸之氣；微風徐動，有淒清之涼。信安體之佳𫝂，誠養神之勝地。漢之某泉，不能尚也。皇帝爰在弱冠，經營四方，逮乎立年，撫臨億兆，始以武功一海內，終以文德懷遠人。東越青邱，南逾丹徼，皆獻不琛奉贄，重譯來王。西暨輪台，北拒元闕，並地列州縣，人充編戶，氣淑年和，邇安遠肅，群生鹹遂，靈貺畢臻。雖藉二儀之功，終資一人之慮。遺身利物，櫛風沐雨，百姓為心，憂勞成疾。同堯肌之如臘，甚禹足之胼胝。針石屢加，腠理猶滯。爰居京室，每弊炎暑，群下請建離宮，庶可怡神養性。聖上愛一夫之力，惜十家之產，深閉固拒，未肯俯從。以為隋氏舊宮，營於曩代，棄之則可惜，毀之則重勞，事貴因循，何必改作。於是斫彫為樸，損之又損，去其太甚，葺其頹壞，雜丹墀以砂礫，間粉壁以塗泥，玉砌接於土階，茅茨續於瓊室。仰觀壯麗，可作鑒於既往；俯察卑儉，足垂訓於後昆。此𫝂謂至人無為，大聖不作，彼竭其力，我享其功者也。然昔之池沼，鹹引穀澗，宮城之內，本乏水源，求而無之，在乎一物，既非人力𫝂致，聖心懷之不忘。粵以四月甲申朔旬有六日己亥，上及中宮，曆覽台觀，閑步西城之陰，躊躇高閣之下，俯察厥土，微覺有潤，因而以杖導之，有泉隨而湧出，乃承以石檻，引為一渠。其清若鏡，味甘如醴。南注丹霄之右，東流度於雙闕。貫穿青瑣，縈帶紫房。激揚清波，滌蕩瑕穢。可以導養正性，可以澂瑩心神。鑒映群形，潤生萬物。同湛恩之不竭，將元澤之常流。匪惟乾象之精，蓋亦坤靈之寶。謹按《禮緯》云：「王者刑殺當罪，賞錫當功，得禮之宜，則醴泉出於闕庭。」《鶡冠子》曰：「聖人之德，上及太清，下及太寧，中及萬靈，則醴泉出。」《瑞應圖》曰：「王者純和，飲食不貢獻，則醴泉出，飲之令人壽。」《東觀漢紀》曰：「光武中元元年，醴泉出於京師，飲之者痼疾皆愈。」然則神物之來，實扶明聖，既可蠲茲沈痼，又將延彼遐齡。是以百辟卿士，相趨動色。我後固懷撝挹，推而弗有。雖休勿休，不徒聞於往昔；以祥為懼，實取驗於當今。斯乃上帝元符，天子令德，豈臣之末學，𫝂能丕顯？但職在記言，屬茲書事，不可使國之盛美，有遺典策。敢陳實錄，爰勒斯銘。其詞曰：
惟皇撫運，奄壹寰宇。千載應期，萬物斯睹。功高大舜，勤深伯禹。絕後光前，登三邁五。握機蹈矩，乃聖乃神。武克禍亂，文懷遠人。書契未紀，開辟不臣。冠冕並襲，琛贄鹹陳。大道無名，上德不德。元功潛運，幾深莫測。鑿井而飲，耕田而食。靡謝天功，安知帝力？上天之載，無臭無聲。萬類資始，品物流形。隨感變質，應德效靈。介焉如響，赫赫明明。雜遝景福，葳蕤繁祉。雲氏龍官，龜圖鳳紀。日含五色，烏呈三趾。頌不輟工，筆無停史。上善降祥，上智斯悅。流謙潤下，潺湲皎潔。蓱旨醴甘，冰凝鏡澈。用之日新，挹之無竭。道隨時泰，慶與泉流。我後夕惕，雖休勿休。居崇茅宇，樂不般遊。黃屋非貴，天下為憂。人玩其華，我取其實。還淳反本，代文以質。居高思墜，持滿戒溢。念茲在茲，永保貞吉。
觀乎天造草昧之初，有聖經綸之始，原鹿逐而猶走，瞻烏飛而未定，必有異人間出，命世挺生，負問鼎之雄圖，鬱拔山之壯氣，控禦英傑，鞭撻區，誌逸風飆，勢傾海嶽，或一丸請封函穀，或八千以割鴻溝，夏殷資以興亡，楚漢由其輕重，懋功隳乎既立，奇策敗於垂成，仰龍門以摧鱗，望天池而墜翼，求之前載，豈代有其人者哉？
公諱密，字元邃，隴西成紀人。自種德降祉，宏道垂風，導碧海之長瀾，竦閬峰之遙構，家傳餘慶，明哲繼軌，論文德則弼諧舜禹，語武功則經綸秦漢，其餘令聞令望，且公且侯，垂翠緌拖鳴玉者，蓋亦耆舊未得盡傳，良史莫能詳載矣。曾祖弼，周太師上柱國衛公。祖曜，周太保魏公。父寬，隋上柱國大將軍涼州總管蒲山郡公。並匡周之美，呂望愧其嘉謀；平吳之功，杜預慚其遠略。公渥窪龍種，凡穴鳳雛，降列象之元精，稟成形之秀氣，雲生五色，一日千里，起家左親衛府東宮千牛備身，趨馳武帳，暈映廊廡，出入龍樓，光生道路。隋文帝精華已竭，義不斷恩，始開陵長之源，將致覆宗之禍。公見機而作，謝病言歸，優遊經史，晦明藏用，風塵靡雜，賓友簡通，交必一時之俊，談必霸王之略。尚書令景武公楊素，崖岸峻峙，天資宏亮，壁立千仞，直上萬尋，嗣關西之孔子，追陝東之姬旦，深謀遠鑒，獨步當時。公年甫弱冠，時人未許，景武一見風神，稱其傑出，乃命諸子，從而友焉。並結以始終之期，申以死生之分。暨有隋二世，肆虐黔首，三象霧塞，五嶽塵飛。妖災所臻，匪唯血落星隕；怨讀所動，寧止石言鬼哭？轍跡遍於天下，舶戍窮於海外。冤魂塞宇宙，白骨蔽原野。墳壟發掘，城郭邱墟，萬里蕭條，人煙斷絕。公與楚公協契，共拯橫流，未息溟海之波，幾及昆岡之火。亡自道中，竄身草澤，奮臂大呼，群雄向起，豹變梁楚，鳳翔鞏洛，據敖庾庚而塞圜轅，登太行而臨白馬。九服諸侯，四方豪傑，或跨州連郡，或稱帝圖王，合從締交，爭亡秦族者，莫不驅茲青犢，背彼黑山，擊長穀以雷奔，望高旗而電集，不期而會者以百千數。遂大開幕府，肇啟霸圖，敷七德以宣威，掩八紘而取俊，鱗羽畢萃，草澤無遺。於是發人文以化之，播仁義以乘之，應時機以鼓之，總群策以決之。九野風馳，六合雷駭，彈壓趙燕，振驚江漢。世充甚昆陽之敗，煬帝同望夷之禍，化及師殲於黎陽，建德稽顙於河朔，七國之地，四為我有，五都之所，三在域中。胡騎千群，長戟百萬，餘馬則河洛可竭，作氣則嵩華自飛，近無不懷，遠無不肅，聲溢寰宇，威懾華夷。屬人神乏主，以天下為已任，荒裔佇來蘇之望，遺黎有息肩之所。雖實下民伊賴，然非上帝所臨，壯誌展於人謀，雄圖屈於天命，始先鳴於大樹，終垂翅於群孽。乃眷西顧，舉茲東夏，載驅周道，來謁承明。帝曰念功，降茲休命上柱國邢國公，拜光祿卿。
公威雖未振，主自為謀。蓋當世舊部先附，多出其右；故吏後來，或居其上。懷漁陽之憤憤，恥從吳耿後列；同淮陰之怏怏，羞與絳灌為伍。負其智勇，頗不自安。俄屬元帥秦王，經營洛，亦親承秘策，率卒先行。既出雞鳴之關，方次休牛之塞，詔命施號，更盡嘉謀。公想雲夢之偽遊，慮青衣之詐反，心辭魏闕之下，誌在江湖之上，慕范蠡之高蹈，追赤鬆之遠遊。熊耳峰危，羊腸路險，降吳不可，歸蜀無路，短兵既接，修途已窮。陰陵失道，詎展拔山之力？騅馬不逝，徒切虞兮之歌。臨陣喪元，時年三十有七。故吏上柱國黎陽總管曹國公徐世勣等表請收葬。有詔許焉。
公體質貞明，機神警悟，五行一覽，半麵十年，雅善書劍，尤精文史，輕一夫之勇，學萬人之敵。至於三令五申之法，七縱七擒之功，出天入地之奇，拔幟擁沙之策，莫不動如神化，應變無窮。負縱橫之才，遇風雲之會，望紫氣以驤首，淩扶搖而振翮，總不召之眾，問獨夫之罪，從我如流，三分將二，遂有囊括四海之誌，並吞六合之心。既而神器有歸，朝宗天闕，率從義之旅，為勤王之師。更以名重自疑，功高是懼，將遠遊以避難，翻途窮而及禍。
惜乎！高鳥未盡，良弓遽折；敵國猶梗，謀臣已喪。天子過細柳以興嗟，聞鼓鼙而軫慮，雅重事人之節，方申詔葬之禮。粵以武德二年某月日，葬於黎陽山西南五里之平原，禮也。故吏徐世勣等，或同嬰世網，共涉艱難，感意氣於一言，托風雲於千載。所恨並發唐代，不列元凱之功；俱為漢臣，獨漏山河之誓。是以慟深欒布，悲甚向雄。慮陵穀之推移，勒斯銘於泉戶。庶使神遊楚國，無慚項羽之臣；魂往齊都，不愧田橫之家。乃為銘曰：
如馬唐臣，猶龍周史。宏道百世，邁德千祀。帶地深源，極天峻峙。玉種逾潤，蘭芳不已。成形騰氣，成象降精。餘慶鍾美，惟公挺生。少表奇智，早擅英聲。符采發越，誌略縱橫。隋道方衰，始開陵長。睹茲兆亂，緬然長想。閉關晦跡，招弓莫往。盤桓利居，不嬰世網。運居道消，時逢改卜。朱旗爰止，素靈已哭。野戰群龍，馳走原鹿。競窺周鼎，爭亡秦族。時遭蠖屈，運偶鳳翔。劬勞百戰，經營四方。振蕩六合，牢籠八荒。始聞楚霸，終基漢王。群雄並起，莫恢王度。聖人既作，皇天乃顧。爰自東夏，言遵西路。來擬竇融，寵逾英布。爵窮五等，位登九棘。帷幄參謀，高衢騁力。海運方遠，圖南未極。縱壑摧鱗，摩天墜翼。熊耳失路，新安殞身。長男喪楚，少女留秦。驚魂靡托，反葬何因。列樹鬆檟，唯餘故人。
