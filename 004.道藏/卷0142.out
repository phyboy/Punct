百藥字重規，隋內史令德林子，開皇時襲爵安平公，武德中授涇州司戶，太宗朝累官宗正卿。貞觀二十二年卒，年八十四，諡曰康。
下臣側聞先聖之格言，常覽載籍之遺則。伊天地之元造，洎皇王之建國。曰人紀與人綱，資立言與立德。履之則率性成道，違之則罔念作忒。望興廢如從鈞，視吉凶於糾纆。至乃受圖膺籙，握鏡君臨。因萬物之思化，以百姓而為心。體太儀之潛運，閱往古以來今。盡為善於乙夜，惜勤勞於寸陰。故能釋增水於瀚海，變寒穀於蹛林。總人靈以胥悅，極穹壤而懷音。赫矣聖唐，大哉靈命。時維太始，運鍾上聖。天縱皇儲，固本居正。機悟宏遠，神姿凝映。顧三善而必宏，祇四德而為行。每趨庭而為禮，常問寢而資敬。奉聖訓以周旋，諟天文之明命。邁觀橋而望梓，即元龜與明鏡。自大道雲革，禮教斯起。以正君臣，以篤父子，君臣之禮，父子之親。盡情義以兼極，諒宏道之在人。豈夏啟與周誦，亦丹朱與商均。既雕且琢，溫故知新。惟忠與敬，曰孝與仁。則可以下光四海，上燭三辰。昔三王之教子，兼四時以齒學。將交發於中外，乃先之以禮樂，樂以移風易俗，禮以安上化人。非有悅於鍾鼓，將宣誌以和神。寧有懷於玉帛，將克已而庇身。生於深宮之中，處於群後之上。未深思於王業，不自珍於匕鬯。謂富貴之自然，恃崇高以矜尚。必恣驕很，動愆禮讓。輕師傅而慢禮義，狎奸諂而縱淫放。前星之耀遽隱，少陽之道斯失。雖天下之為家，蹈夷險之非一。或以才而見升，或見讒而受黜。足可以省厥休咎，觀其得失。請粗略而陳之，覬披文而相質。在宗周之積德，乃執契而膺期。賴昌發而作貳，啟七百之鴻基，逮扶蘇之副秦，非有虧於聞望。以長嫡之隆重，監偏師於亭障。始禍則金以寒離，厥妖則火不炎上。既樹置之違道，見宗祧之遄喪，伊漢氏之長世，固明兩之遞作，高惑戚而寵趙，以天下而為謔。惠結皓而因良，致羽翼於寥廓。景有慚於鄧子，成縱理之淫虐。終生患於強吳，由發怒於爭博。徹居儲兩，時猶幼衝。防衰年之絕義，識亞夫之矜功。故能恢宏祖業，紹三代之遺風。據開博望，其明未融。哀時命之奇舛，遇讒賊於江充。雖借兵以誅亂，竟背義而凶終。宣嗣好儒，大猷行闡。嗟被尤於德教。美發言於忠謇。始聞道於韋匡，終獲戾於恭顯。太孫雜藝，雖異定陶；馳道不絕，抑惟小善。猶見重於通人尚傳芳於前典。中興上嗣，明章濟濟。俱達時政，咸通經禮。極至情於敬愛，敦友於於兄弟。是以固東海之遺堂，因西周之繼體。五官在魏，無聞德音。或受譏於妲已，且自悅於從禽。雖才高而學富，竟取累於荒淫。暨詒厥於明皇，構崇基於三世。得秦帝之奢侈，亞漢武之才藝。遂驅役於群臣，亦無救於彫弊。中撫寬愛，相表多奇。重桃符而致感，納钜鹿之明規，竟能掃江表之氛穢，舉要荒而見羈，惠處東朝，察其遺跡。在聖德其如初，實御床之可惜。悼湣懷之雲廢，遇烈風之吹沙。盡性靈之神藝，亦自敗於凶邪。安能奉其粢盛，保此邦家？惟聖上之慈愛，訓義方於至道。同論政於漢幄，修致戒於京鄗，鄙韓子之所賜，重經術而為寶。谘政理之美惡，亦文身之黼藻。庶有擇於愚夫，慚乞言於遺老。致庶績於咸寧，先得人而為盛。帝堯以前哲垂裕，文王以多士興詠，取之以正人，鑒之於靈鏡。量其器能，審其檢行。必宜度機而分職，不可違方以從政。若其惑於聽受，暗於知人。則有道者咸屈，無用者必伸。謟諛競進以求媚，玩好不召而自臻。直言正諫，以忠信而獲罪；賣官鬻獄，以貨賄而見親。於是虧我王度，斁我彝倫。九鼎遇奸回而遠逝，萬姓望撫我而歸仁。蓋造化之至育，惟人靈之為貴。獄訟不理，有生死之異途；冤結不伸，乖陰陽之和氣。士之通塞，屬之以深文；命之修短，懸之於酷吏。是故帝堯畫象，陳恤隱之言；夏禹泣辜，盡哀矜之志。因取象於大壯，乃峻宇而雕牆。將瑤台以瓊室，豈畫棟以虹梁。或淩雲以遐觀，或通天而納涼。極醉飽而形人力，命痿蹙而身受殃。是故言惜十家之產，漢帝以昭儉而垂裕；雖成百里之囿，周文以子來而克昌。彼嘉會而通禮，重旨酒之為德。至醉歸而受祉，在齊聖而溫克。若其酗醟以致昏，沈湎而成惑。痛殷受與灌夫，亦亡家而喪國。是故伊尹以酣歌而作戒，周公以亂邦而貽則。谘幽閑之令淑，實好逑於君子。辭玉輦而割愛，固班姬之所恥。脫簪珥而思愆，亦宣薑之為美。乃有禍晉之驪姬，亡周之襃姒。盡妖妍於圖畫，極凶悖於人理。傾城傾國，思昭示於後王；麗質冶容，宜永監於前史。復有蒐狩之禮，馳射之場。不節之以正義，必自致於禽荒。匪外形之疲極，亦中心而發狂。夫高深不懼，胥靡之徒；韝緤為娛，小豎之事。以宗祏之崇重，持先王之名器。與鷹犬而並驅。陵艱險而逸轡。馬有銜橛之理，獸駭不存之地。猶有於獲多，獨無情而內愧。以小臣之愚鄙，忝不貲之恩榮。擢無庸於草澤，齒陋質於簪纓。遇大道行而兩儀泰，喜元良會而萬國貞。以監撫之多暇，每講論而肅成。仰惟神之敏速，歎將聖之聰明。自禮賢於秋實，足歸道於春卿。芳年淑景，時和氣清。華殿邃兮簾帷靜，灌木森兮風雲輕。花飄香兮動笑，鶯嬌囀兮相嗚。以物華之繁靡，尚絕思於將迎。猶允蹈而不倦，極耽玩以研精。命庸才以載筆，謝摛藻於天庭。異洞簫之娛侍，殊飛蓋之緣情。闕雅言以讚德，思報恩以輕生。敢下拜而稽首，願永樹於風聲。奉皇靈之遐壽，冠振古之鴻名。
嘉靈禽之擢秀，資品物以呈祥。含金精於兌域，體耀質於炎方。候風海而作貢，備黼黻以成章。繡領綺翼，紅衿翠裳。飾以朱紫，間以元黃。碧雞仰而寢色，金鵝對以韜光。亙萬里之重阻，隋四夷而來王。既逾嶺以自致，亦淩江而溯翔。開神情之聰辨，發樞機而抑揚。粵惟上聖，先天成命。在萬物而畢睹，舉四海而鹹鏡。仁沾草木，信暨翔泳。谘此鳥之來儀，亦攝生而遂性。辨方物於圖象，具靈表於言詠。酬對清敏，發吐祥正。實靡靡而可悅，雖喋喋而無競。徘徊阿閣，容與堂皇。背風雲之遐路，承日月之休光。聽簫韶之逸響，味椒掖之餘芳。更無歎於羅罻，終懷恩於稻粱。齊鵬鷃於一指，屬鵷雛而兩忘。翠融孔質，鴻騫鶚跱。應舞節以鸞回，慕知來而鵲起。先假道於朱咮，方徐行於紺趾。配六象以表德，參四靈而效祉。庭開霧夕，景淨霞空。乍褰珠網，始出金籠。遊萬年於木末，玩四照於花叢。窺仙盤而飲露，登井幹以承風。懷故鄉之遠思，戀羈雌之舊侶。望天衢以寄聲，托歸飛而延佇。不假物以自衛，必任真於出處。以薄伎而見知，亦無憂於鼎俎。不違道以飾智，故忘情於所語。豈止往來丹陛，周旋玉除。悅芝英之藿靡，愛蓂莢之扶疏。將以整六翮而遐逝，望一舉而衝虛。希九成之兆吉，覬七日以傳書。時光華而始旦，歲蹉跎而遽晚。彼候雁與賓鴻，違風霜而未返。嗟銜蘆以避繳，恨日暮而途遠。羨嚶嚶之好音，獨遷喬於上苑。仰上林之爽塏，襲昆閬之重規。實神秘之棲息，萃群飛之羽儀。翔靈囿，遊天池。翳叢薄，汎漣漪。況能言之擅美，冠同類以稱奇。奉皇恩之亭育，將謝生而莫施。惟一人之有慶，願千載其若斯。
馬南郡天才豔發，含章挺生。既研精於舊史，變流悅於新聲。佩銀章於東洛，分竹使於南荊。芬盛德於蘭茝，獵香風於杜蘅。縱調文於雅笛，留神思於和笙。客有遇於郢都者，聞結風之妙曲，預高堂之歡宴。拂長袖而善留，絕飛纓以增眄。重鳳翼之次羽，愛鸞音之清轉。請體物而味言，寄風流於藻絢。君曰：「懸匏出自西河，奇簳生於南國。山川載挺之異，班倕攄思之德。固常人之所知，無假言於翰墨。至於曲引繁會之美，才人妖麗之則。實有動於餘衷，庶陳辭而祛惑。覬傳芳於風雅，將永代於刊勒。」客曰：「唯唯。」惟八音之遞作，總六律而相旋。徐疾短長之攸濟，寒暑風雷之所宣。清廟象功，則韶武播於金石；良辰歡宴，則鄭衛流於管弦。豈無求於變俗，將區分而在焉。於是元英變呂，青陽戒律。雲卷蕙樓，風生蘭室。柳佩翠而辭寒，梅含香而受日。始覺華樹鶯啼早，不悟雕梁燕來疾。縱勝氣之逍遙，眷春光而怡逸。命郊驛以迎賓，爛華茵而促膝。玉饌厲而不爽，金罍湛而將溢，佳麗新妝，徐步長廊。風搖裙佩，日照釵梁。慣同雕輦，乍出閑房。時顧步而疑進，或輕臨而欲翔。耀千金之重價，婉二八而成行。發繁弦於流徵，動浮磬於清商。舒披蓮於舞席，散垂藻於歌床。獨仙吹之容裔，將淩雲而抑揚。見秦趙之音劣，識巴渝之調下。掩眾技而奪氣，諒聲高而和寡。歌狂會於楚謠，詠承筐於周雅。既駭聽於吳劄，亦留神於晉野。婉婉鴻驚，喈喈鳳鳴。或萬殊而競響。乍孤囀而飛聲。清則混之而不清，濁則澄之而不清。實當無而應有，固虛受而徐盈。舄奕多緒，紛綸難狀。抑之則徘徊綿密，申之則散朗寥亮。始掩斂以夷，靡終優遊以怊悵。隨流睇而煦愉，應微嚬而淒愴。挫玉簫之清管，息瓊篁之虛唱。落遺囀於梁間，墜纖腰於掌上。既而重門半掩，高宴將終。飄餘音於霄漢，遏嬌韻於房櫳。遠而聽之，若遊鴛翔鶴，嘹唳飛空。近而察之，譬瓊枝玉樹，響亮從風。信絕俗之神解，何變態之無窮。爾乃綺帳垂，妓行散。巫雲斂，楚妃歎。獨婉孌於瑤笙，尚纏綿於皓腕。蘇合薰兮龍燭華，連理解兮鴛枕粲。既藉寵而橫陳，恣深心之秘玩。懼管聲之易歇，恐君愛之難終。起長歌於清夜，寄微意於春風。歌曰：「新聲雖自知，舊寵會應移。無令棗下吹，變作一枯枝。」重歌曰：「為想雍門歎，當思執燭遊。不惜妾身難再得，方期君壽度千秋。」
臣聞聖人與天地合其德，與日月合其明。含吐陰陽之氣，彈壓山川之精。葉吹萬以亭育，總得一而為貞。我所以誕膺明命，大寶鴻名。❥惟皇唐之獨運，冠風聲之往初。練五氣於圓蓋，張四極於方輿。定群雄之逐鹿，拯方割之為魚。在炎靈之交喪，屬皇輿之敗德。降薦瘥於上元，恣咆哮於中國。無小無大，圖帝圖王；匹夫匹婦，為蝥為賊。舉率土而鹹棄，雖同舟而作慝。彼獨夫之肆誌，何汨典而亂常？固違道而滅德，實罔念而作狂。始結怨於庶黎，終自絕於彼蒼。八荒九有，山潰川竭。天軸且回，地維將絕。文章鹹蕩，風雅鹹缺。在忠良而必焚，罄冠晚而同裂。或滔天而嫁禍，或觸山而作孽。極殷區以陸沈，盡漢塗而喋血。天縱神武，景屬上皇。自白水而龍躍，肇參墟而鳳翔。在中塗而聽誦，將再駕而翦商。惟神機之獨運，乃撫翼而高驤。命蒼兕而臨河曲，殺黑龍而濟冀方。指牧野而大誓，師鳴條而悔亡。惟聖德之懷遠，敷彝倫於絕漠。在窮發而畢冠，伊左衽而俱削。戎亭虛警，守大荒之外，地陰悉平，夷中國之軼，合綦會而作貢，極遐方而獻琛，薦環裘而委質，候風海而發心。周八荒而率俾，重九譯而相尋。效狻猊於昧穀，維神屏於鄧林。應鹹池而率舞，遊上苑而懷音。竭寶用而鹹競，罄虛心而畢舉。乍鳴觀閣，時遊林籞。文表仁義，聲諧律呂。下神雀於帝台，道甘泉於神渚。龜書龍匣，河洛將遊。東鰈西鶼，雲亭載佇。其餘藏山秘澤之珍，摭實排虛之侶。俱葉契於圖牒，差無得而稱序。昔天靈之八萬千歲，姬周之三十六王。蓋曆數之眇小，曾不足以揄揚。惟聖朝之期運，符上帝之會昌。臣下拜而稽首，獻福壽之無疆。資卜年與卜曆，共地久而天長。
伏願褰旒寫照，洽群請於帝俞；辟纊垂矜，遂微懇於人欲。騰茲璽誥，激彼天波，微萬玉以警途，詔八神而弭策。籍江茅而陳黍，飾蒼璧而奠黃琮。馳萬風以飛聲，接九重而媲美。使編珠毓貺，開麗色於金泥；觸石凝禎，蕩浮華於石感。式昭昌祚，永播鴻名。凡在生靈，義深聳踴。
自陛下受命已來，詔示天下，薄賦輕徭，恤刑慎獄，躬行節儉，減損服禦，雖堯舜德音，無以過此。然陰氣鬱積，亦恐是旱之咎徵。往年雖出宮人，未為盡善。竊聞大安宮及掖庭內，無用宮人，動有數萬。衣食之費，固自倍多，幽閉之冤，足感和氣。亢陽為害，亦或由茲。
突厥鐵勒，皆上古所不能臣，陛下既得而臣之，請皆置之河北，分立酋長，領其部落，則永永無患矣。
臣聞天帝受無上之法，景福會昌，輪王致正真之道，神祇合德。是則聖人執契，元化潛通，至誠所感，冥功斯應。皇情西顧，法海東流，如開洪範之圖，似得圓光之夢。持線妙典，發金口而秘綸言；書葉舊章，自龍宮而升麟閣。昔迦維馭世，大啟法門，懸明鏡於無象，運虛舟於彼岸。空有兼謝，生滅俱忘。絕智希夷之表，遺形動寂之外。然隨緣利見，應跡生知。震大地而萃人天，放神光而掩日月。百億須彌，俱霑聲教；三千世界，盡入提封。湣三毒之畺鎖，矜五陰之纏蓋。惜飛電於浮生，歎懸藤於逝水。八關雲辟，開慧識於幽途；三乘方軌，運慈心於朽宅。龍興霧集，神動天隨。大道為心，望法雲而遐舉；聞聲悟道，漸初地而依仁。遷柰苑之喬枝，入祇園之奧室。酌智水之餘潤，承慧日之末光。既而稅駕連河，歸真雙樹，聖靈逾遠，像教浸微，大義或乖，斯文將墜，穿鑿異端，分析多緒。是末非古，殊途別泒。天親初學之輩，尚致西河之疑；龍樹究竟之儔，彌深東魯之歎。仰惟法寶，盡諦無為。故經文云：「佛以法為師。」佛從法生，佛依法住，豈止研幾盡性，妙物窮神，出入無間，包含元氣而已。若夫惟天為大，寒暑運其功；謂地蓋厚，山澤通其氣。是以姬文以大聖之姿，幽讚易道；邱明懷同恥之德，祖述微言。諸經著論，俯同斯旨。《大乘莊嚴論》者，無著菩薩篹焉。菩薩以如來滅度之後，含章秀發。三十二相，具體而微；八千億結，承風俱解。宏通正法，莊飾經王，明真如功德之宗，顯大士位行之地。破小乘執著，成大乘綱紀。其菩提一品，最為微妙，轉八識以成四智，束四智以具三身，詳諸經論，所未會有，可謂聞所未聞，見所未見。聖上受飛行之寶命，總步驟於前王。屈天師之尊，智周萬物；應人皇之運，道照三明。慈慧外宣，神機內湛，端扆而役百靈，垂拱而朝萬國。彌綸造化之初，含吐陰陽之際，功成作樂，既章韶舞，治定制禮，言動翠華。金輪所王，封疆之固惟遠；芥城雖滿，龜鼎之祚無窮。光闡大猷，開導群品，凡諸內典盡令翻譯。摩伽陀國三藏法師波羅頗伽羅蜜多羅，唐言明友，即中天竺刹利王之種姓也。以得大唐貞觀元年十二月入京，法師戒行精勤，才識明敏，至德鄰於初果，多能亞夫將聖繼澄什之清塵，來儀上國，摽生遠之逸氣，高步宏門。帝心簡在，皇儲禮敬，其博聞強記，探幽洞微，京城大德，莫不推許。粵以貞觀四年，恭承明詔，又敕尚書左仆射邢國公房元齡、散騎常侍行太子左庶子杜正倫詮定義學，法師慧乘慧朗法常智解曇藏智首道嶽惠明僧辨僧珍法琳靈佳慧賾慧淨元謨僧伽等，於勝光寺共成勝業。又敕太府卿蘭陵男蕭璟監掌修緝。三藏法師云：「外國凡大小乘學，悉以此論為本，若於此不通，未可宏法。」是以覃思專精，特加研究。慧淨法師聰敏博識，受旨綴元，元謨法師善達方言，又兼義解，至心譯語，一無紕繆。以七年獻春之始，撰定斯畢，勒成十有三卷二十四品。敕太子右庶子安平男李百藥序之雲爾。
