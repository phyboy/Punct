天地果無初乎？吾不得而知之也。生人果有初乎？吾不得而知之也。然則孰為近？曰有初為近。孰明之？由封建而明之也。彼封建者，更古聖王堯舜、禹湯、文武而莫能去之。蓋非不欲去之也，勢不可也。勢之來（则），其生人之初乎？不初，無以有封建。封建，非聖人意也。
彼其初與萬物皆生，草木榛榛，鹿豕狉狉，人不能搏噬，而且無毛羽，莫克自奉自衛。苟卿有言：必將假物以為用者也。夫假物者必爭，爭而不已，必就其能斷曲直者而聽命焉。其智而明者，所伏必眾；告之以直而不改，必痛之而後畏；由是君長刑政生焉。故近者聚而為群。群之分，其爭必大，大而後有兵有德。又有大者，眾群之長又就而聽命焉，以安其屬，於是有諸侯之列。則其爭又有大者焉。德又大者，諸侯之列又就而聽命焉，以安其封，於是有方伯、連帥之類。則其爭又有大者焉。德又大者，方伯、連帥之類又就而聽命焉，以安其人，然後天下會於一。是故有裏前而後有縣大夫，有縣大夫而後有諸侯，有諸侯而後有方伯、連帥，有方伯、連帥而後有天子。自天子至於里胥，其德在人者，死必求其嗣而奉之。故封建非聖人意也，勢也。
夫堯舜禹湯之事遠矣，及有周而甚詳。周有天下，裂土田而瓜分之，設五等，邦群後，布星羅，四周子天下，輪運而輻集。合為朝覲會同，離為守臣扞城。然而降於夷王，害禮傷尊，下堂而迎覲者，歷於宣王，挾中興復古之德，雄南征北伐之威，卒不能定魯侯之嗣。陵夷迄於幽厲，王室東徙，而目列為諸侯。厥後，問鼎之輕重者有之，射三中肩者有之，代凡伯、誅萇宏者有之，天下乖盭，無君之心。予以為周之喪久矣，徒建空名於公侯之上耳！得非諸侯之盛強，末大不掉之咎歟？遂判為十二，合為七國，威分於陪臣之邦，國殄於後封之秦。則周之敗端，其在乎此矣。
秦有天下，裂都會而為之郡邑，廢侯衛而為之守宰，據天下之雄圖，都六合之上遊，攝制四海，運於掌握之內，此其所以為得也。不數載而天下大壞，其有由矣。亟役萬人，暴其威刑，竭其貨賄。負鋤梃謫戍之徒，加圜視而合從，大呼而成群。時則有叛人而無叛吏，人怨於下，而吏畏於上，天下相合，殺守劫令而並起。咎在人怨，非郡邑之制失也。
漢有天下，矯秦之枉，徇周之制，剖海內而立宗子，封功臣。數年之間，奔命扶傷而不暇。困平城，病流矢，陵遲不救者三代。後乃謀臣獻畫，而離削自守矣。然而封建之始，郡國居半，時則有叛國而無叛郡。秦制之得，亦以明矣。繼漢而帝者，雖百代可知也。
唐興，制州邑，立守宰，此其所以為宜也。然猶桀猾時起，虐害方域者，失不在於州而在於兵，時則有叛將而無叛州。州縣之設，固不可革也。
或者曰：「封建者，必私其士，子其人，適其俗，修其理，施化易也。守宰者，苟其心，思遷其秩而已，何能理乎？」予又非之。周之事跡，斷可見矣。列侯驕盈，黷貨事戎。大凡亂國多，理國寡。侯伯不得變其政，天子不得變其君。私土於人者，百不有一。失在於制，不在於政，周事然也。秦之事跡，亦斷可見矣。有理人之制，而不委郡邑是矣；有理人之臣，而不使守宰是矣。郡邑不得正其制，守宰不得行其理，酷刑苦役，而萬人側目。失在於政，不在於制。秦事然也。漢興，天子之政行於郡，不行於國；制其守宰，不制其侯王。侯王雖亂，不可變也；國人雖病，不可除也。及夫大逆不道，然後掩捕而遷之，勒兵而夷之耳。大逆未彰，奸利浚財，怙勢作威，大刻於民者，無如之何。及夫郡邑，可謂理且安矣。何以言之？且漢知孟舒於田叔，得魏尚於馮唐，聞黃霸之明審，睹汲黯之簡靖，拜之可也，復其位可也，臥而委之以輯一方可也。有罪得以黜，有能得以獎。朝拜而不道，夕斥之矣；夕受而不法，朝斥之矣。設使漢室盡城邑而侯王之，縱令其亂人，戚之而已。孟舒、魏尚之術，莫得而施；黃霸、汲黯之化，莫得而行。明譴而導之，拜受而退已違矣。下令而削之，締交合從之謀，周於同列，則相顧裂眦，勃然而起。幸而不起，則削其半。削其半，民猶瘁矣，曷若舉而移之，以全其人平？漢事然也。今國家盡制郡邑，連置守宰，其不可變也固矣。善制兵，謹擇守，則理平矣。
或者又曰：「夏、商、周、漢封建而延，秦郡邑而促。」尤非所謂知理者也。魏之承漢也，封爵猶建。晉之承魏也，因循不革。而二姓陵替，不聞延祚。今矯而變之，垂二百祀，大業彌固，何係於諸侯哉？」
或者又以為：「殷周聖王也，而不革其制，固不當復議也。」是大不然。夫殷周之不革者，是不得已也。蓋以諸侯歸殷者三千焉，資以黜夏，湯不得而廢；歸周老八百焉，資以勝殷，武王不得而易。徇之以為安，仍之以為俗，湯、武之所不得已也。夫不得已，非公之大者也，私其力於己也，私其衛於子孫也。秦之所以革之者，其為制，公之大者也；其情，私也，私其一己之威也，私其盡臣畜於我也。然而公天下之端自秦始。
夫天下之道，理安，斯得人者也。使賢者居上，不肖者居下，而後可以理安。今夫封建者，繼世而理。繼世而理者，上果賢乎？下果不肖乎？則生人之理亂，未可知也。將欲利其社稷，以一其人之視聽，則又有世大夫世食祿邑，以盡其封略。聖賢生於其時，（亦）無以立於天下，封建者為之也。豈聖人之制使至於是乎？吾固曰：「非聖人之意也，勢也。」



遐觀方冊，曆選人倫。名固難假，德必有鄰。顏閔遺跡，曾史芳塵。同聲比義，允屬通人。於鑠通人，❥❥膺慶司空規矩，民胥攸訓。地靈貽福，天齊分命。世祚有徵，重光無競。顯允君子，丕承寵光。靈河擢秀，日觀含章。元門味道，幽穀迷方。陸沈通德，朝隱康莊。儀鳳潛靈，彫龍振藻。宏之在人，一變至道。昭章❥訓，寂寥元草。文質彬彬，波瀾浩浩。齊物無待，隨時吐曜。導俗澂原，訓民居要。州將貽喜，邦君長嘯。乃眷韜鈐，還歸漁釣。三徑雖阻，八紘方密。僶俛末班，逶迤下秩。司憲邑宰，循名責實。禦眾以寬，在刑惟恤。履斯異行，乘❥丕基。才高位下，有誌無時。和光偶俗，誕命膺期。❥揚投賈，唯茲在茲。樹德不已，蹈仁無斁。遺構有憑，高門以辟。眷言上壽，方期永錫。載佇太階，翻歸厚夕。義高表墓，道貴揚名。式昭文物，用紀哀榮。抽簪故吏，制服諸生。一刊圜石，❥❥飛聲。



維貞觀九年歲次癸未冬十月辛丑朔二日壬寅，太穆皇後梓宮啟自壽安陵，將祔於獻陵。其日，至尊親奉奠於太安宮，乃使兼太尉某設祖於行宮，禮也。龍攢夙啟，翟輅朝陳，方祇靖德，圓魄虛神。哀子嗣皇帝諱，攀弓劍而長號，想褘褕之弗禦；痛異宮之隔禮，切分心於窮慮。二南風化，萬古徽音，式昭史冊，如玉如金。其詞曰：
元功蚃，景福氤氳。將開樞電，且應黃雲。曰惟基命，於昭德性。配天不失，複夏無競，門德丕承，華宗遞興。皇家漢氏，祥發慶膺。冥符世胄，並會休徵。帝妃北渚，聖母東陵。秘景陰陵，含章嬪則。柔順宏範，幽閑毓德。率禮無違，尊師罔忒。言昭圖史，聲芳邦國。帝錄將啟，天妹言歸。塗山表貺，渭汭增暉。外求才淑，內鑒幾微。蘋蘩夕牖，絲枲中闈。琴瑟匪諧，水霜慚潔。道葉離明，貞符兌悅。潛德勿用，內教爰設。世罕交泰，時虧地節。膺期集祉，含和履正。華渚降祥，高禖誕聖。潛著軒象，未彰靈命。奄禦雲衣，俄飛天鏡。嗚呼哀哉！受終撫運，馭極乘乾。物思厚德，政闕承天。瑤尊委奠，金屋虛筵。嗟故劍之無托，歎房樂之徒懸。嗚呼哀哉！宸駕上仙，玉幾垂裕。率土遏密，同軌畢赴。背櫟陽之神宇，指原陵之封樹。悼虞妃之不從，遵周典而遷祔。嗚呼哀哉！蒼茫昭世，冥漠神心。鬆庭幽寂，隧路凝深。儼龍轀而未進，切鳳吹之哀吟。水滔滔而不息，日黯黯而將沈。百神驚而元兆邃，萬國慟而寒山陰。晦重雲於畢陌，結微霜於穀林。嗚呼哀哉！極寰宇之儀訓，播英聲於先後。惟皇運之天長，配靈昆而地久。流凱風於椒掖，散白露於陵阜。軼任姒之高蹤，邁嵩華而不朽。嗚呼哀哉！
