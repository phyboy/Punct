誌寧字仲謐，京兆高陵人。高祖入關，迎謁長春宮，授銀青光祿大夫。太宗朝官中書侍郎，加散騎常侍，行太子左庶子，遷侍中。永徽時封燕國公，拜尚書左僕射同中書門下三品。顯慶四年拜太子太師。麟德二年卒，年七十八，贈幽州都督，諡曰定。
臣代居關右，周魏以來，基跡不墮，行成等新營莊宅，尚少田園，於臣之餘，乞申私讓。
伏惟陛下情篤功臣，恩隆右戚，以無忌橫遭誣告，事並是虛，欲戮告人，以明賞罰，一以絕誣謗之路，二以慰勳戚之心。又以所犯若是真，無忌便有破家之罪；今告為妄，宏泰即宜戮不待時。且真犯之人，事當罪逆，誣謗之類，罪惟及身。以罪校量，明非惡逆，若欲依律，合待秋分。今時屬陽和，萬物生育，而特行刑罰，此謂有傷春氣，竊謂未安。《左傳》聲子曰：「賞以春夏，刑以秋冬。」順天時也。又《禮月令》曰：「孟春之月，無殺昆蟲。省囹圄，去桎梏，無肆掠，止獄訟。」又《漢書》董仲舒曰：「王者欲有所為。宜求其端於天。天道之大者在陰陽。陽為德，陰為刑。刑主殺而德主生。陽常居大夏，而以生育長養為事。陰常居大冬，而積於空虛不用之處。以此見天之任德不任刑也。」伏惟陛下纂聖昇祚，繼明禦極，追連胥之絕軌，蹈軒頊之良規，欲使舉動順於天時，刑罰依於律令。陰陽為之式序，景宿於是無差。風雨不愆，雩禜輟祀。今方太蔟統律，青陽應期，當生長之辰，施肅殺之令。伏願暫回聖慮，察古之言，儻蒙垂納，則生靈幸甚。
臣聞明君馭曆，當俟獻替之臣；聖主握圖，必資鹽梅之佐。所以堯詢四嶽，景化洽於區中；舜任五臣，懿德被於無外。左有記言之史，右立記事之官，小大鹹書，善惡俱載，著懲勸於簡牘，垂襃貶於人倫，為萬古之範圍，作千齡於龜鏡。伏見衡山公主出降，欲就今秋成禮，竊按《禮記》云：「女十五而笄，二十而嫁。有故，二十三而嫁。」鄭元云：「有故，謂遭喪也。」固知須終三年。春秋云：「魯莊公如齊納幣。」杜預云：「母喪未再期而圖婚，二傳不譏，失禮明故也。」此則史策具載，是非曆然，斷在聖情，不待問於臣下。其有議者雲，準制公除之後，須並從吉。此漢文創制，其儀為天下百姓。至於公主服是斬縗，縱使服隨例除，無宜情隨例改。心喪之內，方複成婚，非唯違於禮經，亦是人情不可。伏惟陛下嗣膺寶位，臨統萬方，理宜繼美羲軒，齊芳湯禹，宏獎仁孝之日，敦崇名教之秋。此事行之若難，猶須抑而守禮，況行之甚易，何容廢而受譏？此理有識之所共知，非假愚臣之說也。伏願遵高宗之令軌，略孝文之權制，國家於法無虧，公主情禮得畢，則天下幸甚。
臣聞克儉節用，實宏道之源；崇侈恣情，乃敗德之本。是以淩雲槩日，戎人於是致譏；峻宇雕牆，夏禹以之作誡。昔趙盾匡晉，呂望師周，或勸之以節財，或諫之以厚斂。莫不盡忠以佐國，竭誠以奉君。欲使茂實播於無窮，英聲被乎物聽。鹹著簡策，以為美談。今所居東宮，隋日營建，睹之者尚驚其侈，見之者猶歎其華，何容此中更有修造？財帛日費，土木不停，窮斤斧之工，極磨礱之妙。且丁匠官奴入內，比者曾無監管，此等或兄犯國章，或弟罹王法，往來禦苑，出入禁闈，鉗鑿緣其身，槌杵在其手。監門本防非慮，宿衛以備不虞，直長既自不知，千牛又複不見。爪牙在外，廝役在內，所司何以自安？臣下豈容無懼？又鄭衛之樂，古謂淫聲，昔朝歌之鄉，回車者墨翟；夾穀之會，揮劍者孔子。先聖既以為非，通賢將以為失。頃聞宮內，屢有鼓聲，太樂伎兒，入便不出。聞之者股栗，言之者心戰。往年口敕，伏請重尋，聖旨殷勤，明誡懇切。在於殿下不可不思，至於微臣不得無懼。臣自驅馳宮闕，已積歲年，犬馬尚解識恩，木石猶能知感，所有管見，敢不盡言？如鑒以丹誠，則臣有生路；若責其忤旨，則臣是罪人。但悅意取容，臧孫方之疾疢；犯顏逆耳，春秋比之藥石。伏望停工匠之作，罷久役之人，絕鄭衛之音，斥群小之輩。則三善允備，萬國作貞矣。
臣聞上天蓋高，日月以光其德；明君至聖，輔佐以讚其功。是以周誦升儲，見匡毛畢；漢盈居震，取資黃綺。周公抗法於伯禽，賈生陳事於文帝。莫不殷勤於端上，懇切於正人。昔鄧禹名臣，方居審諭之任；疏受宿望，始除輔導之官。曆代賢君，莫不丁寧於太子者，良以地膺上嗣，位處儲君，善則率土霑其恩，惡則海內罹其禍。近聞仆寺司馭，爰及駕士獸醫，始自春初，迄於夏晚，恒居內役，不放分番，或家有尊親，闕於溫清；或室有幼弱，絕於撫養。春則廢其耕懇，夏又妨其播植。事乖存愛，人有怨嗟。且突厥達哥支等，鹹是人麵獸心，豈得以禮義期？不可以仁信待，心則未識於忠孝，言則莫辨其是非。近之有損於英聲，昵之無益於盛德。引之入閣，人皆驚駭，豈臣庸識，獨用不安？臣下為殿下之股肱，殿下為臣下之君父，君父以存撫為務，股肱以匡救為心。是以苦口之藥以奉身，逆耳之言以安位。古人樹誹謗之木以求已愆，懸敢諫之鼓以思身過。由是從諫之主，鼎祚克昌；愎諫之君，洪業隳墜。
臣聞堯稱稽古，功著於搜揚；舜曰聰明，績彰於去惡。然開元立極，布政辨方，莫不旌賁英賢，驅除不肖，理亂之本，鹹在於茲。況閹宦之徒，體非全氣，便蕃階闥，左右宮闈，托親近以立威權，假出納以為禍福。昔易牙被任，變起齊邦；張讓執鈞，亂生漢室。伊戾為詐，宋國受其殃；趙高作奸，秦氏鍾其弊。加以宏石用事，京賈則連首受誅；王曹掌權，何竇則踵武被戮。遂使搢紳重足，宰司屏氣。然順其情者則榮逮幼衝，迕其意者則災及繈褓。爰暨高齊都鄴，亦弊閹官。鄧長禺位至侍中，陳德信爵隆開府，外幹朝政，內預宴私，宗枝藉其吹噓，重臣仰其鼻息。罪積山嶽，靡掛於刑書；功無涓塵，已勒於鍾鼎。富逾金穴，財甚銅山。是以家起怨嗟，人懷憤歎。骨鯁之士，語不見聽；謇諤之臣，言必被斤。齊都顛覆，職此之由。向使任諒直之臣，退佞給之士，據趙魏之地，擁漳淦之兵，修德行仁，養政施化，何區區周室而敢窺覦者哉？然杜漸防萌，古人所以遠禍；以大喻小，先哲於焉取則。伏惟殿下道茂重離，德光守器，憲章古始，祖述前修，欲使休譽遠聞，英聲遐暢。臣竊見寺人一色，未識上心，或輕忽高班，或陵轢貴仕，便是品命失序，綱紀不立，取笑通方之人，見譏有識之士。然典內職掌，唯在門外通傳，給使主司，但緣階闥供奉，今乃往來閤內，出入宮中，行路之人，鹹以為怪。伏望狎近君子，屏黜小人，上副聖心，下允眾望。謹啟。
夫素秋肅煞，勁草標於疾風；叔世艱虞，忠臣彰於赴難。銜須授命，結纓殉國，英聲煥乎記牒，徽烈著於旂常。豈若釁起蕭牆，禍生蕃翰，強逾七國，勢重三監。其有蹈水火而不辭，臨鋒刃而莫顧，激清風於後葉，抗名節於當時者，見之宏義明公矣。君諱誕，字元憲，安定朝冉阝人也。昔立效長邱，樹績東郡，太尉裂壤於槐裏，司徒胙土於耏門。是以車服旌其器能，茅社表其勳德，銘功衛鼎，騰美晉鍾，盛族冠於國高，華宗邁於欒郤。備在史牒，可略言焉，曾祖重華，使持節龍驤將軍梁州刺史，潤木暉山，方重價於趙璧，媚川照闕，曜奇彩於隋珠，祖和，雍州讚治贈使持節散騎常侍車騎大將軍儀同三司膠涇二州刺史，高衢將騁，遽叐追風之足，扶搖始搏，早墜垂天之羽。父璠，使持節驃騎大將軍開府儀同三司隨州刺史長樂恭侯，橫劍梐枑，威重冠軍，析瑞蕃條，聲高渤海。公量包申伯，稟嵩山之秀氣；材兼蕭相，絳昴緯之淑精。據德依仁，居貞體道。含章表質，詎持變於朱藍？恭孝為基，寧取訓於橋梓？鋒剸犀象，百煉挺於昆吾；翼掩鴛鴻，九萬奮於溟海。搏韜骨產，文贍卿雲，孝窮溫清之方，忠盡匡救之道。同何充之器局，被重晉君；類荀攸之宏圖，見知魏主。斯故包羅眾藝，囊括群英者也。起家除周畢王府長史。榮名蕃牧，則位重首僚；袨服睢陽，則譽光上客。既而蒼精委馭，炎運啟圖，作貳邊服，實資令望。授廣州刺史。悅近來遠，變輕訬於雕題；伐叛懷柔，漸淳化於緩耳。蜀王地處維城，寄深磐石，建玉壘，作鎮銅梁，妙擇奇材，以為寮佐。授公益州總管府司法。昔梁孝開國，首辟鄒陽；燕昭建邦，肇微郭隗。故得馳令問於碣館，播芳猷於平台，以古方今，彼此一也。尋除尚書比部侍郎，轉刑部侍郎。趨步紫庭，光映朝列，折旋丹地，譽重周行。俄遷治書侍御史，彈違紀慝，時絕權豪，霜簡直繩，俗寢貪競。隨文帝求衣待旦，誌在恤刑，咒網泣辜，情存緩獄。授大理少卿。公巨細必察，同張季之聽理；寬猛相濟。比於公之無冤。但禮闈務殷，樞轄寄重，允膺此職，實難其人。授尚書右丞。洞明政術，深曉治方，臧否自分，條目鹹理。丁母憂去職，哀慟裏閭，鄰人為之罷社；悲感衢路，行客以之輟歌。孝德則師範彝倫，精誠則貫徹幽顯。雖高曾之至性，何以加焉？尋詔奪情，複其舊任。於時山東之地，俗阜民澆，雖預編民，未行聲教。詔公持節為河北河南道安撫大使，乃賜米五百石，絹五百匹。公軒布政，美冠皇華之篇；擁節觀風，榮甚繡衣之使，事訖反命，授尚書左丞。然并州地處參墟，城臨晉水，作固同於西蜀，設險類於東秦，實山河之要衝，信蕃服之襟帶。授公并州總管府司馬，加儀同三司。公讚務大邦，聲名籍甚，精民感化，黠吏畏威。屬文帝劍璽空留，鑾蹕莫反，楊諒率太原之甲，擁河朔之兵，方叔段之作亂京城，同州籲之挺禍濮上，雖無當璧之兆，乃懷奪宗之心。公備說安危，具陳逆順，翻納魏勃之策，反被王悍之災，仁壽四年九月，溘從運往，春秋五十有一。萬機起殲良之歎，百辟興喪予之悲。切孔氏之山頹，痛楊君之棟折。贈柱國左光祿大夫，封宏義郡公，食邑五千戶，諡曰明公，禮也。喪事所須，隨由資給，賜帛五千段。粟三千石，惟公溫潤成性，夙表白虹之珍，黼黻為文，幼挺雕龍之彩。行已窮於六本，蘊德包於四科。延閣曲台之奇書，鴻都石渠之秘說，莫不尋其枝葉，踐其隩隅。譬越箭達犀，飾之以括羽；楚金切玉，加之以磨❥救乏同於指囷，親識待其舉火。進賢方於推轂，知己俟以彈冠。存信舍原，黃金賤於然諾；忘身殉難，性命輕於鴻毛。齊大小於衝襟，混寵辱於靈府。可謂❥❥❥❥冠冕時雄者也。方當亮采泰階，參綜機務，豈謂世逢多故，運屬道消，未展經邦之謀，奄鍾非命之酷。世子民部尚書上柱國滑國公無逸，以為邢❥之下❥❥❥仲之❥❥❥之東誰知子孟之墓，乃雕戈勒石，騰實飛聲，樹之康衢，永表芳烈。庶葛亮之隴，鍾生禁之以樵蘇；賈逵之碑，魏君歎之以不朽。乃作銘曰：
（上闕九字）時翼主，膺期佐帝。運策經綸，執鈞匡濟。門承積慶世挺偉人。夜光愧寶，朝采慚珍。雲中比陸，日下方荀。抑揚元❥申裾朱邱，名馳碣石，聲高建禮。珥筆憲台，握蘭文陛。分星裂土，建侯開國。轉藉正人，相資懿德。中台輟務，晉陽❥桐成師構難，太叔興戎，建德效節，夷吾盡忠。命屯道著，身歿名隆。牛亭始卜，馬鬛初封。翠碑刻鳳，丹旆圖龍。煙❥


