安期，宗王卿百藥子，貞觀初累除主客員外郎，龍朔中為司列少常伯參知國事，出為荊州大都督府長史，咸亨初卒，諡曰烈。
十室之邑，且有忠信，天下至廣，不為無賢。比見公卿有所薦進，皆劾為朋黨，滯抑者未申，而主薦者已訾。所以人人爭噤默以避囂謗。若陛下忘其親讎，曠然受之，惟才是用。塞讒毀路，其誰敢不竭忠以聞上乎？
穎達字仲遠，冀州衡水人。太宗平洛，授文學館學士。貞觀中累除太子右庶子，加散騎常侍，封曲阜縣子，拜國子祭酒，圖形淩煙閣。二十二年卒，贈太常卿，諡曰憲。
臣等竊聞明堂之建，其所從來遠矣。自天垂象，聖人則之，蒿柱茅簷之規，上下方圓之制。考之大數，不窬三七之閒；定之方中，必居景已之地：豈非得房心布政之所，當太微上帝之宮乎？故仰葉俯從，正名定位，人神不雜，各司其序，則嘉應響至，保合太和焉。昔漢氏承秦，經籍道息，旁求堙墜，詳究難明。孝武初，義立明堂於長安城南，遭竇太後不好儒術，事迺中廢。孝成之代，又欲立於城南，議其制度，莫之能決。至孝平元始四年始制造於南郊，以申嚴配。光武中元元年，立於國城之南。自魏、晉迄於梁朝，雖規制或殊，而所居之地，恒取景已者，斯藎百王不易之道也。高宗天皇大帝纂承平之運，崇樸素之風，四夷來賓，九有鹹乂。永徽三年，詔禮官學士議明堂制度。群儒紛競，各執異端，久之不決，因而遂止者，何也？非謂財不足力不堪也，將以周、孔既遙，禮經且紊，事不師古，或爽天心，難用作程，神不孚佑者也。則天太後總禁闈之政，藉軒台之威，屬皇室中圮之期，攝和憙從權之制，以為乾元大殿，承慶小寢，當正陽已午之地，實先聖聽斷之宮。表順端門，儲精營室，爰從朝饗，未始臨禦，迺起工徒，挽令摧覆。既毀之後，雷聲隱然，眾庶聞之，或以為神靈感動之象也。於是增土木之麗，因府庫之饒，南街北闕，建天樞大儀之制；乾元遺跡，興重閣層樓之業。煙焰蔽日，梁柱排雲，人斯告勞，天實貽誡，煨燼甫爾，遽加修複。況乎地殊景已，未答靈心；跡匪膺期，迺申嚴配事乖彝典，神不昭格，此其不可者一也。又明堂之制，木不鏤，土不文，今體式乖宜，違經紊禮，雕鐫所及，窮侈極麗，此其不可者二也。高明爽塏，事資虔敬，密近宮掖，何以祈天？人神雜擾，不可物取，此其不可者三也。況兩京上都，萬方取則，而天子闕當陽之位，聽政居便殿之中，職司其憂，豈容沈默？當須審考曆之計，擇煩省之宜，不便者量事改修，可因者隨時適用，削彼明堂之號，克複乾元之名，則當寧無偏，人識其舊矣。謹議。
夫易者象也，爻者效也。聖人有以仰觀俯察，象天地而育群品；雲行雨施，效四時以生萬物。若用之以順，則雨儀序而百物和；若行之以逆，則六位傾而五行亂。故王者動必則天地之道，不使一物失其性；行必協陰陽之宜，不使一物受其害。故能彌綸宇宙，酬酢神明，宗社所以無窮，風聲所以不朽。非夫道極元妙，孰能與於此乎，斯乃乾坤之大造，生靈之所益也。若夫龍出於河，則八卦宣其象；麟傷於澤，則十翼彰其用。業資九聖，時曆三古。及秦亡金鏡，未墜斯文；漢理珠囊，重興儒雅。其傳《易》者，西都則有丁孟京田，東都則有荀劉馬鄭。大體更相祖述，非有絕倫。惟魏世王輔嗣之注，獨冠古今。所以江左諸儒，並傳其學，河北學者，罕能及之。其江南義疏十有餘家，皆辭尚虛元，義多浮誕。原夫易理難窮，雖複元之又元，至於垂範作則，便是有而教有。若論住內住外之空，就能就所之說，斯乃義涉於釋氏，非為教於孔門。既背其本，又違於注。至若複卦云：「七日來複。」並解云：「七日當為七月，謂陽氣從五月建午而消，至十一月建子始複，所曆七辰，故雲七月。」今按輔嗣注云：「陽氣始剝盡至來複時凡七日。」則是陽氣剝盡之後，凡經七日始複。但陽氣雖建午始消，至建戌之時，陽氣猶在，何得稱七月來複？故鄭康成引《易緯》之說，建戌之月，以陽氣既盡，建亥之月，純陰用事，至建子之月，陽氣始生，隔此純陰一卦，卦主六日七分，舉其成數言之，而雲七日來複。仲尼之緯分明，輔嗣之注若此，康成之說，遺跡可尋。輔嗣注之於前，諸儒背之於後，考其義理，其可通乎？又《蠱卦》云：「先甲三日，後甲三日。」 輔嗣注云：「甲者創制之令，又若漢世之時甲令乙令也。」輔嗣又云：「令洽乃誅，故後之三日。」又《巽卦》云：「先庚三日，後庚三日」輔嗣注云：「申命令謂之庚。」輔嗣又云：「甲庚皆申命之謂也。」諸儒同於鄭氏之說，以為甲者宣令之日，先之三日而用辛也，欲取改新之義，後之三日而用丁也，取其丁寧之義。王氏注意，本不如此，而又不顧其注，妄作異端。今既奉敕刪定，考察其事，必以仲尼為宗；義理可詮，行以輔嗣為本。去其華而取其實，欲使信而有徵，其文簡，其理約，寡而制眾，變而能通。仍恐鄙才短見，意未周盡，謹與朝散大夫行太學博士臣馬嘉運、守太學助教臣趙乾葉等對共參議，詳其可否。至十六年，又奉敕與前修疏人及給事郎守四門博士上騎都尉臣蘇德融等對敕使趙宏智覆更詳審，為之正義，凡十有四卷。庶望上裨聖道，下益將來。故敘其大略，附之卷首爾。
夫《書》者，人君辭誥之典，右史記言之策。古之王者事揔萬機，發號出令，義非一揆：或設教以馭下，或展禮以事上，或宣威以肅震曜，或敷和而散風雨。得之則百度惟貞，失之則千里斯謬。樞機之發，榮辱之主，絲綸之動，不可不慎。所以辭不苟出，君舉必書，欲其昭法誡，慎言行也。其泉源所漸，基於出震之君；黼藻斯彰，郁乎如雲之后。勳、華揖讓而典、謨起，湯、武革命而誓、誥興。先君宣父，生於周末，有至德而無至位，修聖道以顯聖人，芟煩亂而翦浮詞，舉宏綱而撮機要，上斷唐、虞，下終秦、魯，時經五代，書揔百篇。採翡翠之羽毛，拔犀象之牙角。罄荊山之石，所得者連城；窮漢水之濱，所求者照乘。巍巍蕩蕩，無得而稱；郁郁紛紛，於斯為盛。斯乃前言往行，足以垂法將來者也。暨乎七雄已戰，五精未聚，儒雅與深穽同埋，經典共積薪俱燎。漢氏大濟區宇，廣求遺逸，採古文於金石，得今書於齊魯。其文則歐陽、夏侯二家之所說，蔡邕碑石刻之。古文則兩漢亦所不行，安國注之，寔遭巫蠱，遂寢而不用。歷及魏晉，方始稍興，故馬、鄭諸儒莫覩其學，所注經傳時或異同。晉世皇甫謐獨得其書，載於《帝紀》，其後傳授乃可詳焉。但古文經雖然早出，晚始得行，其辭富而備，其義宏而雅，故復而不厭，久而愈亮，江左學者，咸悉祖焉。近至隋初，始流河朔，其為正義者，蔡大寶、巢猗、費甝、顧彪、劉焯、劉炫等。其諸公旨趣，多或因循怗釋注文，義皆淺略，惟劉焯、劉炫最為詳雅。然焯乃織綜經文，穿鑿孔穴，詭其親見，異彼前儒，非險而更為險，無義而更生義。竊以古人言語，惟在達情，雖復時或取象，不必辭皆有意。若其言必託數，經悉對文，斯乃鼓怒浪於平流，震驚飆於靜樹，使教者煩而多惑，學者勞而少功。過猶不及，良為此也。炫嫌焯之煩雜，就而刪焉。雖復微稍省要，又好改張前義，義更太略，辭又過華，雖為文筆之善，乃非開獎之路。義既無義，文又非文，欲使後生，若為領袖，此乃炫之所失，未為得也。今奉明勑，考定是非，謹罄庸愚，竭所聞見，覽古今之傳記，質近代之異同，存其是而去其非，削其煩而增其簡。此非敢臆說，必據舊聞。謹與朝散大夫行太學博士臣王德韶、前四門助教臣李子雲等，謹共銓敘。至十六年，又奉勑與前修疏人及通直郎行四門博士驍騎尉臣朱長才、給事郎守四門博士上騎都尉臣蘇德融、登仕郎守太學助教雲騎尉臣隨德素、儒林郎守四門助教雲騎尉臣王士雄等、對勑使趙弘智，覆更詳審，為之正義，凡二十卷。庶對揚於聖範，冀有益於童稚，略陳其事，敘之云爾。
夫詩者，論功頌德之歌，止僻防邪之訓。雖無為而自發，乃有益於生靈。六情靜於中，百物蕩於外。情緣物動，物感情遷。若政遇醇和，則歡娛被於朝野；時當墋黷，亦怨刺形於詠歌。作之者所以暢懷舒憤，聞之者足以塞違從正。發諸情性，諧於律呂。故曰感天地，動鬼神，莫近於詩。此乃詩之為用，其利大矣。若夫哀樂之起，冥於自然；喜怒之端，非由人事。故燕雀表啁噍之感，鸞鳳有歌舞之容。然則詩理之先，同夫開辟，詩跡所用，隨運而移。上皇道質，故諷諭之情寡；中古政繁，亦謳歌之理切。唐虞乃見其初，犧軒莫測其始。於後時經五代，篇有三千，成康沒而頌聲寢，陳靈興而變風息。先君宣父，釐正遺文，緝其精華，褫其煩重，上從周始，下暨魯僖，四百年間，六詩備矣。卜商闡其業，雅頌與金石同和；秦正燎其書，簡牘與煙塵共盡。漢氏之初，詩分為四。申公騰芳於鄢郢，毛詩光價於河間，貫長卿傳之於前，鄭康成箋之於後。晉宋二蕭之世，其道大行；齊魏兩河之間，茲風不墜。其近代為義疏者，有全緩何允舒瑗劉軌思劉鬼劉焯劉炫等，然焯炫並聰穎特達，文而又儒，擢秀幹於一時，騁絕轡於千里，固諸儒之所揖讓，日下之無雙，於其所作疏內，特為殊絕。今奉敕刪定，故據以為本。然焯炫等負恃才氣，輕鄙先達，同其所異，異其所同，或應略而反詳，或宜詳而更略。準其繩墨，差忒未免，勘其會同，時有顛躓。今則削其所煩，增其所簡，唯意存於曲直，非有心於愛憎，謹與朝散大夫行太學博士臣王德韶、徵仕郎守四門博士臣齊威等對共討論，辨詳得失。至十六年，又奉敕與前修疏人及給事郎守太學助教雲騎尉臣趙乾葉、登仕郎守四門助教雲騎尉臣賈普耀等對使趙宏智覆更詳正，凡為四十卷。庶以對揚聖範，垂訓幼蒙。故序其所見，載之於卷首雲爾。
夫禮者，經天緯地，本之則大一之初；原始要終，體之乃人情之欲。夫人上資六氣，下乘四序，賦清濁以醇醨，感陰陽而遷變。故曰人生而靜，天之性也；感物而動，性之欲也。喜怒哀樂之誌，於是乎生；動靜愛惡之心，於是乎在。精粹者雖複凝然不動，浮躁者實亦無所不為。是以古先聖王，鑒其若此，欲保之以正直，納之於德義。猶襄陵之浸，修隄防以制之；要駕之馬，設銜策以驅之。故乃上法圓象，下參方載，道之以德，齊之以禮。然飛走之倫，皆有懷於嗜欲，則鴻荒之世，非無心於性情。燔黍則大享之濫觴，土鼓乃雲門之拳石。冠冤飾於軒初，玉帛朝於虞始。夏商革命，損益可知，文武重光，典章斯備。洎乎姬旦負扆臨朝，述曲禮以節威儀，制周禮而經邦國。禮者體也，履也。鬱鬱乎文哉！三百三千，於斯為盛。綱紀萬事，彫琢六情。非彼日月，照大明於寰宇；類此鬆筠，負貞心於霜雪。順之則宗祏固，社稷寧，君臣序，朝廷正。逆之則紀綱廢，政教煩，陰陽錯於上，人神怨於下。故曰：「人之所生，禮為大也。」非禮無以事天地之神，辨君臣長幼之位。是禮之時義大矣哉！暨周昭王南征之後，彝倫漸壞；彗星東出之際，憲章遂泯。夫子雖定禮正樂，頹綱暫理，而國異家殊，異端並作。畫蛇之說，文擅於縱橫；非馬之談，辯離於堅白。暨乎道喪兩楹，義乖四術，上自遊夏之初，下終秦漢之際，其間岐塗詭說，雖紛然競起，而餘風曩烈，亦時或獨存。於是博物通人，知今溫古，考前代之憲章，參當時之得失，是以所見，各記舊聞，錯總鳩聚，以類相附，《禮記》之目，於是乎在。去聖逾遠，異端漸扇，故大小二戴，共氏而分門；王鄭兩家，同經而異注。爰從晉宋，逮於周隋，其傳禮業者，江左尤盛。其為義疏者，南人有賀循賀瑒庾蔚崔靈恩沈重宣皇甫侃等，北人有徐道明李業興李寶鼎侯聰熊安生等。其見於世者，唯皇熊二家而已。熊則違背本經，多引外義，猶之楚而北行，馬雖疾而去逾遠矣。又欲釋經文，唯聚難義，猶治絲而棼之，手雖繁而絲益亂也。皇氏雖章句詳正，微稍繁廣，又既遵鄭氏，乃時乖鄭義。此是木落不歸其本，狐死不首其邱。此皆二家之弊，未為得也。然以熊比皇，皇氏勝矣。雖體例既別，不可因循。今奉敕刪理，仍據皇氏以為本，其有不備，以熊氏補焉。必取文證詳悉，義理精審，翦其繁蕪，撮其機要。恐獨見膚淺，不敢自專，謹與中散大夫守國子司業臣朱子奢、國子助教臣李善信、守太學博士臣賈公彥、行太常博士臣柳士宣、魏王東閤祭酒臣範義頵、魏王參軍事臣張權等對共量定。至十六年，又奉敕與前修疏人及儒林郎守太學助教雲騎尉臣周元達、儒林郎守四門助教雲騎尉臣趙君讚、儒林郎守四門助教雲騎尉臣王士雄等對敕使趙宏智覆更詳審，為之正義，凡成七十卷。庶能光讚大猷，垂法後進。故敘其意義，列之雲爾。
夫《春秋》者，記人君動作之務，是左史所職之書。王者統三才而宅九有，順四時而治萬物。四時序則玉燭調於上，三才協則寶命昌於下。故可以享國永年，令聞長世。然則有為之務，可不慎與？國之大事，在祀與戎。祀則必盡其敬，戎則不加無罪。盟會協於禮，興動順其節。失則貶其惡，得則褒其善。此《春秋》之大旨，為皇王之明鑒也。若夫五始之目，章於帝軒，六經之道，光於《禮記》。然則此書之發，其來尚矣。但年紀緜邈，無得而言。暨乎周室東遷，王綱不振，楚子北伐，神器將移。鄭伯敗王於前，晉侯請隧於後。竊僭名號者，何國不然？專行征伐者，諸侯皆是。下陵上替，內叛外侵，九域騷然，三綱遂絶。夫子內韞大聖，逢時若此，欲垂之以法則無位，正之以武則無兵，賞之以利則無財，說之以道則不用。虛歎銜書之鳳，乃似喪家之狗，既不救於已往，冀垂訓於後昆。因魯史之有得失，據周經以正褒貶。一字所嘉，有同華衮之贈；一言所黜，無異蕭斧之誅。所謂不怒而人威，不賞而人勸，實永世而作則，歷百王而不朽者也。至於秦滅典籍，鴻猷遂𡫏；漢德既興，儒風不絶。其前漢傳《左氏》者有張蒼、賈誼、尹咸、劉歆，後漢有鄭衆、賈逵、服虔、許惠卿之等，各為詁訓，然雜取《公羊》、《穀梁》以釋《左氏》，此乃以冠雙履，將絲綜麻，方鑿圓枘，其可入乎？晉世杜元凱又為《左氏集解》，傳取丘明之傳，以釋孔氏之經，所謂子應乎母，以膠投漆，雖欲勿合，其可離乎？今校先儒優劣，杜為甲矣，故晉宋傳授，以至于今。其為義疏者，則有沈文何、蘇寬、劉炫。然沈氏於義例粗可，於經傳極疎；蘇氏則全不體本文，惟旁攻賈、服，使後之學者鑽仰無成；劉炫於數君之內，實為翹楚，然聦惠辯博，固亦罕儔，而探賾鉤深，未能致遠。其經注易者，必具飾以文辭；其理致難者，乃不入其根節。又意在矜伐，性好非毀，規杜氏之失，凡一百五十餘條，習杜義而攻杜氏，猶蠹生於木而還食其木，非其理也。雖規杜過，義又淺近，所謂捕鳴蟬於前，不知黃雀於其後，按僖公三十三年經云：「晉人敗狄于箕。」杜注云：「郤缺稱『人』者，時未為卿。」劉炫規云：「晉侯稱『人』與殽戰同。」案殽戰在葬晉文公之前，可得云背喪用師，以賤者告。箕戰在葬晉文公之後，非有背喪用師，何得云「與殽戰同」？此則一年之經，數行而已，曾不勘省上下，妄規得失。又襄公二十一年傳云：「邾庶其以漆閭丘來奔，公以姑姊妻之。」杜注云：「蓋寡者二人。」劉炫規云：「是襄公之姑，成公之姊，只一人而已。」案成公二年，成公之子公衡為質，及宋逃歸。案《家語‧本命》云：「男子十六而化生。」公衡已能逃歸，則十六七矣。公衡之年如此，則於時成公三十三四矣，計至襄公二十一年，成公七十餘矣，何得有姊而妻庶其？此等皆其事歷然，猶尚妄說，況其餘錯亂，良可悲矣！然比諸義疏，猶有可觀。今奉勑刪定，據以為本，其有疎漏，以沈氏補焉。若兩義俱違，則特申短見。雖課率庸鄙，仍不敢自專，謹與朝請大夫守國子博士臣谷𨙻律、故四門博士臣楊士勛、四門博士臣朱長才等，對共參定。至十六年，又奉勑與前脩疏人及朝散大夫行大學博士上騎都尉臣馬嘉運、朝散大夫行大學博士上騎都尉臣王德韶、給事郎守四門博士上騎都尉臣蘇德融、登仕郎守太學助教雲騎尉臣隨德素等，對勑使趙弘智覆更詳審，為之正義，凡三十六卷，冀貽諸學者，以裨萬一焉。
聖人設教，欲人謙已，已雖有能，不自矜大，仍就不能之人，求訪能事。已之才藝雖多，猶以為少，仍就寡少之人，更求所益。已之雖有，其狀若無。已之雖實，其容若虛。非惟匹庶，帝王之德，亦當如此。夫帝王內蘊神明，外須元默，使深不可知。故易稱以蒙養正，以明夷蒞眾。若其位居尊極，炫耀聰明，以才陵人，飾非拒諫，則上下情隔，君臣道乖，自古滅亡，莫不由此也。
詢字信本，潭州臨湘人。武德中累擢給事中，貞觀初曆太子率更令宏文館學士，封渤海縣男，卒年八十五。
敍曰︰夫九流百氏，為說不同。延閣石渠，架藏繁積，周流極源，頗難尋究。披條索貫，日用弘多，卒欲摘其菁華，採其旨要，事同游海，義等觀天。皇帝命代膺期，撫茲寶運，移澆風於季俗，反淳化於區中。戡亂靖人，無思不服，偃武修文，興開庠序，欲使家富隋珠，大懷荊玉。以為前輩綴集，各杼其意，流別文選，專取其文，皇覽徧略，直書其事，文義既殊，尋檢難一。爰詔撰其事且文，棄其浮雜，刪其冗長，金箱玉印，比類相從，號曰《藝文類聚》，凡一百卷。其有事出於文者，便不破之為事，故事居其前，文列于後，俾夫覽者易為功，作者資其用，可以折衷今古，憲章墳典云爾。太子率更令弘文館學士渤海男歐陽詢序。
夫至理虛寂，道非常道；妙門凝邈，無名爰名。爰自太始開圖，混元立極，三才奠處，萬品流形。莫知象帝之家，未睹穀神之域，希夷瑣閉，（一作）溟涬封寄。及夫鳥跡勃興，隱書詮奧，至化因茲而吹萬，元教由是以開先。聖聖襲明，道德授受。於是混元之教，風動天下，水行地中矣。宗聖觀者，本名樓觀，周康王大夫文始先生尹君之故宅也。以結草為樓，因即為號。先生稟自然之德，應元運而生，體性抱神，韜光隱耀，觀星候氣，物色真人，會遇仙輈，北面請道。二經既演，八表向化。大教之興，蓋起於此矣。茲觀中分秦甸，麵距終南。東眺驪峰，接晴嵐之浥浥；西顧太白，粲積雪之皚皚。授經之古殿密清，絡牛之靈木特立。市朝屢易，仙跡長存。物老地靈，每彰休應。卿雲日覆，壽鶴時來。樹無窠宿之禽，野有護持之獸。文始藥井，幹甃未墮；老君軬車，確然不朽。至於穿窬盜竊，進退自拘，似有縶維，悉皆麵縛。昔周穆西巡，秦文東獵，並枉駕回轅，親承教道。始皇建廟於樓南，漢武立宮於觀北。崇台虛朗，招徠雲水之仙；閑館錯落，賓友鬆喬之侶。秦漢廟戶，相繼不絕。晉宋謁版，於今尚存。實神明之奧區，列真之會府。後魏文帝變夷風於華俗，立仁義之紀綱，崇信教門，增置徒侶。有陳先生寶熾，潁川人，夙有幽逸之姿，幼懷林壑之趣，鬆風入賞，名嶽留連，玉皇之道既宏，銀榜之宮雲構。續有王先生子元，言窮名象，思洞隱微，念在元空，累非外物，含神自靜，儀聖作師，並德音孔昭，鬱為宗範。周太祖定業關內，躬受五符。隋文帝沐芳禮謁，獲聞休徵。迨隋將季，政教陵遲，六飛失馭，四維圯絕，夷羊在牧，蜚鴻滿野，家習兵凶，民墜塗炭。皇帝命世應期，榮鏡區宇，戡難靜亂，亭毒無垠。廣大配乎天地，光華方諸日月。數階庭之蓂莢，聆鳳和鳴；照景星於元雲，觀麟郊藪。緝禮裁樂，化俗移風。農夫勸於時雨，隴餘滯穗；工女勤於蠶績，杼柚不空。九服韜戈，三邊靜析，西戎革麵，東夷獻舞。朔南洎聲教，漠北盡來王。德化遐漸，無幽不暢。三善克懋，非假二疏。一有元良，萬邦貞固。照均天縱，道契生知。篤尚元根，欽茲聖躅。以武德三年，詔錫嘉名，改樓觀為宗聖觀。宸扆興念，纂胄所先，啟族成家，鼻於注史。得一以靈。蹈五稱聖。弱為道用，柔為至堅。損之又損，以至於益。瓜瓞綿長，慶流悠浸。爰初啟祚，致醮靈壇。自然香氣，若霧霏空。五色雲浮，如張羽蓋。七年歲惟作噩，月在黃鍾，六轡齊驤，百辟咸從，親幸觀所，謁拜尊儀，軒後之詣崆峒，神農之上石室，順法行禮，異代同規。觀主岐平定，精金格之書，究玉笈之文，知來藏往，盡化窮神，豫鑒天休，讚宏景福。法師呂道濟，監齋趙道隆，玉器凝潤，鶴情超遼，辨析連環，辭同炙果，對敭天旨，妙沃帝心。乃謂片言小善，尚題紺碣，矧夫皇輿迂駕，挹酌希微，大道資始，爐錘萬物，不有刊勒，其可已乎？侍中江國公陳叔達，朝宗羽儀，詞才冠秀，奮茲洪筆，為制嘉銘。
有翰林善書大夫言於寮故無名公子曰：「自書契之興，篆隸茲起，百家千體，紛雜不同。至於書妙窮神，作範垂代，騰芳飛譽，冠絕古今，惟右軍王逸少一人而已。然去之數百年內，無人擬者。蓋與天挺之性，功力尚少，用筆運神，未通其趣，可不然歟？」公子從容礻僉衽而言曰：「仆庸瑣愚昧，稟命輕微，無祿代耕，留心筆硯。至如天挺功力，誠如大夫之說，用筆之趣，請聞其說。」大夫欣然而笑曰：「此難能也。子欲聞乎？」公子曰：「餘自少及長，凝精翰墨，每覽異體奇跡，未嚐不循環吟玩，抽其妙思，終日臨仿，至於皓首而無退倦也。」「夫用筆之法，急捉短搦，迅牽疾掣，懸針垂露，蠖屈蛇伸，灑落蕭條，點綴間雅，行行眩目，字字驚心，若上苑之春花，無處不發，抑亦可觀。是餘用筆之妙也。」公子曰：「幸甚幸甚！仰承餘論，善無所加。仆見聞異於是，輒以聞見，便耽玩之，奉對大賢座，未敢抄說。」大夫曰：「與子同寮，索居日久，既有異同，焉得不敘？」公子曰：「向之造次，濫有斯言。今切再思，恐不足取。」大夫曰：「妙善異述，達者共傳，請不秘之，粗陳梗概。」公子安退位逡巡，緩頰而言曰：「夫用筆之體會，須鉤黏才把，緩絏徐收。梯不虛發，研必有由。徘徊俯仰，容與風流。剛則鐵畫，媚若銀鉤。壯則啒吻而葛嶪，麗則綺靡而清遒。若枯鬆之臥高嶺，類巨石之偃鴻溝。同鸞鳳之鼓舞，等鴛鷺之沈浮。仿佛兮若神仙來往，宛轉兮似獸伏龍遊。其墨或灑或淡，或浸或燥。遂其形勢，隨其變巧。藏鋒靡露，壓尾難討。忽正忽斜，半真半草。唯截紙棱，撆捩窈紹。務在矜實，無令怯少。隱隱軫軫，譬河漢之出眾星，昆岡之出珍寶。既錯落而爛爛，複逯連而埽𢸘。方圓上下而相副，終始盤桓而圍繞。觀寥廓兮似察，始登岸而逾好。用筆之趣，信然可珍，竊謂合乎古道。」大夫應聲而起，行吟而歎曰：「夫遊畎澮者詎測溟海之深？升培塿者寧知泰山之峻？今屬公子吐論，通幽洞微，過鍾張之門，入羲獻之室，重光前哲，垂裕後昆。中心藏之蓋棺乃止。」公子謝曰：「鄙說疏淺，未足可珍。忽枉話言，不勝慚懼。」
每秉筆，必在圓正氣力，縱橫重輕，凝神靜慮，當審字勢，四面停勻，八邊俱備，長短合度，粗細折中，心眼準程，疏密欹正。最不可忙，忙則失勢。次不可緩，緩則骨癡。又不可瘦，瘦則形枯。複不可肥，肥則質濁。詳細緩臨，自然備體。此字學要妙處。貞觀六年七月十二日，詢書付善奴。
貞觀六年仲夏中旬初偶詣蘭若，猥辱見示諸家書，遍得看尋，可以頓醒滯思，各甚嘉妙。今昔孰為比肩，至於興歎耳。珍重珍重。因書此敘於其後。渤海郡率更令歐陽詢記之。
靜而思之，勝事莫複過此。氣力弱，猶未愈。吾君何當至速附書，必向饒定須寄信意。歐陽詢呈。
五月中得足下書，知道體平安，吾氣力尚未能平複，極欲知君等❥息。比憂散散不可具言，不複。歐陽詢頓首頓首。
仲尼夢奠，七十有二，周王九齡，俱不滿百。彭祖資以導養，樊重任性，裁過盈數，終歸冥滅。無有得停住者。未有生而不老，老而不死。形歸邱墓，神還所受，痛毒辛酸，何可熟念？善惡報應，如影隨形，必不差二。
年二十餘，至番陽，地沃土平，飲食豐賤。眾士往往湊聚，每日賞華，恣口所須。其二張才華議論，一時俊傑。殷薛二侯，故不可言。戴君國士，出言便是月旦。蕭中郎頗縱放誕，亦有雅致。彭君摛藻，特有自然。至於閣山神詩，先輩亦不能加。此數子遂無一在，殊使痛心。
蓋聞不生不滅，圓照偏知；無去無來，冥機虛寂。言語既窮，心行跡斷。利見鹿苑，興捅誘之權；倚跡鷲山，導汲引之路。一音稱物，隨類得解；三達教闡，迷途自識。慧日騫幽，法雨遐濟。德暢忍土。是謂能仁。然喻月譬鏡，宜有隱顯。仿佛宗極，仰資圖鑄。道冠域中，金剛為大。故神塔湧見，靈相望先。有曇比邱，俗姓竺氏，本為趙將。知若器之難安，悟浮生之易盡。以榮利為桎梏，視名聞為羈絆。屏棄喧嘵，專修冥寂。虛舟觸遠，津度罕槩。元風獨扇，息心無侶。匡阜北嶺，地接層峰，日月之所縈回，雲霧之所蒸液。激白水於紫霄，照離暉於石鏡。南瞻五嶺，北睇九州。貞遯忘歸，幽棲是卜。法師秉心萃止，負錫來儀，樹宇山間，遊情梵表，及遷即化，藉草岩間。有息慈慧永，河內繁氏，高足稱首，人師物匹。儀無虛位，理必淵湮。服道禦身，宏善備物。形性兩忘，冤親等觀。故異香入室，猛獸馴階。紹修主業，安禪結宇。晉光祿卿潯陽陶範，慕彼清聲，遊茲勝地。崇信正道，擁篲式閭。為出俗之藩蘺，為入室之榯欐。興建佛寺，締構伽藍。指景瞻星，鳩徒揆日，草開林，增卑架巘，夷峻築台，疏巒抗殿，長廊繞澗，斜砌環池，冬燠夏涼，經行畢備，命曰西林。是歲太和之一年，永公化緣將盡，曾無憂生之嗟；冥照幽通，豈若逆旅之舍？其日山房晦寂，側塞幡花，洞戶疑深，鏗鏘音樂，歡喜合掌，奄然終謝，年八十三。法師運載群品，舟梁大法，羽蠢族，鹹知締向，賈遠法師德高人師，道被幽冥，能屈萬乘之尊，申其再三之敬。相望江海，獨在伊人。言發響依，契同符合。自爾戒定，接式龍象，鹹泊感不虛，至切有歸焉。但年代摧薄，寺宇凋敝。梁天監三年，有恩律師，聿來憩止，掄葺道場。大隋握鏡，天下文明。慧達禪師太原王氏，廓六度以為津，構四禪以為室。世歸至德，物仰高韻。為善終日，匪憚劬勞。自東徂西，興建佛事。爰自金城，至於淮水。亙陸遵渚，莫匪教門。宅古棲空，因心自遠。虛室生白，房櫳引靄。四部翹誠，頭目頃禮。禪師報云：「欲道場營建七間重閣。」勸募之侶，鹹百其誠。以大業二年，爰戒匠人，匪日斯就，逶迤飛閣，秀出幹霄延袤層軒，俯視無地。爐香與峰雲共鬱，鍾聲與幽穀合響。有頃，達公欲往長沙，模寫瑞像，及刻優填王像。即輕舉扁舟，俄而旋返。所造法身，光相殊特，勢超鎔楷，功逾琢磨，丹蒦競姿，紫銑爭耀，力雖人就，妙乃神輸。大業七年，達公寂滅。次有東林道生法師，樹明因於往劫，襲慧果於今生，忘已濟物，纂修厥緒。寺僧智正等，以樹道風於長世，詒德範於來業，莫若勒茲紺碣，題以元碑，寓言雕篆，稽首作領。乃為銘曰：
二儀肇判，萬品流形。❥愛煩惱，繽紛靡寧。三彰四倒，瘝惑焦明。十纏九結，寵辱相驚。回三界，輪環四生。欲流長騖，薪火不停。誰其拯物，獨有能仁。紆情紆識，即果明因。開方便門，示彼元津。雨大法雨，洗滌深塵。佛日雖隱，宏道在人。爰有開士，粵來萃止。鏟跡銷聲，為法忘已。置想依空，求真得理。異人載挺，大法舟航，希蹤祇樹，標建道場。披蓁剪棘，抗陸遊梁。切漢幹霄，含星浴日。岩穀虛靜，樹林閑謐。宴坐經行，道糧權實。法門無二，義揆歸一。總駕大乘，始終竟畢。像教有形，取諸相質。靈宇方固，金剛不遷。希彝至道，緬邈遐年。須彌有盡，法炬長燃。鹹慕偈讚，敬勒雕鐫。
元朗字德明，以字行，蘇州吳人。初為秦府文學館學士，補太學博士，貞觀初遷國子博士，封吳縣男。
夫書音之作，作者多矣，前儒撰著，光乎篇籍，其來既久，誠無閒然；但降聖已還，不免偏尚，質文詳略，互有不同。漢魏迄今，遺文可見，或專出己意，或祖述舊音，各師成心，製作如面，加以楚夏聲異，南北語殊，是非信其所聞，輕重因其所習，後學鑽仰，罕聞指要。夫筌蹄所寄，唯在文言，差若毫釐，謬便千里。夫子有言：「必也正名乎。名不正，則言不順；言不順，則事不成。故君子名之必可言也，言之必可行也。」斯富哉言乎，大矣，盛矣，無得而稱矣！然人禀二儀之淳和，含五行之秀氣，雖復挺生天縱，必資學以知道，故唐堯師於許由，周文學於虢叔，上聖且猶有學，而況其餘乎。至於處鮑居蘭，翫所先入，染絲斲梓，功在初變，器成采定，難復改移，一薰一蕕，十年有臭，豈可易哉！豈可易哉！予少愛墳典，留意藝文，雖志懷物外，而情存著述。粵以癸卯之歲，承乏上庠，循省舊音，苦其大簡，況微言久絕，大義愈乖，攻乎異端，競生穿鑿。不在其位，不謀其政，既職司其憂，寧可視成而已？遂因暇景，救其不逮，研精六籍，采摭九流，搜訪異同，校之《蒼》《雅》，輒撰集《五典》、《孝經》、《論語》及《老》、《莊》、《爾雅》等音，合為三袟三十卷，號曰《經典釋文》。古今並錄，括其樞要；經注畢詳，訓義兼辯；質而不野，繁而非蕪。示傳一家之學，用貽後嗣，令奉以周旋，不敢墜失，與我同志，亦無隱焉。但代匠指南，固取誚於博識，既述而不作，言其所用，亦何傷乎-{云)-爾。
王世充、竇建德為讎大邦，我秦王赫然斯怒，罪人乃得。班師凱還，駐蹕廣武。值夜雨作，而東南雲際，光焰射天，燭見觀音菩薩，金身畢露。王頓首拜瞻，喜謂群臣曰：「乃者武事告成，天授神祐，厥功溥哉！」遂敕建茲寺，因名焉。工訖，乃樹碣以紀其歲月雲爾，時武德五年也。
