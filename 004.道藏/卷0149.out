遂良字登善，散騎常侍亮子。初授秦州都督府鎧曹參軍，貞觀中累拜中書令，與長孫無忌同受顧命。高宗立，爵河南郡公，拜吏部尚書同中書門下三品，為右僕射，諫立武昭儀為皇后，左遷潭州都督，再貶愛州刺史。顯慶三年卒，年六十三。神龍元年，武後遺詔復其爵位。
臣遂良言：伏承風氣小動，正進湯藥，臣荷恩光，不勝愁懼。既聞禦膳平和，一則以喜。伏惟陛下異人者神明，同人者五情。夫人之生，以神為主，神太用則虛，形太勞則倦。有此而不生疾者，非所聞也。陛下昔年力平寇亂，及臨寶位。憂勞萬國，龍荒沙漠，何所不思，情切於此，無時懈怠，遂令陛下須鬢為之早白。又數年已來，耽玩書史，每作文詠，兼諸手筆，日暮繼燭，運心不停。又詰朝與群臣論政，數百千語，音若韶夏，理同蘭王，若非辛勤，何以得此？且以天情愛好，不能自息，臣愚誠恐陛下今猶看讀。夫人年逾四十，筋力漸疲，篤而不休，更增疹疾。然君以百姓為心，百姓以君為命。君體平康，天下安寧。陛下已讀得之者用之不可盡，已知者當世不能逾。伏願節諸言語，且無披卷，每減思慮，微屙自遣，天下蒼生之所幸賴，臣不勝區區，謹敢表聞。伏願無覽臣之表，遣傍人讀知臣章，臣願足矣。下愚之情，伏深戰灼。
臣遂良言：古稱君為元首，臣作股肱。梁棟榱桷，隨能助化，所謂成海取乎細流，崇山由乎積壤。然則為治之本，在於擇人。不正其原，遂差千里。《周禮》，卿大夫之職，考士德行，獻之於王，王拜而受之，登於天府。漢家以明經拜職。或四科辟召，必擇器任使，量才命官。然則市井子孫，不居官吏。大唐制令，憲章古昔，商估之人，亦不居官位。陛下許諸司令史捉公廨本錢，諸司取此色人號為捉錢令史。不簡性識，寧論書藝？但令身能估販，家足貲財，錄牒吏部，便即依補。大率人捉五十貫已下，四十貫已上，任居市肆，恣其販易。每月納利四千。一年凡輸五萬，送利不違，年滿授職。然有國家者嚐笑漢世賣官，今開北路，頗類於此。在京七十餘司，相率司副九人，更一二載後，年別即有六百餘人輸錢授職。伏惟陛下治致升平，任賢為政，或太學高第，或諸州進士，皆策同片玉，經若懸河，奉先聖之格言，慕昔賢之廉恥，拔十取五，量能授官。然犯禁違公，輒罹刑法。況乎捉錢令史，主於估販，誌意分毫之末，耳目鄽肆之間。輸錢於官，以獲品秩，荏苒年歲，陛下能不使用之乎？此人習與性成，慣於求利，苟得無恥，豈蹈廉隅？使居其職，何向而可？將來之弊，宜絕本源。臣每周遊民間，為國視聽，京師僚庶，爰及外官，異口同辭，鹹言不便。臣無容靜嘿，輕敢表聞。伏願更敕朝臣，遣其詳錄，輒煩聽覽，伏深戰栗。謹言。
臣遂良言：臣聞主祭祀之胄，必資於嫡長；擢文武之材，無限於正庶。故知求賢之務，有異於承家。前王制禮，緣情斯極。永嘉以來，王塗不競，在於河北，風俗頓乖。以嫡待庶而若奴，妻遇妾而如婢，廢情虧禮，轉相因習，構怨於室。取笑於朝，莫能自悛，死而無悔。降及隋代，斯流遂遠。獨孤後罕雎鳩之德，同牝難之晨，普禁庶子，不得入侍。自始及末，怨曠未弭。聖朝禦治，深革前弊。人以才進，不論嫡正，自茲二紀，多士如林，今者簡千牛舍人，方為此制。臣竊思審，於理未安。何者？母以子貴，子不緣母也。今以母非正室，便言子無貴仕，則趙衰孕於越婢，遙集產於胡嫗，田文枚皋，皆妾子也。文則播美於強齊，皋則有聲於隆漢。未聞前載，有所間然，此類甚多，備存史冊，不敢煩引，輕黷宸嚴。今反棄古實從近事，以妒忌之政，施明揚之日，非徒英雋交屈，固亦競端斯始。王者設教，務慎其源，源流一開，為弊必甚。儻側室之子，負才而不用，君棄之於上，家輕之於下，忠孝不展，友愛無施，如此等人，豈不怨憤？雖隔千牛之選，仍許三衛之宮。色類乃複稍殊，捍禦至竟無別。若惟才是用，人自甘心。一彼一此，異端斯起。至於昨來檢括粗人，公孫武遠及崔仁師等兒，多是嫡子，故知善惡由乎積習，邪正寧限嫡庶？必然之理，不言可明。伏願更量可否，還遵昔制。不使側室之胄，不高才而被屈；正妻之子，雖至愚而獲用。則嫡庶於此分鑣，諍訟無因發矣。前選已了，不可更追，乃今補闕，猶得詳審。臣蒙恩獎，擢廁近司，事有未安，豈敢自默？謹以表奏，伏增惶悚。
臣遂良言：竇智純不自循名，陷於險薄既是陛下近親，由來之所詣委。然智純戚屬使任，女為王妃，結發從我，實為故舊。書言昔在唐堯，以親九族。陛下憲章前事，自須進退以禮。方今刑網寬大，不以疑罪與民。宏基所注箭射舍中，事已非實；智純自藏獨樹，狀又難明。所以刑部大理，各相得失，陛下已出智純為開州刺史，便是貶責正當，處分已畢。今之餘事，隻是窮逐語言。但智純戚屬，貴望親姻，既蒞職居官，布在朝野，相逢談說言議是常。兼複其婦積病在床，命懸朝夕，即日刑部官司及在朝士，皆不欲陛下更窮此事。設令實推得智純自藏獨樹，誣宏基家人，刑名指歸，殊非重大。況又事跡曖昧，猶未分明，若久窮逐，便成苛細，生於物議，虧損至德。如臣愚見，伏願更施天澤，赦其所短，情存故舊，不失善聲。即日在外議論如此，臣猥居諫職，而不敢不聞。塵黷聽覽，伏增戰栗。
臣遂良言：臣聞三爵獻酬，所以成禮，七升為限，謂之無度。《書》之雅誥，其慎在酒。伏見去月二十七日為太子成婚訖，北門賜三品以上宴，自日辰時連至三更，疲勞聖躬，尤非盛事。有識者雲雲，皆言非是，昔孫權漢後，酒敗其德。昔陳完謂齊景公曰：「臣卜其晝，未卜其夜。」白日傾酌，是陶神情。伏願陛下，更無夜飲。臣以虛薄，拾遺是司，不辭嚴誅，輕敢奏聞。謹陳庸淺，不勝戰越。
臣遂良言：臣聞大聖文明，必垂憲法，使聽之者知善，聞之者自新，謂之中刑而終久無弊，糠比古昔而樹之風聲，冠蓋百王，光茲至道。伏惟陛下心記五車，坐談千卷，斷決機務，必先至理。臣昨日伏見敕至門下，五品已上官人妻及女等有犯罪者，並沒為官婢。夫犯惡逆，始用此刑，不然，曆代雜刑，曾無此準，聖主可以理平，臣乞以一理，敢煩天聽。夫禁穢防奸，既張羅網，生民幹犯，必有其事。今忽有三公六尚書等，官當重寄，或有子數人，半居文武，而此三公六尚書之婦，忽犯奸淫，披猖衢路，沒為官婢，其夫既恥，其子亦愧，更何顏以在列，亦無麵以當官，合門恥辱，一時俱棄。至於九卿之室，十二衛將軍之妻，沒為官婢，夫豈不愧？雖有文武之幹，珪璋之質，朝廷之所嗤笑，儕流之所指點，自貽伊戚，理須屏跡。臣恐失諸人倫，有從此起。是以古者存其大體，而略其細微，掩其家室，而用其才能。若沒其女，亦為狼狽，厥父與兄，胡顏自處？乞陛下審教化之本，詳刑罰之要。臣甘從鼎鑊，更請一言。忽若郡王近親，縣主密屬，有如此者，若何處置？若沒為官婢，則非複國章，若不為愆，則同罪異罰。臣詳案前載，參驗當今，輕敢思量，實為不可。臣荷陛下殊恩，擢居近侍，披跡庸流，位班四品，官高祿厚，於臣願足。俛仰而無愆過，從容而悅聖顏，所以敢犯雷電，獻心帷扆者，夙奉深恩，願罄微節，昔臣有慕汲黯，而願其後為堯舜，守茲愚誠，欲崇主德，雖則畏懼，必冀陳聞。伏願天明一垂矜察，陛下必以為此事難容，理須懲肅，可更付近臣詳議，增加其罪。臣未敢出敕，手執踟躕，敢冒宸嚴，伏待刑憲。
臣遂良言：昔人輸寫至誠，必通幽顯。是以落日回光，飛泉上出。臣丹心不著，空祈聽覽，擢臣之發，不足仇愆。臣今月五日詣虔化門進封表，論五品以上官人妻及女等有犯罪者沒為官婢，既未進旨，下情惶懼。臣又再三思量，實為不可。唯有身犯叛逆，天下不容，妻奴等始合配沒。自茲以往，曾無此例。若犯奸罪，身即沒官。不敬舅姑，則依常律。自非中刑，不可為教。至於一婦沒官，其夫及子，同宗合門，有大羞辱。見在朝者，皆不可用。郡王近親，縣主密戚，或有如此事，並具前表。夫帝王作典，謂之利用，恐其罪而化之，不因其罪而利之，不驚人心，不興物議，教民以善，不為異罰。則三皇以來，二百餘帝，禁止奸穢，皆無此法。至於明聖，獨用此刑，既慚古昔，終塵德義。然則刑為政教之用，政為社稷之本，若再三如此，天下依行，臣恐政道因茲漸就流壞。是以不避嚴誅，更敢一請。若即班行，四方談議，臣緘口不言，罪合萬死。執以陳聞，伏候刑憲。謹言。
臣遂良言：昔者聖人之於鬼神也。聞之而不獨信，知之而不專恃。是以顓頊依於鬼神，制之以正，不懼驚異，增修仁德。孔子不語怪力亂神。伏惟陛下氣蓋區中，威移海外，擁百萬之陣，頓九夷之又顙，自書史所載，未之前聞。夫人歡樂則意氣高，悲哀則膽力少，自不可信茲訛惑，轉移常操。而宮中嬪列，謂之婦人，恇弱周章，眼光浪見，更相恐懼，動一驚百。雖有孟賁壯誌，孔翟精誠。終不免聽之心疑，聞之意動。變異之來，具諸前誌，自須制之以貞正，厲之以安靜，謂之為吉則變，謂之為祥則嘉。如臣愚見，宜敕宮中，眼花浪見，不得報告傍人。更相恐動，亦不得專輒奏聞。如此而不安然，臣受死罪。謹錄前載所見者為吉慶具，別狀以聞。
臣遂良言：昔聖人制禮，尊嫡卑庶，謂之儲君。道亞睿極，其為崇重，用物不計，泉貨財帛，與王者共之。庶子體卑，不得為例。所以塞嫌疑之漸，除禍亂之源。而先王必本人情，然後制法，知有國家，必有嫡庶。然庶子雖愛，不得超越嫡子，正體特須尊崇。如不能明立定分，遂使當親者疏，當尊者卑，則佞巧之奸，乘機而動私恩害公，或至亂國。伏惟陛下功超邃古，道冠百王，發號施令，為世作法。一日萬幾，未盡其美，臣職在諫諍，無容靜默。伏見東宮料物，歲得四萬段，付市貨賣，凡直一萬一千貫文。魏王支別封及廩物，一年凡直一萬六千貫文。此便儲後俸料，翻少於諸藩，朝野聞見，以為非是。陛下往年行幸，自洛陽還，太子於闕首獻食，家令無物可用，遂內出綾彩，貨充鼎實。預是宮臣，誰不聞見？陛下必以為魏府支用見不足，人多費廣，此理可通。然則至於儲君，更宜增益。臣謹按漢明帝披輿地圖，等儲君戶口諸子，租歲不過二千萬，明德馬後為言，亦不偏得。此則防其嗜欲，節其驕恣，伏願陛下頗擇漢法，宏蕩無偏。儲君之用，微附古昔。然晉王陛下親自撫養，至於成立，上聖深慈，偏所鍾愛。《傳》曰：「臣聞愛子，教之以義方。」忠孝恭儉，義之方謂。國家於東宮，略同魏府。即目所睹，未有殊別。語其將來，不可不慮。若多其室宇，唯欲崇高，賜以金貝，使其盈積，家人多於餘國，良馬超於列藩，王成童之年，已得如此，長世以後。嗜欲方生，歲增則欣喜，微減則失意。財多則溢罕有克全。寵祿過驕，安能自制。昔漢竇太後及景帝，並不識義方之理，遂驕恣梁孝王，封四十餘城，苑方三百里，大營宮室，複道彌望，積財鏹巨萬計，入驚出蹕，小不得意，發病而死。宣帝亦驕恣淮陽憲王，幾至放敗，賴其輔以退讓之臣，僅乃獲免。且魏王既新出閤，恒存禮制，言提其耳，且示節儉，自可在後月加歲增，愛子豈慮不足？微臣庸暗，不知大體，所有管見，願悉言之。特願天明曲垂省覽，即日諸王僚佐，皆選上才。或幹職有餘，識見猶闕，莫不誘王財賄，偏曲聞奏，他王皆不得，我王獨得之，以此自矜，以茲為美。即日僚佐，率多如此。愚臣所見，特謂不然。《傳》曰：「上之化下，如風之靡草也。」則眾人萬語，不及陛下一言能成就保全。唯在陛下留意子弟，置嚴師傅。諸王之國，帝弟歸藩，何嚐不德音懇切，示其成敗？此皆皇唐美制，以為稱首，諸王尊奉，則無愆失。然則芻蕘之說，更有可觀；愚臣千慮，或一可采。伏願陛下廣加教諭，他王皆求請，有一王獨足，陛下則崇賞之；他王皆戲，有一王獨愛學，陛下則崇賞之；他王好獵，有一王獨不遊，陛下則崇賞之；他王皆營作，有一王獨靜處，陛下則崇賞之。上好之則下為之，上賞之則下趨之。雕琢諸王，皆成退素，如斯陷敗，臣所不聞。薰風所扇，日馳千里。既教之以謙儉，又勸之以文學，惟忠惟孝，因而獎之，道德齊禮，乃為良器，此所謂聖人之教，不肅而成者也。臣以不才，叨居諫職，甘從鼎鑊，輕敢以聞，煩讟之愆，伏增戰栗。
昔兩漢以郡國理人，除郡以外，分立諸子，割土分疆，雜用周制。皇唐郡縣，粗依秦法，皇子幼年，或授刺史。陛下豈不以王之骨肉，鎮扞四方？此之造制，道高前烈，如臣愚見，有小未盡。何者？刺史郡帥，人仰以安，得一善人，部內蘇息；遇一不善人，合州勞弊。是以人君愛恤百姓，常為擇賢。或稱河潤九裏，京師蒙福；或人興歌詠，生為立祠。漢宣帝云：「與我共理者，惟良二千石乎？」如臣愚見，陛下兒子內，年齒尚幼，未堪臨人者，請且留京師，教以經學。一則畏天之威，不敢犯禁；二則觀見朝儀，自然成立。因此積習，自知為人，審堪臨州，然後遣出。臣謹按漢明章和三帝，能育愛子弟，自茲以降，以為準的。封立諸王，雖各有國土，年尚幼小者，各留京師，訓以禮法，垂以恩惠。訖三帝世，諸王數十百人，惟二王稍惡，自餘餐和染教，皆為善人。此則前事已驗，惟陛下詳察焉。
陛下兵機神算，人莫能知。昔隋末亂離，手平寇亂。及北狄侵邊，西蕃失禮，陛下欲命將擊之，群臣莫不苦諫，惟陛下明略獨斷，卒並誅夷。海內之人，徼外之國，畏威懾伏，為此舉也。今聞陛下將伐高麗，意皆熒惑，然陛下神武英聲，不比周隋之主，兵若渡遼，事須克捷，萬一差跌，無以示威遠方，必更發怒，再動兵眾，若至於此，安危難測。
臣聞古者哲後臨朝，明王創制，必先事華夏，而後夷狄，務廣德化，不事遐荒。是以周宣薄伐，至境而反。始皇遠塞，中國分離。漢武負文景之聚財，玩士馬之餘力，始通西域。初置校尉，軍旅連出，將三十年，複得天馬於宛城，采葡萄於安息。而海內虛竭，生人失所。所以租及六畜，算至舟車。因之凶年，盜賊並起。搜粟都尉桑宏羊複希主意，遣士卒遠田輪台，築城以威西城。武帝翻然追悔，情發於中，棄輪台之野，下哀痛之詔，以人神感悅，海內乃康。向使武帝複用宏羊之言，天下生靈，皆盡之矣。是以光武中興，不逾蔥嶺，孝章即位，都護來歸。
陛下誅滅高昌，威加西域，收其鯨鯢，以為州縣。然則王師初發之歲，河西供役之年，飛芻免粟，十室九空，數郡蕭然，五年不複。陛下每歲遣千餘人，遠事屯戍，終年離別，萬里思歸。去者資裝，自須營辦，既賣菽粟，傾其機杼。經途死亡，複在其外。兼遣罪人，增其防遏。彼罪人者，生於販肆，終朝惰業，犯禁違公，止能擾於邊城，實無益於行陣。所遣之內，複有逃亡，官司捕捉，為國生事。高昌塗路，沙磧千里，冬風冰冽，夏風如焚，行人去來，遇之多死。《易》云： 「安不忘危，理不忘亂。」設令張掖塵飛，酒泉烽起，陛下豈能得高昌一人鬥粟而及事乎？終須發隴右諸州，星馳電擊。由斯而言，此河西者，方於心腹；彼高昌者，他人手足，豈得糜費中華，以事無用？《書》曰：「不作無益害有益。」其此之謂乎？
陛下道映先天，威行無外，平頡利於沙塞，滅吐渾於西海。突厥餘落，為立可汗；吐渾遺萌，更樹君長。複立高昌，非無前例。此所謂有罪而誅之，既服而存之。四海八蠻，誰不聞見？蠕動蠉生，畏威慕德。宜擇高昌可立者立之，微給首領，遣還本國，負戴洪恩。長為藩翰。中國不擾，既富且寧，傳之子孫，以貽永世。
臣聞周世問安，三至必退；漢儲視膳，五日乃來。前賢作法，規模宏遠。《禮》曰：「男子十年，出就外傅。」宿出於外，學書計也。然則古之達者，豈無慈心？減茲私愛，欲使成立。凡人尚猶如此，況君之世子乎？自當春誦夏弦，親近師傅，知人間之庶事，識君臣之大道，使翹足延首，皆聆善聲。若獻歲之有陽春，元天之有日月，宏此懿德，乃作元良。伏惟陛下道育三才，功包九敘，新樹太子，莫不欣欣。既廢昏立明，須稱天下瞻望。而教成之道，實深乖闕，不離膝下，常居宮中。保傅之說無暢，經籍之談蔑如。且朋友不可以深交，深交必有怨；父子不可以滯愛，滯愛或生愆。伏願遠鑒殷周，近遵漢魏，不可頓革，事須階漸。恒計旬日，半遣還宮，專學藝以潤身，布芳聲於天下。則微臣雖死之日，猶生之年。
車駕若自往遼左，皇太子又監國定州，東西二京，府庫所在，雖有鎮守，終自空虛。遼東路遙，恐有元感之變。且邊隅小國，不足親勞萬乘。若克勝，不足為武；儻或不勝，恐為所笑。伏請委之良將，自可應時摧滅。
莫離支虐殺其主，九夷所不容，陛下以之興兵，將事吊伐，為遼山之人，欲報主辱之恥。古者討殺君之賊，不受其賂。昔宋督遺魯君之郜鼎，桓公受之於太廟，臧衣伯諫曰：「君人者，昭德塞違，今滅德立違，而置其賂於太廟，百官象之，又何誅焉？武王克商，遷九鼎於雒邑，義士猶或非之，而況將昭違亂之賂器，置諸太廟，其若之何？」夫《春秋》之書，百王取則。若受不臣之筐篚，納弑君之朝貢，不以為愆，何所致伐？臣謂莫離支所獻，自不合受。
君為元首，臣號股肱，龍躍雲興，不嘯而集，苟有時來，千年朝暮。陛下昔在布衣，心懷拯溺，手提輕劍，仗義而起，平諸寇亂，皆自神功。文經之助，頗由輔翼，為臣之勤，元齡為最。昔呂望之扶周武，伊尹之佐成湯，蕭何關中，王導江外，方之於斯，可以為匹。且武德初策名伏事，忠勤恭孝，眾所同歸。而前宮海陵，憑凶恃亂，幹時事主，人不自安，居累卵之危，有倒懸之急，命視一刻，身縻寸景，元齡之心，終始無變。及九年之際，機臨事迫，身被斥逐，闕於謨謀，猶服道士之衣，與文德皇後同心影助，其於臣節，自無所負。及貞觀之始，萬物惟新，甄吏事君，物論推與，而勳庸無比，委質惟舊。自非罪狀無救，搢紳同尤，不可以一犯一愆，輕示遐棄。陛下必矜元齡齒發，薄其所為。古者有諷諭大臣，遣其致仕，自可在後，式遵前事，退之以禮，不失善聲。今數十年勳舊，以一事而斥逐，在外雲云：以為非是。夫天子重大臣，則人盡其力；輕去就則物不自安。臣以庸薄，忝預左右，敢冒天威，以申管見。
臣聞信為國本，百姓所歸。是以文王許枯骨而不違，仲尼寧去食而存信。延陀曩歲，乃一俟斤耳。值神兵北指，蕩平沙塞，狼山瀚海，萬里蕭條。陛下兵加諸外，而恩起於內，以為餘冠奔波，須立酋長，璽書鼓纛，立為可汗。其懷恩光，仰天無極，而餘方戎狄，莫不聞知。以共沐和風，同餐恩信。頃者頻年遣使，請婚大國，陛下複降鴻私，許其姻媾。於是報吐蕃，告思摩，示中國，五尺童子，人皆知之。於是禦幸北門，受其獻食。於時百寮端笏，戎夷左衽，虔奉歡宴，皆承德音，口歌手舞，樂以終日。百官會畢，亦各有言，鹹以為陛下欲得百姓安寧，不欲邊境交戰，遂不惜一女而妻可汗，預在含生，所以感德。今一朝生進退之意，有改悔之心，臣為國家惜茲聲聽。君子不失色於物，不失口於人。晉文公圍原，命三日糧原不降，命去之，諜出曰：「原將降矣。」軍請待之，公曰：「信，國之寶也。民之庇也。得原失信，何以庇之？」陛下慮生意表，信在言前，今者臨事，忽然乖殊，所惜尤少，所失滋多。情既不通，方生嫌隙。一方所以相畏忌，邊境不得無風塵，西州朔方，能無勞擾？彼胡以主被欺而心怨，此士以此無信而懷慚，不可以訓戎兵，不可以勵軍事。伏惟陛下以聖德神功，廓清四表，自君臨天下，十有七載，以仁恩而結庶類，以信義而撫戎夷，莫不欣然，負之無力，其見在之人，皆思報厚德，其所生允嗣，亦望報陛下子孫。今者得一公主配之，以成陛下之信，有始有卒，其唯聖人乎！
且又龍沙以北，部落無算，中國擊之，終不能盡。亦由可北敗苪興，突厥亡，延陀盛。時以古人虛外實內，懷之以德，為惡在夷不在華，失信在彼不在此。伏惟陛下聖德無涯，威靈遠震，遂平高昌，破吐渾，立延陁，滅頡利，輕刑薄賦，庶事無壅，菽粟豐賤，祥符累臻。此則堯舜禹湯。不及陛下遠矣。伏願旁垂愷悌，廣茲含育。而常嗔絕域，有意還藩，非偃伯興文之道，非止戈為武之義。臣以庸暗，忝居左右，敢獻瞽言，不勝戰懼。
臣聞君子不失言於人，聖主不戲言於臣。言則史書之，禮成之，樂歌之。居上能禮其臣，臣始能盡力以奉其上。近代宋孝武，輕言肆口，侮弄朝臣，攻其門戶，乃至狼狽。良史書之，以為非是。陛下昨見問張元素雲，隋任何官？奏雲縣尉。又問未為縣尉已前，奏雲流外。又問在何曹司？元素將出閤門，殆不能移步，精爽頓盡，色類死灰，朝臣見之，多所驚怪。大唐創曆，任官以才，卜祝庸保，量能使用。陛下禮重元素，頻年任使，擢授三品，翼讚皇儲，自不可更對群臣，窮其門戶。棄昔日之殊恩，盛一朝之愧恥。人君之禦臣下也。禮義以導之，惠澤以驅之，使其負戴元天，罄輸臣節，猶恐德禮不加，人不自勵，若無故忽略，使其羞慚，鬱結於懷，衷心靡樂，責其仗節死義，其可得乎？
秦始皇既並天下，取趙璧琢而為之，方四寸，紐五盤龍麵，曰：受命於天，既壽永昌。丞相李斯之小篆也。璽上隱起為盤龍文，曰：受天之命，皇帝壽昌。曆代傳之，謂曰傳國璽也。秦滅傳漢，曆王莽，為元後投之於地，一角小缺。莽滅，校尉公賓龍以璽詣更始，以璽上劉盆子，盆子麵縛入於後漢光武。靈帝崩，少帝失位，掌璽者投於井，為孫堅所得。袁術拘其妻而奪之。術死，荊州刺史徐璆得，還許獻之。漢滅傳魏，魏又傳晉。懷失政，璽投劉聰。聰死，劉曜得之，傳於石勒、季龍、冉閔。季龍磨其隱起之文，刻其旁曰：天命石氏。冉閔敗，其將蔣幹以璽送建業，曆東晉宋齊梁。侯景陷台城，簡文以璽上景。景將侯子般盜璽走至棲霞寺，僧惠永得之。陳永定三年僧死，弟子普智奉璽獻陳。陳止傳隋，隋末沒於宇文化及，及又沒於竇建德。至大唐武德四年，太宗文武皇帝為天策上將軍，東討擒竇建德，德妻曹氏及左仆射裴矩奉璽上獻。天子八寶，有國之符印也。一曰神璽，所以承百王鎮萬國也。二曰受命璽，所以修封禪神祇之用。三曰皇帝之璽，答疏於王公用之。四曰皇帝行璽，勞賚賢臣功勳用之。五曰皇帝信璽，徵召臣下則用之。六曰天子璽，答四夷書信用之。七曰天子行璽，撫四夷用之。八曰天子信璽。發番國兵用之。衛宏漢議曰：「皇後太子，以金為之。神璽、受命璽皆為傳國之璽。其六璽皆六螭獸紐，文曰皇帝之璽、皇帝行璽皇帝信璽、天子之璽、天子行璽、天子信璽。」虞喜《誌林》曰：「所封事異，故文字不同。」漢儀又云：「以皇帝行璽為凡雜，以皇帝之璽賜諸侯書，以皇帝信璽發兵，其徵大臣以天子行璽，外國之事以天子之璽，鬼神事以天子信璽。」皆以武都紫泥封，青囊白素裹，兩端絳，尺一板，中約署，有事及發外國兵，用天子信璽；封拜外國及徵召，用天子行璽；賜匈奴單於外國王，用皇帝信璽；諸下銅獸符發郡國兵，用皇帝之璽；封王公以下遣使，皆用皇帝信璽。若駕行幸次，直侍信璽以從。天子之璽合璽，其用以王，其封以泥。皇後及太子之信，曰凡大朝會，則捧璽以進，其用以金。於禦座車駕行幸，則奉璽從於黃鉞之內。今元正朝會，則進神璽及受命璽，為五輿。若行幸，則合六璽為五轝，函籙封盛以從。符璽郎四人，從六品，掌天子六璽及傳國之璽。其所用，有事則於內行，事畢則奉而藏之。
彥遠家有馮承素《蘭亭》，元和十三年詔取書畫，遂進入內。今有承素《樂毅論》在，並有太宗手批其後。張彥遠記。
潭府下濕，不可多時。深益憒顇，況兼年暮。諸何足言，疾患有增，醫療無損。朽草枯木，安可嗟乎。自離王畿，親故阻越，每思宿曩，寧喻於心。承汝立行可謩，出言成軌，遷居要職，擢任雄台。聞之嘉聲，增以羨慕，更得汝狀，深美吾誠，因奏事問，方便在意，徙居此土，深成要佳汝悉也。五月八日，舅遂良報薛八侍中前。
山河阻絕，星霜變移，傷搖落之飄零，感依依之柳塞。煙霞桂月，獨旅無歸，折木葉以安心，采薇蕪而長性。魚龍起沒，人何異知者哉？褚遂良述。
家侄至，承法師道體安居，深以為慰耳。複聞久棄塵滓，與彌勒同龕，一食清齋，六時禪誦，得果以來，將無退轉也。奉另倏爾逾卅載，即日遂良須鬢盡白。兼複近歲之間，嬰茲草土，燕雀之誌，觸緒生悲。且以即日蒙恩驅使，盡生報國，塗路近止，無由束帶。西眺於邑，悲岡更深，因侄還州，慘塞不次。孤子褚遂良頓首和南。
維貞觀二十三年歲次己酉五月甲辰朔二十六日己巳，大行皇帝崩於翠微宮之含風殿，旋殯於太極殿之西階。粵八月庚寅，將遷座於昭陵，禮也。鳳紀凝秋，龍帷將曙，溘化同軫，綿區縞素。哀子嗣皇帝諱，覽風樹而增感，攀銅池而拊膺。逼宗祧之是寄，傷往駕之無憑奠樽盈而悲序促，靈景翳而愁雲興，去劍滋遠，情徽方，爰詔司存，傳芳瓊宇。其詞曰：
三微固祉，五耀垂文。光昭司牧，對越唐勳。族著元牝，家傳縉雲。高祖配天，一人有慶。大行神武，維幾作聖。良書自得，高文成性。夙表餘雄，先懷反正。蒼兕爰發，朱旗首令。寰瀛昏墊，關洛荒蕪。妖傾地軸，盜弄乾樞。戎衣光啟，霸政宏謨。天兵電照，月陣風驅。蚩尤遞剪，猰窳鹹誅。閏位不虔，餘分興戾。先收秦組，次焚商袂。轉圜上略，容光下濟。從邑垂仁，賓門灑惠。修風順軌，凝圖奉睿。青戾同規，元殊葉契。發揮三五，聲名遐裔。泛野休兵，靈台偃革。升岩藏銑，遵河奉璧。學肆徐輪，邱園散帛。就日攸宜，如天在斯。形哀動植，化美塤篪。樂華曾舉，禮葉旁垂。沙場罄翦，鬥極鹹羈。狼山入囿，潮渚歸池。東旌若木，西旆條支。龍卿委質，鳥服來儀。大矣乘時，悠哉利見。文龜浮沼，應龍在澱。潏露飛甘，卿雲呈絢。鬆荑望幸，瑤華方薦。仙丹劍術，星飛告變。凝脊氣於千年，掩璿暉於離殿。嗚呼哀哉！宏璧陳階，鈞天罷舞。夢齡遐想，宮車晏出。大隧弗營，元龜獻吉。展令效駕，羲和司日。迫靈心於將餞，痛皇情其如失。凝清秋於廣陌，溯悲風於長術。經柏梁而徐轉，邁蘭池而從蹕。聳輕旆之逶迤，動邊笳之蕭瑟。嗚呼哀哉！周營甫竁，漢啟泉闈。穀林搖落，喬岩變衰。平原淒兮白日遠，深渚澹兮秋雲飛。覽銅雀而興慕，傷鼎湖之不歸。嗚呼哀哉！崤陵元壤，隅山窮路。肅衛翻英，輕池委素。羲庭易晚，鬆陰難曙。萬方悲而雨泣，三靈慘而雲沍。嗟厚德之長違，仰高天而攀慕。嗚呼哀哉！崇基永煥，置業方昭。遺風餘烈，天長地遙。想神襟而騰茂，縱史筆而揚翹。籠嘉聲於日月，終有裕於唐堯。嗚呼哀哉！
永徽二年九月，予判同州，夜靜坐於西廳。若有若無，猶夢猶醒，見一女子，高髻盛妝，泣謂予曰：「妾漢太史司馬遷之侍妾也。趙之平原人，姓隨名清娛。年十七事遷，因遷周遊名山，攜妾於此。會遷有事去京，妾僑居於同。後遷故，妾亦憂傷尋故，瘞於長樂亭之西。天帝閔妾未盡天年，遂司此土。代異時移，誰為我知血食何所？君亦將主其地，不揣人神之隔，乞一言銘墓，以垂不朽。」予感寤銘之。銘曰：
嗟爾淑女，不世之姿。事彼君子，弗終厥誌。百千億年，血食於斯。

