正倫，相州洹水人。高祖朝曆齊州總管府錄事參軍。貞觀中累遷中書侍郎，賜爵南陽縣侯。顯慶初累授黃門侍郎兼崇賢館學士，進同中書門下三品，遷中書令兼太子賓客宏文館學士，封襄陽縣公。三年出為橫州刺史。卒於貶所。
臣聞陳力就列，不能者止。鍾鳴漏盡，夜行宜息。故張良多病，辭少傅而專道養；韋賢告老，謝丞相而乞骸骨。豈惟體非筋力，不可疲殆從政，抑亦情重謙退，欲以廉讓宏道。自時積亂離，久習澆弊。仁義之化，忽之其若遺，名利所存，苟得而無恥。今四海乂安，群生樂業，陛下思治之情，勞於寤寐。臣謂欲防其末，先正其本。若廉恥之教不行，則昇平之化無自。謹按瑾等，理治之教，義多罕稱，出身事主，行能兼闕，年方壯也。尚不如人，耄又及之，無能為矣。張瑾拔跡行陣，素無才略，自歸聖朝，總兵過任，子玉之戰，頻有喪師，須賈之發，未足論罪。朝廷假以餘年，不寘於法，再造天地，更施雲雨。瑾等並以發齒流恩。遂使名器逾量。特進之號，擬跡竇周公；冠軍之名，連衡霍去病。既年在遲暮。智乏老成，宜思靜退，自安止足。而外托闕庭之戀，內希筐篚之恩，牽力衰朽，強顏預朝。陛下仁愛之心，形容於萬物，以其不堪侍立，特於廊下賜坐，叨榮自若，聞寵不驚，貪競之誌更深，目之顏愈厚。臣聞設法訓人，在宏其教，引年敬老，終取於賢。寧有庸庸之流，諄諄若是。而可均彼上庠，忝茲厚秩，且名曰人臣，事乖朝列，養非貴德，坐異論道。縱慶雲之惠，不別荊棘，闕恩傷教，其如禮何？臣以庸才，謬當朝寄，風俗未清，實任其咎。瑾等爵秩既隆，虧損尤大。釋此不問，安事狐貍，激貪止競，宜從隗始。儻天地含容，未至屏黜，請斥放之，罷歸裏第。且七十致仕，古今通規，近代以來，貪競不息。臣隨即舉劾，恐陷罪者多，內外諸司，有如此比，散下知之，使遵節制，四維以張，彝倫式敘。
臣某言：臣聞同陰以息，分路尚有淒然；向隅成悲，滿堂猶且不樂。況天倫長逝，伉儷不終，共被同車之歡，遂隔今古，撫存悼亡之痛，有傷心目。而可譬孔懷於行路，忽齊體於泉壤，對凶筵而奏豔妓，悅新寵而忘舊哀，此實名教所不容，人倫之尤蠹者也。謹按子和，一介庸流，百行兼闕，階緣際會，叨濫恩榮，乃分建茅社，參掌禁衛，廁跡周行，有年歲矣。縱前賢之行，未識思齊，而先王之禮，宜其企及。寧有弟喪妻殞，才逾十旬，子哭父歌，遂同一日，身被子高之縗，室對安仁之簟，鄰春不相，而家妓畢陳，節物共時，而悲忻相對。傷風損教，莫之為甚。何可視息人間，參預朝列？雖自鄶以下，無足致譏。而告朔餼羊，實愛其禮。陛下勤求治理，崇獎教義，欲使習弊之人，變於其道。但子和器識庸下，所傷尤大。若準常科，則免而無恥，請特加貶，以敦禮教。謹奏。
君舉必書，言存左史。臣職當兼修起居注，不敢不盡愚直。若陛下一言乖於道理，則千載略於聖德，非止當今損於百姓也。
文本字景仁，鄧州棘陽人。高祖朝署行台考功郎中。貞觀時累授中書侍郎，專典機密，封江陵縣子，拜中書令。從太宗伐遼，至幽州，暴疾卒，年五十一，贈侍中廣州都督，諡曰憲。
攝提改度，孟陬順紀，歸餘既終，獻歲方始，乃詔司存，命掌故，考憲章。修法度，三朝之禮畢陳，九賓之儀鹹具。庭燎晃以飆舉，明燈煜以星布。爾乃月正元日，節應勾芒。浮祥煙而泛佳氣，辟閶闔而敞德陽。虞賓光於列位，呼韓廁於班行，百寮濟濟，萬國皇皇。腰金鳴王，執贄奉璋，內自畿甸，外被要荒，輸賝王會，納貢職方。司儀之職無替，臚人之列有章，既伸眷於宸極，亦矯首於岩廊。猶川流之歸海，若湛露之晞陽。張崇牙，設敔。陳鼎實，列樽俎。梐枑肅而為衛，戈鋋森以齊舉。五略接軫，九旗揚旆。羽蓋葳蕤，雲車晻藹。發聲名於文物，備威儀於冠帶。
正位恭已，體元得一。望之如雲，就之如日。郊廟致敬，山川鹹秩。教先大道，學敦儒術。憲章載記，殷鑒周宣。回輿南畝，駐蹕東廛。親耕帝藉，躬稼大田。方期多稼，介此豐年。富實教資，農惟政本。上敦播植，下勤藨蓑。榮辱既著，淳樸可反。禮節既興，登封何遠？式敷帝典，載穆王度。元良育德，維城作固。股肱周召，爪牙信布。比漢之兆，方周之祚。
維貞觀十二年四月己卯，皇帝使某副使某持節冊命曰：於戲！夫易陳利建，道貫三才；傳稱夾輔，業隆百代。是以周之魯衛，式固維城；漢之梁趙，克隆磐石。惟爾使持節都督梁洋集畢四州諸軍事梁州刺史漢王元昌，幼聞教義，器識聰敏，早開土宇，禮數優隆，逷矣南鄭，襟帶西蜀，按部之重，茂親是寄，持民之譽。期月有聞。是用錫以茅賦，備茲典冊，爰誓山河，永作藩屏。朕聞曰：事君盡禮，資於孝敬；為政以德，始於仁厚。故士無貴賤，由之者揚名；時無古今，背之者殄行。往欽哉，爾其執心於忠孝，踐行於儉約，無好逸豫，以犯非禮，無縱嗜欲，以邇宵人，明率舊章，永保疆土，可不慎歟？
維貞觀十二年四月已犯，皇帝使某官某持節冊命曰：於戲！肇自黃唐，洎乎漢晉，莫不敦睦親戚，任用賢能，鹹作疆土，世為藩翰。惟爾使持節潞沁韓澤四州諸軍事潞州刺史韓王元嘉，識量沈厚，業尚修整，夙稟趨庭之訓，早膺析珪之寵，上黨奧壤，地連秦晉，開國之典攸歸，按部之譽允穆。是用率由故實，光備寵章，式固維城，傳之永世，朕聞口：詩書禮樂，仁義之府也；孝友忠信，人倫之基也。是以河間之賢，在於修學；東平之譽，成於為善，往欽哉，爾其覽載籍之旨，求聖賢之訓，戒茲邪僻，以仁厚為心，勖彼怠荒，以重慎為德，乃服明命，勿替敬典，可不慎歟？
於戲！蓋五等肇於帝軒，殷周不改其制；六條創於有漢，魏晉必修其道。是知選賢建戚，莫先於藩衛；經邦致治，允資於刺舉。惟爾使持節都督遂晉果合四州諸軍事遂州刺史彭王元則，幼稱歧嶷，夙稟義方。褰帷汝潁之地，聲績可紀；建巴蜀之境，風俗以康。是用率由令典，錫茲寵命，傳爾子孫，長為唐輔。朕聞為臣子者，踐行冀於忠孝；處富貴者，貽戚在於驕奢。故能播美當時，垂芳後裔。往欽哉，爾其監於經籍，詢於著龜，見善如不及，見惡如探湯，無違禮以害身，無縱欲以敗俗，夙夜匪懈，罔有後羞，可不慎歟？
維貞觀某年某月某日甲子，皇帝若曰：「於戲！昔在哲後，受命君臨，並建茂親，以為藩衛。然則古之列國，今之按部，循名或異立政實同，皆所以共治黎元。俱獎王室，克隆鼎祚，鹹悉由之。惟爾雍州牧左武侯大將軍越王泰，生而韶敏，幼而好學，樂善不倦，才德日新，地則維城，禮優分器，惟彼三魏，實號五都。非親勿居，夾輔攸屬。是用命爾為使持節都督相衛黎魏洺邢貝七州諸軍事相州刺史，改封魏王，傳之子孫，長為藩翰。古人有言：」皇天無親，惟德是輔；民心無常，惟惠之懷。「往欽哉，爾其監此格言，無自驕奢，無邇邪佞，兢兢業業，以保爾茅土，可不慎歟？
於戲！朕光膺寶圖，欽若前典，崇睦親之義，固惟城之業，並錫之以土地。授之以刺舉，爰誓山河，永作藩翰。惟爾洺州刺史郯王惲，幼稱岐嶷，早聞詩禮式開土宇，允備車服，惟彼漢池，地兼書楚，作鎮之重，僉議攸歸。是用命爾為使持節襄州諸軍事襄州刺史，改封蔣王，傳之子孫，長為唐輔。朕聞立身之基，曰忠與孝；為政之本，曰禮與德。行之則成名，違之則喪道，詳求大訓，莫此為先，往欽哉！爾其祇服朕詔，敦演經典，無奢侈以乖節儉，無逸豫以虧謹肅，聿修厥德，垂徽於永世，可不慎歟？
於戲！蓋王者受命，聖人作則，垂法度以經邦，選賢戚以布政。作屏王室，莫先於胙土；共治天下，實寄於頒條，惟爾岐州刺史許王元祥，幼稟義方，早有誌尚，地惟邢晉，禮優河裴，姑蘇奧壤，舊吳是宅，既建作牧，必侯懿親。是用命爾為使持節蘇州諸軍事蘇州刺史，改封江王，傳之子孫，世為唐輔朕聞曰：孝敬忠貞，人之美行也；禮讓仁恕，政之善經也。是以奉上者戒於邪僻，禦下者儆於驕傲，然後能保其彊土，和其人民。往欽哉，爾其鑒持身之規，求為邦之道，尊五美而屏四惡，近君子而遠小人，祇畏兢兢，無替朕訓，可不慎歟？
維貞觀某年月日甲子，皇帝若曰：於戲！肇有君長，司牧黎元，雖步驟殊時。損益異術，至於建親勳而作屏，陳龜鼎於無窮，其揆一也。惟爾光祿大夫行晉州刺史趙郡王孝恭，器識宏通，風略宏贍，親猶凡蔣，佐比燕荊，王運權輿，寰區未乂。擁節西騖，靖巴漢之妖氛，受鉞南伐，戮荊吳之虵豕。誠著經綸，功宣方麵。及入侍禮閣，出總藩麾，令聞光於搢紳，惠化洽於謠俗。析珪之重，允屬勳庸；按部之榮，義存帶礪。是用命爾為使持節觀州諸軍事觀州刺史，改封河間郡王，傳之子孫，永為唐輔。往欽哉，爾其勉茲忠孝，鑒於典禮，勤恤民隱，無棄朕命，可不慎歟？
臣某言：臣聞生者天地之大德，人者有生之最靈。是以物無大小，鹹愛其命；人無貴賤，鹹惜其生。故聖人宏全身之道，而能免於憂患；賢者著養生之術，而能終其壽考。嵇康有云：「導養得理，以盡性命。」上獲千餘歲，下可數百年。而皆不精，故罕能得之。又云：「夫為稼於湯代，偏有一溉之功，雖同焦爛，必溉者後枯。然則一溉之益，不可誣矣。」誠哉斯言，實為篤論。但養生之術，故非一途，詳求至理，語其大略，莫若順陰陽之序，節寒溫之中。何則？人資陰陽以育，俟寒溫以成，雖稟於五常，而連類於萬物。在春夏也，萬物因而生長，人亦宜微受溫暖，以豐其肌膚。在秋冬也，萬物因而收成，人亦宜微受寒涼，以堅其筋骨。是以貧賤之人，皆順其性，而疾病者少，富貴之人，多違其真，而疾病者多。是知春生夏長，秋收冬藏，此天道之大經也。不順則無以為天下紀綱，故日月四時之順，不可失也。仲長統曰：「百年者人之常，壽之上者也，順四時，節飲食，適衣服，遠聲色，避災患者，躋上壽之常道，至於吐故納新，熊經鴟顧，此乃山林之術，非廟堂所行，養生之要，唯斯而已。」竊惟皇帝之位，尊貴斯極。夏則複殿清暑，長廡生寒。金壘浮蟻，無赫曦之色，玉饌含水，有淒涼之氣。冬則溫室墐戶，曲房掩軒。前盈獸炭，輕扇可以在握；躬禦狐白，微汗可以沾襟。斯皆陰陽交易，寒溫過度，雖適一時之性，實乖四序之宜。故荀卿曰：「喜怒哀樂，好惡必得其中，所以養神也。寒溫盈虛，消息必得其中，所以養氣也。寢興動靜，屈伸必得其中，所以養體也。」是知攝生之道，必在得宜。況陛下憂勤之心勞於內，豈可使冬夏之節候虧於外哉？伏願降日月之明，覽聖賢之旨，順陰陽之序，節寒溫之中，則南山之壽，更增於億年，北極之尊，永固於萬國。
伏願褰旒寫照，洽群請於帝俞；辟纊垂矜，遂微懇於人欲。騰茲璽誥，激彼天波，微萬玉以警途，詔八神而弭策。籍江茅而陳黍，飾蒼璧而奠黃琮。馳萬風以飛聲，接九重而媲美。使編珠毓貺，開麗色於金泥；觸石凝禎，蕩浮華於石感。式昭昌祚，永播鴻名。凡在生靈，義深聳踴。
臣伏以君集等，或位居輔佐，或職分牙爪，並蒙拔擢，授將帥之任，不能正身奉法，以報陛下之恩，舉措肆情，罪負盈積，實宜繩之刑典，以肅朝綱。但高昌昏迷，人神共棄，在朝議者，以其地在遐荒，或欲置之度外。惟陛下運獨見之明，授決勝之略，君集等奉行聖算，遂得指期平殄。若論事實，並是陛下之功。君集等止有道路之勞，未足以稱其勳力。而陛下天德弗宰，乃推功於將帥。露布初至，便降大恩。從征之人，皆沾滌蕩。及其凱旋，特蒙曲宴。又封屬國，加之重賞。內外文武，鹹欣陛下賞不逾時。而未經旬日，並付大理。雖乃君集等自掛網羅，而在朝之人，未知所犯，恐海內又疑陛下，惟錄其過，似遺其功，臣以下才，謬參近職，既有所見，不敢默然。臣聞古之人君，出師命將，克敵則受重賞，不克則受嚴刑。是以當其有功也，雖貪殘淫縱，必蒙青紫之寵，當其有罪也，雖勤躬潔已，不免斧鉞之誅。故《書》曰：「記人之功，忘人之過，宜為君者也。」昔漢貳師將軍李廣利，損五萬之師，縻億萬之費，經四年之勞，唯獲駿馬三十匹。雖斬宛王之首！而貪不愛卒，罪惡甚多。武帝以為萬里征伐，不錄其過，遂封廣利海西侯，食邑八千戶。又校尉陳湯，矯詔興師，雖斬郅支單於，而湯素貪盜，所收康居財物，事多不法，為司隸所係。湯乃上疏曰：「臣與吏士，共誅郅支，幸得擒滅。今司隸乃收係案驗。是為郅支報讎也。」元帝赦其罪，封湯關內侯，賜黃金百斤。又晉龍驤將軍王濬，有平吳之功，而王渾等論濬違詔，不受節度軍令，得孫皓寶物，並燒皓宮及船。濬上表曰：「今年平吳，實為大慶，於臣之身，更為咎累。」武帝赦而不推，拜輔國大將軍，封襄陽侯，賜帛萬匹。近隋新義郡公韓擒虎，平陳之日，縱士卒暴亂叔寶宮內，文帝亦不問罪，雖不加爵，拜擒虎上柱國，賜物八千段。由斯觀之，將帥之臣，廉慎者少，貪求者眾。是以《黃石公·軍勢》曰：「使智使勇，使貪使愚。故智者樂立其功，勇者好行其誌，貪者邀趨其利，愚者不避其死。」是知前聖莫不收人之長，棄人之短，良為此也。臣又聞之，天地之道，以覆載為先；帝王之德，以含宏為美。夫以區區漢武，及曆代諸帝，猶能宥廣利等，況陛下天縱神武，振宏圖以定六合，豈獨正茲刑網，不行古人之事哉？伏惟聖懷當自已有斟酌，臣今所以陳聞，非敢私君集等。是以螢爝末光，增輝日月。陛下若降雨露之澤，收雷電之威，錄其微勞，忘其大過，使君集等重升朝列，複預驅馳，雖非清貞之臣，猶是貪愚之將。斯則陛下聖德，雖屈法而德彌顯；君集等愆過，雖蒙宥而過更彰。足使立功之士，因茲皆勸；負罪之將，由斯而改節矣。
臣聞開撥亂之業者，其功既難；守已成之基者，其道不易。故居安思危，所以定其業也；有始有卒，所以崇其基也。今雖億兆乂安，邊隅寧謐既承喪亂之後，又接凋弊之餘，戶口減損尚多，田疇開辟猶少。覆燾之恩著矣；而瘡痍未複；德教之風被矣。而資產屢空。是以古人譬之種樹，年紀綿遠，則枝葉扶疏，若種之日淺，根本未固，雖壅之以黑壤，暖之以春日，一人搖之，必至枯槁。今之百姓，頗類於此。常加含養，則日就滋息；蹔有征役，則隨之凋耗。凋耗既甚，則人不聊生。人不聊生，則怨氣充塞。怨氣充塞，則離叛之心生矣。故帝舜曰：「可愛非君？可畏非民？」孔安國曰：「人以君為命，故可愛。君失道則人叛之，故可畏。」 仲尼曰：「君猶舟也，人猶水也。水所以載舟，亦所以覆舟。」是以古之哲王，雖休勿休，日慎一日者，良為此也。
伏惟陛下覽古今之事，察安危之機，上以社稷為重，下以億兆為念。明選舉，慎賞罰，進賢才，退不肖，聞過即改，從諫如流。為善在於不疑，出令期於必信。頤神養性，省畋獵之娛；去奢從儉，減工役之費。務靜方內，而不求辟土，載橐弓矢，而無忘武備。凡此數者，雖為國之常道，陛下之所常行，臣之愚心，唯願陛下思之而不倦，行之而不怠。則至道之美，與三王比隆，億載之祚，隨天地長久。雖使桑穀為妖，龍蛇作孽，雉雊於鼎耳，石言於晉地，猶當轉禍為福，變災為祥。況雨水之患，陰陽常理，豈可謂天譴之而係聖心哉？臣聞古人有言：「農夫勞而君子養焉，愚者言而智者擇。」輒陳狂瞽，伏待斧鉞。
臣聞揖讓受終之後，革命創制之君，莫不崇親親之義，篤尊尊之道，虔奉祖宗，爰致郊廟。自義乖闕里，學滅秦庭，儒雅既喪，經籍堙殄。兩漢纂修絕業，魏晉敦尚斯文，而宗廟制度，典章散逸，習所傳而競偏說，是所見而起異端。自昔迄茲，多曆年代，語其大略，兩家而已。祖鄭元者則陳四廟之制，述王肅者則引七廟之文。貴賤混而莫辯，是非紛而不定。陛下至德自然，孝思罔極，孺慕逾匹夫之誌，制作窮聖人之道，誠宜定一代之宏規，為萬世之彝典。臣等奉述睿旨，討論往載，紀七廟者實多，稱四廟者蓋寡。校其得失，昭然可見。《春秋穀梁傳》及《禮記·王制·祭法·禮器》孔子家語，並雲天子七廟，諸侯五廟，大夫三廟，士二廟。《尚書·鹹有一德》曰：「七世之廟，可以觀德。」至於孫卿孔安國劉歆班彪父子孔昆虞喜幹寶之徒，或學推碩儒，或才稱博物，商較古今，鹹以為然。故其文曰：「天子三昭三穆，與太祖之廟而七。」是以晉宋齊梁，皆依斯義，立親廟六，豈非有國之茂典，不刊之休烈乎？若使違群經之正說，從累代之疑議，背子雍之篤論，遵康成之舊學，則天子之禮，下偪於人臣，諸侯之制，上僭於王者，非所謂尊卑有序，名位不同者焉。況複禮由人情，非自天墮。大孝莫重於尊親，厚本莫先於嚴配。數盡四廟，非貴多之道，祀建七世，得加隆之心。是知德厚者流光，乃經世之高義；德薄者流卑，實不易之令範。臣等參議，請依晉宋舊典，立親廟五，其祖宗之典，不在此數。庶承天之道，興於治定之辰，尊祖之義，成於孝治之日。謹議。
昔孫卿子云：「有天下者事七代，有一國者事五代。」則天子七廟，古今達禮。故《尚書》稱「七代之廟，可以觀德」，《祭法》稱「王立七廟，一壇二墠。」《王制》云：「天子七廟，三昭三穆，與太祖之廟而七。」莫不尊始封之君，謂之太祖。太祖之廟，百代不遷。袷祭之禮，毀廟之主陳於太祖，未毀廟之主皆升合食於太祖之廟，太祖東向，昭南向，穆北向。太祖者，商之元王，周之後稷是也。太祖之外，更無始祖。但商自元王已後，十有四代，至湯而有天下。周自後稷已後，十有七代，至武而有天下。其間代數稍遠，遷廟親廟，皆出太祖之後，故合食有序，尊卑不差。其後漢高受命，無始封祖。即以高皇帝為太祖，太上皇之父立廟，享祀不在昭穆合食之列，為尊於太祖故也。魏武創業，文帝受命，亦即以武帝為太祖。其高皇、太、皇處士君等並為屬尊，不在昭穆合食之列。晉宣創業，武帝受命，亦即以宣帝為太祖。其征西、豫章、潁川、京兆府君等亦為屬尊，不在昭穆合食之列。曆茲已降，至於有隋，宗廟之制，斯禮不易。故宇文氏以文皇帝為太祖，隋室以武元皇帝為太祖。國家誕受天命，累聖重光，景皇帝始封唐公，實為太祖。中間曆數既近，列在三昭三穆之內，故皇家太廟，唯有六室。其宏農府君、宣光二帝，尊於太廟，親近則遷，不在昭穆合食之數。
今皇極再造，孝思匪寧。奉二月二十九日敕，七室已下，依舊號尊崇。又奉三月一日敕，既立七廟，須尊崇始祖，速令詳定者。伏尋《禮經》，始祖即是太祖，太祖之外，更無始祖。周朝太祖之外，以周文王為始祖，不合《禮經》。或有引《白虎通義》云：「後稷為始祖，文王為太祖，武王為太宗。」迺鄭元注《詩· 雍》序云「太祖謂文王」以為說者，其義不然。何者？彼以禮王者祖有功而宗有德。周人祖文王而宗武王，故謂文王為太祖爾，非袷祭群主合食之太祖。今之議者，或有欲立涼武昭王為始祖，斯為不可。何者？昔在商周，稷卨始封，湯武受命。湯武之興，祚繇稷卨，故以稷卨為太祖，即皇家之景皇帝是也。涼武昭王勳業未廣，後主失國，守土不傳，景皇始封，實基明命。今迺舍封唐之盛烈，崇西涼之遠構，考之前古，實乖典禮。魏氏不以曹參為太祖，晉氏不以殷王卬為太祖，宋氏不以楚元王為太祖，齊梁不以蕭何為太祖，陳隋不以胡公、楊震為太祖，則皇家安可以涼武昭王為太祖乎？漢之東京，太議郊祀，多以周郊後稷，漢當郊堯。制下公卿，議者僉同，帝亦然之。唯杜林正議，獨以為周室之興，祚繇後稷，漢室特起，功不緣堯，祖宗故事，所宜因循。竟從林議。又傳云：「欲知天上事，問長人，以其近之。」武德、貞觀之時，主聖臣賢，其去涼武昭王，蓋亦近於今矣，當時不立者，必不可立故也。今既年代浸遠，方複立之，是非三祖二宗之意也。實恐景皇失職而震怒，武昭虛位而不答，非社稷之福也。宗廟事重，禘祫禮崇先王以之觀德。或者不知其說，既灌而往，孔子不欲觀之。今朝命惟新，宜應慎重，祭如神在，理不可誣。請敕加太廟為七室，享宣皇以備七代，其始祖不合別有尊崇之議。謹議。
對：去智絕巧，聖人之至德；斫彫為樸，先王之令圖。是以賈多端則貧，士多技則匱。未有崇茲剞劂，競彼奢淫，而能匡國安家，宣風致化者矣。自文明禦宇，大拯黔黎，繼禮樂於將絕，反淳風於已散。庶績伊凝，彝倫攸序。雖複工商異類，四民之禁惟宜；而錐刀必爭，三農之務或失。誠宜絕其麗美，敦茲質樸。刻玉雕金，棄之如芥草，揮鋤執耒，紀之以賢良。則稼穡惟興，勤體，之夫知勸；怠惰方革，遊手之人自除。謹對。


伊太極草昧，元氣氤氳。二儀肇辟，三才乃分。火化之風既往，結繩之政無聞。遐哉邈矣，故靡得而雲也。逮乎書契興，爻象辨，皇王著，諡號闡。曆選列聖，逖聽遺篆。犧農崇行道之化，堯舜宏揖讓之風。湯武以幹戈而稱盡美，成康以刑厝而表成功。雖步驟殊時，澆淳異世，道有文質，改有隆替，不在天文，因人垂制。規模煥其有章，聲實渺其難繼。異哉秦氏之為政也。恃崤函之作固，因襄文之餘烈，窮起剪之暴兵，納鞅斯不邪說，兼兩州之地，削六雄之轍。先生之道廢，曩聖之德滅。利觜長距，殫蒼生之命；刮語焚書，愚黔首之性。海內訾其凶滅，天下苦其苛政。於是懷道挾術之士，背三秦而遠跡；抱樸養素之夫，竄九夷而自適。趙高閻樂啟其亂，陳勝吳廣伺其隙。喪六璽於二代，隳七廟於一擲，永鑒其弊，籲其劇歟！粵若漢祖之龍飛，踐宸極，居大寶，感素靈之符，行元聖之道。靖大亂以永寧，濟斯人於難老。洎文景之纂曆，乃守文之有聲。逮武宣之繼統，亦王功之有成。然而闕皇王之要道，慚天地之至精，仍踵秦之制度，尚沿秦之章程，既無關於政作，孰與發其聲名？雖時乘於六位，實貽誚於三靈者矣，我有新之創業也，累功而據帝圖，積德而膺寶命，政化洽於岩廊，惠澤溢於號令，四表荷其亭毒，萬物遂其正性，帝典闕者既補，王綱弛者鹹正，其德也彌厚，其道也彌盛。若夫文軌大同，夷狄向風，武功也。制禮栽樂，遷風變俗，文教也。肇改正朔，爰變服色，至聖也。盡禮郊禋，致敬鬼神，大孝也。幽人鹹洎，奇士畢至，濬哲也，既厝刑書，亦廢囹圄，鴻德也。是以天不愛其道，地不愛其寶，龜威浮洛，飛黃服皂。一角九尾之瑞，朝夕牧；並柯共穗之祥，日月畿服。超邃古之芳英，邁前王之簡牘。其天意也如此，其人事也如彼。諒可以披綠圖，詔青史，降齊郊，下嬴裏，登介邱以昭德，同梁甫以播美，摛記牒於無窮，播歌誦而盈耳。俾夫千載之上，往聖恧其鴻名；百代之後，下王奉其英聲。固皇極於造化，合至道於神明。豈不美哉！豈不美哉！


觀夫太陽始旦，指崦嵫其若馳；巨川分流，趨渤澥而不息。是以至人無已，先天地而禦六氣，列仙神化，隘宇宙而遺萬物。與大齊魯搢紳，束名教於俄景；漢魏豪傑，徇榮利於窮途。何異於蜉蝣生於崇朝，爭長於龜鶴；秋毫出於末兆，計大於昆閬者哉。若乃岱山龍駕，傳神丹之秘訣；秦都鳳祠，流洞簫之妙響。用能延頹年於昧穀，振朽骨於元廬。白玉之簡，祈西王而可迎；青雲之衣，師東陵而易襲。豈非度世之寶術，登遐之妙道焉？法師俗姓孟氏，諱靜素，江夏安陸人也。其先徙裏成仁，繼跡於孔墨；冬筍表德，齊聲於曾閔。是以貽則當世，錫類後昆。軒冕之盛，既富於天爵；賢明之質，獨表於仙才。固以軼仲弓之奕葉，邁陽元之餘慶者矣。法師稟兩儀之靈和，體五常之休德。崇蘭散馥，掩蕭艾於芳春；朗月揚輝，蕩雲霧於清夜。盈尺之寶，出鄢郢而連城；徑寸之珍，入大梁而照乘。豈惟揚號異才，馳聲益部，曹稱孝行，播美上虞而已哉？幼而慕道，超然拔俗。誌在芝桂，譬芻秦於糠比；心係煙霞，方綺羅於桎梏。既而初笄雲畢。迨吉有興，懿戚托繼世之援，慈親割相離之情，千金甫陳，百兩將戒。法師淩霜之操必守節於元冬；匪石之誠，誓捐生於白刃。素概難奪，嘉禮遽寢，乃脫屣通德之門，絕景集靈之館。虔修經戒，長甘蔬菲，漱元氣於亭午，思輕舉於中夜。若夫金簡玉字之餘論，元化道樞之妙旨，三皇內文，九鼎丹法，莫不究其條貫，猶登山而小魯，踐其戶庭。若披雲而見日，允所謂天挺才名，人宗模楷者已。隋高祖文皇帝聞風而悅，徵赴京師。亦既來儀，居於至德之觀，公卿虛已，士女翹心。於是高視神州，廣開眾妙，懸明鏡於講肆，陳鴻鍾於靈壇。著籙之侶，升堂者比跡；問道之客，及門者成群。雖列星之仰天津，眾山之宗地軸，未足以喻也。我高祖以大聖締基，功逾覆載，皇上以欽明纂緒，道冠犧農，崇三清以緯民，懷九仙而濟俗，天地交泰，中外和平。法師維持科戒，宏宣經典，時曆夷險，懷趙璧而無玷；年殊盛衰，鼓吳濤而不竭。跡均有待，心葉無為。循大小於天倪，既齊椿菌；忘壽夭於物化，寧辨彭殤？而靈氣有感，仙骨夙著。金液方授，駕白龍而不反；玉棺遽掩，望青鳥之來翔。以貞觀十二年七月十二日，遺形而化，春秋九十有七。顏色如生，舉體柔弱，斯蓋仙經所謂屍解者也。冕旒惜道門之梁壞，搢紳悼人師之雲亡。固以恩侔撤樂，悲逾輟相。有敕賜以賻禮，資給葬事，並加隆焉。弟子陳光等，義結在三，名高入室，對衣履而增絕。瞻風雲而永慕，思欲寄銘讚以敘思，勒琬璧以紀德，俾夫成銀之室，神變久而若在；遺履之地，靈跡垂於不朽。其詞曰：
西秦簫響，東陵聖跡。霞舉玉京，雲開金液。飛廉先路，勾芒奉璧。形表丹青，聲流金石。元風誰纂？允屬賢明。翟衣絕誌，鶴禦依情。棲心大道，投跡長生。三山可陟，九轉方成。靈化人間，高翔羽服。白擁蓋，青蚪夾轂。丹灶留煙，仙壇餘竹。貽則終古，永播蘭菊。
