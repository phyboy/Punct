譽，贈華州刺史誌誠父，官右衛副帥慈汾二州刺史，諡曰靜。
代有遊童，樂事末工，飾素紙以成鳥，象飛鳶之戾空。翻兮度，將振沙之鷺；杳兮空，先漸陸之鴻。抑之則有限，縱之則無窮，動息乎絲綸之際，行藏乎掌握之中。其翰非逸，其羽乃疾，弄輕影，昂素質，侔瑞鵲之臨河，學靈烏之就日。詭狀萬殊，奇姿非一，衝激吹而頻驚，入增塵而乍失。及夫晚際蕭寥，近日迢遙，出虛景，逼長宵。豔豔裔裔，亭亭迢迢，如片雪之初下，似殘雲之欲消。何裕如之囂囂，紛攜茲而玩玩。其上同綺翼之遷喬，其下若馴雛之就喚。虞羅獲免，弦繳莫憚，野鵠來遷而伴飛，都人相視而指看。數乎升騰得勢，真假相亂。殊不慚鸚鵡之被籠，蒼鷹之受絆，六鶂尚退於宋都，大鵬猶沈於海畔。彼無識而無知，亦曷足以見嗤？但仰牽運，不能自為，無仙鶴九皋之響，乏晨雞五德之奇。零落倏忽，悠揚暫時，偕鵷鸞之侶，入鳳凰之池。向若勞力，高風莫吹。安有望於寥廓？必不出於藩籬。且紙之所尚，事有攸往，供筆陣之樂，起詞華之賞。故莫載於鳳文，而反圖於鴟像。因人而進，爭路而長。固不濟於時須，欲屏之兮何爽。
延壽世居相州，貞觀中累補太子典膳丞崇賢館學士，轉御史台主簿兼直國史，遷符璽郎卒。
臣聞史官之立，其來已舊，執簡記言，必資良直。是以典謨載述，唐虞之風尤著，誥誓斯陳，殷周之烈彌顯。魯書有作，鹿門貽鑒於臧孫；晉乘無隱，桃園取譏於趙孟。斯蓋哲王經國，通賢垂範，懲誡之方，率由茲義。逮秦書既煬，周籍俱沒，子長創制，五三畢紀，條流且異，綱目鹹張。自斯新以後，皆所取則。雖左史筆削，無之於時，微婉所傳，唯稱班範。次有陳壽國誌，亦曰名家。並已見重前修，無俟揚榷。洎紫氣南浮，黃旗東徙，時更五代，年且三百。元熙以前，則總歸晉，著述之士，家數雖多，多泛而商略未聞盡善。太宗文皇帝神資睿聖，天縱英靈，爰動衝襟，用紓元覽，深嗟蕪穢，大存刊勒，既懸諸日星，方傳不朽。然北朝自魏以還，南朝從宋以降，運行迭變，時俗汙隆，代有載筆，人多好事。考之篇目，史牒不少，互陳聞見，同異甚多。而小說短書，易為湮落，脫或殘滅，求勘無所。一則王道得喪，朝市貿遷，日失其真，晦明安取？二則至人高跡，達士宏規，因此無聞，可為傷歎。三則敗俗巨蠹，滔天桀惡，書法不記，孰為勸獎？臣輕生多幸，運奉千齡，從貞觀以來，屢叨史局，不揆愚固，私為修撰。起登魏國元年，盡隋義寧三年，凡三代二百四十四年，兼自東魏天平元年，盡齊隆化二年，又四十四年行事，編為本紀十二卷，列傳八十八卷，謂之《北史》。又起宋永初元年，盡陳真明三年，四代一百七十年，為本紀十卷，列傳七十卷，謂之《南史》。凡八代，合為二書一百八十卷，以擬司馬遷《史記》。就此八代，而梁陳齊周隋五書，是貞觀中敕撰，以十誌未奏，本猶未出。然其書及誌始末，是臣所修。臣既夙懷慕尚，又備得尋聞，私為抄錄一十六年，凡所獵略，千有餘卷，連綴改定，止資一手。故淹時序，迄今方就。唯鳩聚遺逸，以廣異聞，編次別代，共為部秩，除其冗長，捃其菁華。若文之所安，則因而不改，不敢苟以下愚，自申管見。雖則疏野，遠慚先哲。於披求所得，竊謂詳盡。其《南史》刊勘已定，《北史》勘校粗了，既撰自私門，不敢寢嘿，又未經聞奏，亦不敢流傳。輕用陳聞，伏深戰越。謹言。
府君曰：「先生說卦，皆持二端。」朗曰：「何謂也？」府君曰：「先生每及興亡之際，必曰用之以道，輔之以賢，未可量也。是非二端乎？」朗曰：「夫象生有定數，吉凶有前期。變而能通，故治亂有可易之理。是以君子之於易，動則觀其變而玩其占，問之而後行，考之而後舉。欲令天下順時而進，知難而退，此算所以見重於先王也。故曰危者使平，易者使傾。善人少，惡人多。暗主眾，明君寡。堯舜繼禪，曆代不逢。伊周複辟，近古亦絕。非運之可變也，化之不可行也。道悠世促，求才實難。或有臣而無君，或有君而無臣，故全之者鮮矣。」仲尼曰：‘如有用我者，吾其為東周乎。’此有臣而無君也。章帝曰：‘堯作大章，一夔足矣。’此有君而無臣也。是以文武之業，遂淪於仲尼。禮樂之美，不行於章帝。治亂之漸，必有厥由。而興廢之成，終歎所遇。《易》曰：‘功業見乎變。’此之謂也。何謂無二端？」府君曰：「周公定鼎於郟鄏，卜世三十，卜年八百，豈亦二端乎？」朗曰：「聖人輔相天地，準繩陰陽，恢皇綱，立人極，修策整馭，長羅遠羈，昭治亂於未然，算成敗於無兆，固有不易之數，不定之期。假使庸主守之，賊臣犯之，終不促已成之期於未衰之運乎？故曰周德雖衰，天命未改。聖人知明王賢相，不可必遇，聖謀睿策。有時而弊，故考之典禮，稽之龜策，即人事以申天命，懸曆數以示將來，或已盛而更衰，或過算而不足。是故聖人之法可貴也。向使明王繼及，良佐踵武，則當億萬斯年，與天無極，豈止三十世八百年而已哉？過算餘年者，非先王之功。即桓文之力也。天意人事，豈徒然哉？」府君曰：「龜筴不出聖謀乎？」朗曰：「聖謀定將來之基，龜筴告未來之事，遞相表裏，安有異同？」府君曰：「大哉人謀！」朗曰：「人謀所以安天下也。夫天下大器也，置之安地則安，置之危地則危。是以平路安車，狂夫審乎難覆；乘奔馭朽，童子知其必危。豈有周禮既行，曆數不延，秦法既立，宗祧能逾乎？噫，天命人事，其同歸矣！」
孝孫，荊州人，隋大業末為王世充弟杞王辯行台郎中，辯降歸國。貞觀六年遷著作佐郎吳王友，曆諮議參軍，遷太子洗馬，未拜卒。
釋教之為義也大矣哉！智識所不能名言，視聽所不得聞見。馬鳴龍樹，宏聖旨於前；慧遠道安，闡微言於後。至於紹高蹤而孤引，踵逸軌以遐征，誰之謂歟？慧淨法師即其人矣。法師淳和稟氣，川嶽降精，神解內融，心機外朗，髫年對日，丱歲參元。擢本森梢，幹雲階乎尺木；回瀾淼漫，浴日導乎蒙泉。而慧炬夙明，禪枝早茂，臨閱川而軫慮眷定水以怡神。嘅彼勞生，悟茲常樂。三乘奧義，渙矣冰消；二諦法門，怡然理順。俄而發軔東夏，杖錫西秦。至於講肆法筵，聆嘉聲而響赴；剖疑析滯，服高義而景從。明鏡屢照而不疲，洪鍾待叩而斯應。窮涯盈量，虛往實歸，誠佛法之棟梁，僧徒之領袖者也。予昔遊京輦，得伸景慕。寥寥淨域，披雲而見光景；落落閑居，入室而生虛白。法師導予以實際，誘予以真如，挹海不知其淺深，學山徒仰其峻極。嚐以法師敷演之暇，商榷翰林。若乃園柳天榆之篇，阿閣綺總之詠。魏王北上，陳思南國，嗣宗之賦明月，彭澤之摛微雨。逮乎顏謝摛藻，任沈遒文，足以理會八音，言諧四始。鹹遞相祖述，鬱為龜鏡，豈獨光於曩代而無繼軌者乎？近世文人，才華間出。周武帝震彼雄圖，削平漳滏；隋高祖韞茲英略，龕定江淮。混一車書，大開學校，溫邢譽高於東夏，徐庾價重於南荊。王司空孤秀一時，沈恭子標奇絕代。凡此英彥，安可闕如？自參墟啟祚，重光景曜，大宏文德，道冠前王，薖軸之士風趨，林壑之賓雲集。故牟抑揚漢徹，孕育曹丕。文雅鬱興，於茲為盛。餘雖不敏，竊有誌焉，既而舟壑潛移，悼陵穀而遷貿；居諸易晚，惻人世之難常。固請法師，暫回清鑒，采摭詞實，耘剪繁蕪。蓋君子不常矜莊，刪詩未為斯玷。自劉廷尉所撰詩苑之後，纂而續焉。潁川庾幼孫，學該墳索，行齊顏閔。京兆韋山甫，耿介有奇節，弋獵綜群言，與法師周旋，情逾膠漆，睹斯盛事，鹹共讚成，生也有涯，庾侯長逝，永言怛化，不覺流襟。頃觀其遺文，久為陳跡。今亦次乎汗簡，貽諸後昆。法師式遵舊章，纂斯鴻烈，予聊因暇日，敬述芳猷。俾郢唱楚謠，同管弦而播響；春華秋實，與天地而長存，遂使七貴揖其嘉猷，五眾欣其慧識，凡預能流，家藏一本。
蘊古，相州洹水人。自幽州總管府記室直中書省，上大寶箴以諷，擢大理丞，以治李孝德獄為權萬紀所劾，誅。
今來古往，俯察仰觀。惟辟作福，為君實難。主普天之下，處王公之上。任土貢其所求，具寮陳其所倡。是故恐懼之心弛，邪僻之情轉放。豈知事起乎所忽，禍生乎無妄。固以聖人受命，拯溺亨屯。歸罪於已，因心於民。大明無私照，至公無私親。故以一人治天下，不以天下奉一人。禮以禁其奢，樂以防其佚。左言而右事，出警而入蹕。四時調其慘舒，三光同其得失。故身為之度，而聲為之律。勿謂無知，居高聽卑。勿謂何害，積小就大。樂不可極，樂極生哀。欲不可縱，縱欲成災。壯九重於內，所居不過容膝。彼昏不知，瑤其台而瓊其室。羅八珍於前，所食不過適口。惟狂罔念，邱其糟而池其酒。勿內荒於色，勿外荒於禽。勿貴難得貨，勿聽亡國音。內荒伐人性，外荒蕩人心。難得之貨侈，亡國之音淫。勿謂我尊，而傲賢慢士。勿謂我智，而拒諫矜已。聞之夏後，據饋頻起。亦有魏帝，牽裾不止。安彼反側，如春陽秋露。巍巍蕩蕩，恢漢高大度。撫茲庶事，如履薄臨深。戰戰栗栗，用周文小心。詩之不識不知，書之無偏無黨。一彼此於胸臆，捐好惡於心想。眾棄而後加刑，眾悅而後行賞。弱其強而治其亂，伸其屈而直其枉。故曰如衡如石，不定物以限。物之懸者，輕重自見。如水如鏡，不示物以情。物之鑒者，妍蚩自生。勿渾渾而濁，勿皎皎而清。勿汶汶而闇，勿察察而明。雖冕旒蔽目，而視於未形。雖黈纊塞耳，而聽於無聲。縱心乎湛然之域，遊神於至道之精。扣之者應洪纖而效響，酌之者隨深淺而皆盈。故曰天之清，地之寧，王之貞。四時不言而代序，萬物無為而受成。豈知帝力，而天下和平。吾王撥亂，戡以智力。民懼其威，未懷其德。我皇輔運，扇以淳風。民懷其始，未保其終。爰述金鏡，窮神盡聖。使人以心，應言以行。包括治體，抑揚詞令。天下為公，一人有慶。開羅起祝，援琴命詩。一日二日，念茲在茲。惟人所召，自天祐之。諍臣司直，敢告前疑。
挺，雍州萬年人。高祖平京師，署隴西公府祭酒。貞觀朝曆吏部黃門侍郎，拜御史大夫，封扶風縣男，貶象州刺史，卒年五十八。
臣聞父母之恩，昊天罔極，創巨之痛，終身何已。今衣冠上族，辰日不哭，謂為重喪，親賓來吊，輒不臨舉。又閭裏細人，每有重喪，不即發問，先造邑社，待營辦具，乃始發哀。至假車乘，雇棺槨，以榮送葬。既葬，鄰伍會集，相與酣醉，名曰出孝。夫婦之道，王化所基，故有三日不息燭不舉樂之感，今昏嫁之初，雜奏絲竹，以窮晏歡。官司習俗，弗為條禁。望一切懲革，申明禮憲。
古之王者，富有四海，而不朝夕上膳於宗廟者，患其禮過也。故曰春秋祭祀，以時思之。至於臣有大功，享祿其後，子孫率禮，潔粢豐盛，禴祀烝嚐，四時不輟，國家大祫，又得配焉。所以昭明其勳，尊顯其德，以勸嗣臣也。其禘及時享，功臣皆不應預。故周禮六功之官，皆配大烝而已。先儒皆以大烝為袷祭。高堂隆庾蔚之等多遵鄭學，未有將為時享。又漢魏祫祀，皆在十月。晉朝禮官欲用孟秋殷祭。左仆射孔安國啟彈，坐免者不一。梁初誤禘功臣，左丞何佟之駮議，武帝允而依行。降洎周齊，俱遵此禮。竊以五年再殷，合諸天道，一大一小。通人雅論，小則人臣不預，大則兼及有功。今禮禘無功臣，誠謂禮不可易。
決渠濁流，屬渭清津。流亦毒晉，靈嚐祟秦。
播，蒲州河東人。貞觀初進士，授太子校書，再遷太子司議郎。永徽初拜諫議大夫給事中，出為越州都督府長史。龍朔三年卒。
昆季孔懷，天倫雖重，比於父子，性理已殊。生有異室之文，死有別宗之義。今有高官重爵，本蔭唯迨子孫；祚土錫圭，餘光不及昆季。豈有不沾其蔭，輒受其辜？背禮違情，殊為太甚。必期反茲春令，踵彼秋荼，創次骨於道德之辰，違深文於措刑之日，臣將以為不可。
儀字遊韶，陝州陝人。幼度為沙門。貞觀初舉進士，授宏文館直學士，累遷起居郎。高宗朝遷秘書少監，加銀青光祿大夫西台侍郎同東西台三品。許敬宗誣與梁王忠謀逆，下獄死。中宗時追贈中書令秦州都督楚國公。
東台：朕儲祉上元，嗣膺景祚，獵先聖之❥踐至公之道，底罰行賞，禦物同歸。房州刺史梁王忠，居庶孽之地，在髫丱之辰，柳奭遂良❥結無忌。頻煩進說，勸立東朝。朕以副宮之位，宜遵周道，苟非其人，不可虛立。正以宗臣之寄，仰在諸公，旦夕勤懇，難違其意。及正嫡升儲，退居列屏，樂善之事，紊於賓僚，窺怨之詞，日盈床第。婦女阿劉，遠有陳告，跡其罪狀，蓋非一塗。乃偽作過所入關，雲欲出家逃隱。又令急使數詣京師，覘候兩宮，潛問消息，自說妖夢，戴通天冠喜形於色，以邀非望。每召經師，祀龍作福，畫千菩薩，願升本位。每於晨夕著婦人衣，妄有猜疑，雲防細作。又嗟歎柳奭稱其為，悼傷韓瑗，情發於詞。朕初見此言，疑生怨謗，故遣禦史大夫❥理及中書官屬相監推鞫，證見非虛。然其地則人臣，親則人子，懷奸匿怨，一至於斯。擢發論罪，良非所喻，考之大義，應從極罰。皇後情在哀矜，興言垂涕，再三陳請，特希全宥。朕戚屬之中，頻虧國典，緬維前載，匪往茲子，屬懷於此，猶深愧歎，特宜屈法，降為庶人。主者施行。
維顯慶五年歲次庚申某月某朔某日甲子，皇帝若曰：於戲！南紀之津，上躔翼軫，西浮之路，旁帶巴巫。信形勝之大澤。是英靈之奧府。恤隱之寄，懿親攸屬，頒條之美，良翰爰歸。左衛大將軍澤州刺史上柱國紀王慎，漸天漢而含潤。資日觀以摛文，藝重三雍，道優二陝，梁池挺秀，燕館趨賢，位表銜珠，入光蘭錡，職華分竹，出美棠陰，簡惠以孚，聲績斯邵。是用命爾為使持節都督荊峽嶽朗等四州諸軍事荊州刺史大將軍上柱國紀王，勳封並如故，往欽哉。夫道德齊禮，允布政之化；踐孝依仁，誠立身之本。必宜周旋勿墜，雅譽彌高，勉修乃職，對揚休命，可不慎歟？
維龍朔元年歲次辛酉十月癸亥朔十七日己卯，皇帝若曰：夫騰華星苑，崇名器於藩維；憑暉日御，峻寵章於侯服。故本枝增蔚，鴻緒滋繁。而汾陽奧區，鎮龍山而控遠；冀方腴壤，接雁塞而疏疆。連率之寄，親賢攸屬。谘爾洛州牧上柱國周王為，風則開秀，器彩靈明，識表魏舟之象，詞掩漢台之駕。西園孤月，委心鏡而齊明，小山叢桂，偃情田而並烈。溫恭夙邵，業尚日新，棣萼交芬，珪璋具美。是命爾為使持節都督并汾箕嵐等四州諸軍事并州刺史，牧及勳封並如故。爾其克修天爵，聿苞地義，方資化敷大夏，惠漸京陵。必宜缺社鳴桴，褰帷廣聽，懋宣聲績，克壯其猷，長綏福履，光膺顯命，可不慎歟？
維龍朔二年歲次壬戌十二月景戌朔六日辛卯，皇帝若曰：於戲！夫握鏡黃道，經邦盛於建侯；司契紫宸，體國昭於宗翰。故乃祚延邳鼎之業，曆峻豐社之基。惟爾第四子旭輪，流景星躔，遵源天漢，亞重離而接耀，承少海而分瀾。秀質挺華，芳聲金潤，天人之望，夙彰髫綺。大雅之規，遽形繈絡，幼智該於元表，潛識冠於黃中。舟象垂風，方慚性與，封蟻宣譽，終謝生知。是用命爾為殷王上柱國，往欽哉。將用齊衡兩獻，比跡二南，彫藻珪璋，粉澤仁義，竹池逾浚，棣屏增輝，受茲茅土，可不祇慎？
維麟德元年歲次甲子正月己酉朔二十一日己巳，皇帝若曰：於戲！剪商胙邑，寵秩盛於隆周；懲秦錫社，徽名崇於有漢。況乎爵窮五等，榮總六條，乃茂德之攸升，固非賢之罕擇。沁州刺史上柱國虢王鳳，履局端嚴，襟神秀整，道光懿戚，望重宗維。恭慎之心，符小言而緝譽；虛凝之度，包大雅而揚聲。體備剛柔，藝殫文武。騰芳柱巘，動貞韻而鏘金；寫照荷池，響清文而振玉。若乃淄源回跨岱址斜臨，人被萊風，俗兼齊書，布中和之化，申簡惠之風，觀政所先，建邦斯在。是用命王為使持節青州諸軍事青州刺史，勳封如故，往欽哉。王其克邁十倫，稽往賢之峻躅；勤宣九德，蹈前哲之英規。絕浮競之津，廣真淳之路，光昭淑問，可不慎歟？
維麟德元年歲次甲子正月己酉朔二十二日庚午，皇帝若曰：於戲！列爵開基，資連屬而敷化；班條馭宇，藉蕃衛而裁風。是以光闡帝猷，發揮人極，固宗庶而兼列，必親賢而並建。鄧州棘史上柱國江王元祥，識尚閑偉，體局貞凝，履順而居真，衝撝而持物。梁台既啟，背淮之裾爰萃，燕館載辟，發洧之駕相趨。甄綜掩於河書，精通符於沛易。道無糾察，政葉寬平，包吐茹之奇，遞弦韋之用。至乃地鄰宗翊，俗備於五方，壤密洄封，潤沾於九裏。是用命主為使持節鄜州諸軍事鄜州刺史，勳封並如故，往欽哉。懋德惟忠，持盈在約，思勤躬而景問，無弛度以虧名。宗簡正之規，薖安常之節，祗膺寵命，可不慎歟？
維麟德元年歲次甲子二月已卯朔九日丁亥，皇帝若曰：於戲！帝子之星，憑紫潯而啟耀，天孫之嶽，峙青路而摛光，故慶表裁梧，德成觀梓，皇跗叡屏，聲孚地軸之西，儲秀英藩，飆偃宸街之北，冀州大都督上柱國殷王旭輪，金楨挺秀。玉穎層敷，姿表淹凝，符彩閑雅，淮南之鏡，混衝照於髫辰，睢陽之藻，齊洪輝於綺日，綠車就駕，朱邸洞開，榜道昭英，賜田期彥，蕙獵清風，宣芳於大雅。蓋承流日，澄華於高義，固以聯崇躅於河楚，疊茂軌於鄷郇。是用命爾為單於大都護大都督，勳封並如故，往欽哉！爾其緘訓趨庭，兢懷履薄，方資威橫雁塞。惠漸龍沙，光膺朝獎，可不慎歟？
於戲！王官用乂，弼化佇於丹青；宅揆代工，成材資於新槱。軼紀龍而遐翥，排命扈而增官。奉玉劍於副車，儼金璫於重席。使繁斯在，問望攸歸。谘爾左常侍檢校左相兼行太子右中護上柱國平息縣開國公許圉師，箕峰構勢，橫渚派源，幹業峻其家風，象賢益其門慶。神機朗照，靈府洞開，識宗三篋，敏該韋佩。列幹雲敷，升漢台而協彩；揮毫波偃，懸魏帳而均輝。習武經文，綢繆於丹扆；履忠蹈義，悱惻於元墀。石室蘭房，彯華纓而振跡；通闈綸閣，飛若綬而盱衡。揚曆群能，執鈞伊寄。是用命爾為左相，勳封如故，往欽哉。爾其變諧帝載，用著克固之躅，恢融王道，式茂如仁之規。削荼止獎，茹茅期於上賞，纂先烈而騰懿，袷後昆而垂則。祗膺朝獎，可不慎歟？
皇帝若曰：於戲！望重韜鈐，藉董戎之戒；誌齊金石，膺禦武之求。用❥聞鼙之慮，式著銜珠之象。惟爾右金吾將軍朔方郡開國公薛孤吳仁，誌局開爽，貞規久濟，日契絳官之術，宜符玉帳之機。賈勇三軍，❥折關之效，誠輸八陣，標斬將之奇功。樹績方隅，書勳王府，出茂於分閫，入隆於文戰，騰此師訓。既穆朝經，錫以徽章，久疇僉議。是用命爾為金吾衛大將軍，封如故，往欽哉。其勵乃忠貞，恭茲獎飾，祇承寵命，可不慎歟？
皇帝若曰：於戲！總務文昌，司會之名尤重；升榮建禮，內史之任彌隆。自非才氣兼洽，聲望允成，何自式管榮辱，對揚綸爵？惟爾大司憲護軍竇元德，門烈克彰，地華合緒，踐中和而立性，資文德以含章。禮固騰芳，儒彌擅寶，寵謀動於簪紱，令範光於廊廟。攝官憲府，勵俗而挺嘉猷；受委王京，匪躬而輸懿績。效宣朝任，誠著周行，申其寬直之規，三攝捐益之任。是用命爾為兼司元太常伯，勳官如故，往欽哉。爾其供奉彝倫，式昭王度，勉爾忠正之誠，無忝恪共之表，納吉之寄，可不慎歟？
