伏願褰旒寫照，洽群請於帝俞；辟纊垂矜，遂微懇於人欲。騰茲璽誥，激彼天波，微萬玉以警途，詔八神而弭策。籍江茅而陳黍，飾蒼璧而奠黃琮。馳萬風以飛聲，接九重而媲美。使編珠毓貺，開麗色於金泥；觸石凝禎，蕩浮華於石感。式昭昌祚，永播鴻名。凡在生靈，義深聳踴。
臣元嘉等言：臣聞太陽含字，天之命也；德水呈文，地之符也。是知光膺寶籙，非幽讚無以享鴻名；對越兩儀，非神物何以昌丕緒？故有元龜負卦，繇表軒功；朱鳥銜書，兆彰姬籙。非聖人之撫運，孰能與於此乎？伏惟皇帝陛下慶韞上元，與天皇而合德；祥凝太始，體耀魄以齊明。作周錫允，王業本於冰翠，生商降祉，寶祚基於玉筐。然後樞電效神，皇虹授彩，彤雲澹景，標映龍顏，瑞火流光，呈發鳥跡。由是凝圖作極，握紀中天，化洽九垓，恩綿八表。功成戢武，散騑服於桃園；業定宏文，覃正朔於昌海。輯五玉而彰禮備，陳萬舞而表樂成。致德至仁，乘拱岩廊之上；乃聖乃神，遠算廟堂之下。憲文王而授立，招天獎於夢齡，象漢帝以登賢，選仁明於副貳。國重曜而臨照，家萬宇而永貞。是以淹歲亢陽。離耀昇而元澤降；春疇罕闕，震方建而年稼登。受冊之辰，隨輕輪而翊佳氣；夏弦之月，接飛蓋而吐芝英。郡國陳孝德之符，煙浮霧集；縣道奏明靈之貺，電擊雷奔。豈與夫日至月書，可同年而語矣？
伏見涼州都督李襲譽表奏，昌鬆瑞石，合百一十字，文曰：高皇海出多子李久王八千年太平天子李世民王千年太子李治書燕山人樂大國主尚注諤獎文仁邁千古大王五王六王七王十王鳳尾才子七佛八菩薩及上果佛田天子文武貞觀昌大聖延四方上下萬治忠孝為善。其文不次者，略而不載。敕遣禮部郎中柳逞馳驛檢覆，並同所奏。皆素文玉潔，若瓊樹之華滋，元質碧鮮，擬翠微之遠色。雖複霞熛冠嶽；暉鏤采於介邱；海鏡浮山，昭列名於稽屺。方茲秀麗，曾何足雲？臣等曆選皇猷，稽河圖於東序；詳觀帝籙，披冊府於西昆。媧燧以前，不可得而知矣；羲農以降，考載籍而言焉。若乃馬遰堯壇，鳳銜虞冊，驎遊吐字，頗涉劉邦，葉蠹為文，才稱病已，元石降徵於典午，赤伏錫命於炎精，皆仿佛如神，徵文見意。或傍通以取證，或索隱以求端。猶且動色當年，光華曩誌，矧茲天冊，顯發靈瑞。頌聖德之欽明，通史筆之揚堯典；述國祚之悠永，倍龜策之卜周年；追美先朝，衍軒邱之德姓，式昭儲後，邁鈞台之有光；豈非天鑒孔明，聖猶大者祥彌著；靈心至察，德加厚者祚逾長。是用越契超繩，光前振古，績無與二，慶溢登千。臣等自省微生，幸霑鴻造，荷重光之煦育，睹三才之宅心。雀躍無以表其誠，鳧趨不足勝其喜，臣無任悅豫之至。
臣某言：伏以塗宮方撤，祖載有期，蹐厚地而靡容，高穹而標絕。臣昔逢開運，委質藩朝，荏苒迄茲，年將一紀，位非德漸，榮以恩滋，顧視涯分，何階致此？而今穀林啟隧宸衛將移，衽席遺簪，纏哀罔極。方願整素翿而攀慕，奉劍舄而崩號，送往以窮，事居方永。時希宸鑒，曲遂荒襟，伏紙失圖，罔知攸措。
臣某言：臣輕生多幸，早逢昌運，締構之初，得效駑蹇，誠款雖竭，功績靡伸，沐浴恩光，謬叨榮級，曆居近要，出納隆顯，顧循庸菲，逾溢涯分，思展塵露，以酬洪造，鏤骨銘肌，無忘夙夜。但犬馬之齒，甲子已多，風雨之疾，惛毛日甚，雖年非致仕，而力不當官，簿領沈迷，端緒紕繆。久屍厚祿，懼在躬。內省愆尤，外慚物議，乞解見職，退就衡門，朽質餘生，獲從藥療。冀蒙渥澤。未歸泉壤，難預朝請，瞻望闕庭，葵藿微心，方希臨照，不任悃款之至。伏願天慈，特垂矜許，輕塵聽覽，愈增震越。
臣某言：竊以日月迅驅，歎留侯之過隙；桑榆易晏，嗟趙孟之惕陰。是以杖國之儀曩籍之通訓，夜行之誡，先達之明範。臣三河素品，一藝罕稱，斂衽衡泌之間，優遊農仕之際。特以雲雷肇構，龍德在田，遂得混吹齊庭，薄遊梁苑。昧昔賢之先覺，慶生涯之嘉會。屬大橫固祉，獎澤薦臻，同菅蒯之靡遺，喻衽席而無改。叨竊非據，綿曆歲時，智能之效，寂寥何紀？伐檀以茲興刺，濡翼由是致譏。況乎時迫耄期，識用衰耗，仲宣體弱，遽與年並，修齡疾甚，亦隨衰及。範緌在飾，深驚蒲柳之秋；葆鬢承冠，逾慚仁壽之鏡。空貽謗毀，坐紊官曹。虛受之來，履薄未均危懼；知止之分，餘生實所庶幾。披瀝丹愚，諒非矯飾，伏願大明委照，曲遂今請，退影閑扉，待終初服。倘弊帷未掩，岱宗少駐，擊壤歌其自逸，高枕歡其有餘。望瑤池之還駕，候仙閭之歸躅。臣筮仕聖朝，位非才授，曾微涓滴，少答鴻私，敢請骸骨，心顏怍。微臣限茲外任，不獲拜奉闕庭。犬馬之戀，徘徊何已？
臣某言：臣聞高年致政，前徽之彝準；仲秋授杖，綿載之通規。正以制逮乎桑榆，愒陰於鍾漏，臣顧惟菲陋，輪轅無所，瞻言賓實，高謝等夷，筮仕之初，不期通顯，幹祿所望，抑在代耕。初以生涯多幸，屬奉昌數，仁被草木，德洎昆蚑，獎飾曲流，豐恩傍洽，言揚德舉，內視缺然，比彥參賢，載離滋永。至於姬駿長驅，奉元池之廣晏；姒龍遙騖，陪樂野之宣遊。塵露罕稱，榮異空甚。捫躬怍，罔曆心顏。既而二膳在辰，懸輿甫及，光華雲旦，聖造方深。蒲柳行秋，朽材知止，勝西羌而側勇，惟東都而自牧。伏請褫帶彤門，歸骸故裏，挹清風於國讓，追盛範於陽元。效釣璜於渭濱，類飛星於河渚。是知疲驂解馭，辭金根而不歸；衽席帷幄，去青蒲而方遠。望軒屏而徘徊，仰煙霄而鯁戀，無任感愧之至。
臣某言：臣一介薄才，不周時務，命隨事偶，超竊宦途，曆職文武，榮兼內外，年餘三紀，受恩兩朝，循涯省分，實優常品。自違丹陛，寒暑亟移，限以大藩，久絕朝覲。頃以年頹疹迫，風眩日增，懷闕庭而載佇，仰雲霄而聳望。陛下昔居春禁，臣預應朝集，披膽祈恩，特蒙鑒許。尋奉明詔，入衛鉤陳，惠澤曲流，其來自遠，誓生沈族，未識所酬。今以衰疾之年，久違趨拜，望充計吏，一奉宸闈。頃者希天聽卑，期照心靈，振蕩冰穀非危幹黷旒纊，伏知待罪。謹言。
臣某言：臣聞漢朝中葉，陳農求訪於圖書；魏曆初基，袁渙請收於篇籍。遂使容台增飾，冊府載輝，雅道照於前古，風流被於末裔。伏惟陛下睿德緯天，神功光表，截海班朔，益地延圖。垂衣視典，探群玉之幽賾；虛已緣情，動兼金之歌詠。由是芸香秘室，青簡具陳，璧水上庠。漆書鹹集。臣大父隋荊州刺史元操，筮仕登朝，官成三代，學綜書部，思洽詞源。雖歲序寂寥，微塵無弭。河東薛道衡，人推才傑，范陽盧思道，時號文宗。並葉契相忘，齊聲比價，競炫梁車之寶，爭摛鄴騎之珍。而二家文集，久蒙宸照，獨於臣門，未汙天燭。貽厥之訓，在臣宜守，獻書之典，有國通規。今繕寫已訖，合若干卷，謹詣闕奉進。
問：選賢舉能，秀造參用，今之所薦，誠為得人，未聞含聲待扣，迺有不耕而獲，十室忠信，理亦難誣。若遂踐於清朝，仗何材濟物？又二老歸周，見稱何德？八元佐舜，見述何功？滋泉以何術見？稱莘邑以何辭作相？
對：昔者聖人之立極也。選眾舉能，列官分職，以通天地之德，以類亭毒之功，臣哉鄰哉，時用遠矣。主上重光纘曜，紹開中興，拜軒於受命之初，希俊賢於禦極之首。茲迺羲、軒之誌，堯、禹之心，勤求道要，實所望清光哉！故鄧林有必至之材，昆山亦無藏價之福，可不謂然乎？臣以妄庸，藝無兼采。謬從卑列，應此嘉薦，誠非鉛朽，所能塞充。然天休震動，虛求秀逸，揚於王庭，亦僶俛矣。顧當參明，試獻嘉謀，竭謏聞，敷大體，言用身退，以酬萬一，豈所謂不耕而獲，邀名幸時而已哉？今見屬有司，恭承下問，懋陳常務，自謂無奇。若得飾躬召見，對揚天休，下學上達，舒情竭憤則亦引諭陰陽，較明時政之要；鹹激枉直，甄摭授受之宜：效其涓埃，以增海嶽耳。若遂踐清朝，濟時成務，其道甚大，惟變所適。俾聞後命，則藏器而動，顧以更仆，亦何盡言？曲學鯫生，居今誌古，若迺終為令德，功實佐時，披卷懷人，恨為異代，雖慚非博物，敢不揚言？則夫西伯善養，夷、齊以讓國歸老；帝舜舉能，元、凱以通才受職。惟師尚父，韜鈐迺適道之功；相時阿衡，鼎飪獻為君之術。雲台紀績，吳、鄧懿其元勳：麟閣圖功，衛、霍流其茂實。謹對。
問：獄市之寄，自昔為難，寬猛之宜，當今不易。緩則物情恣其詐，急則奸人無所容。曹相國所以殷勤，路廷尉於焉太息。韋弦折衷，曆代未聞。輕重淺深，佇承嘉議。
對：攘袂九流，披懷萬古，覽七書之奧義，覿金簡之遺文。睹皇王臨禦之跡，詳政術樞機之旨，莫不則乾綱而張禮樂，法霆震而置威刑。縱使軒去鼎湖，非無涿鹿之戮；舜辭雷澤，遂有崇山之誅。自皋繇不嗣，忿生長往。甫侯設法，徒有說於輕重；子產鑄書，竟無救於衰敗。是知風淳俗厚，草艾而可懲；主僻時昏，黥鑿而猶犯，我君出震繼天，承國宰化，孕十堯而遐舉，吞九舜而上征。猶以為周書三典，既疏遠而難從；漢律九章，已偏雜而無準。方當采韋弦於往古，施折衷於當今。若能詔彼刑章，定金科之取舍；徵其張趙，平丹書之去留。必使楚國受金，不為莊生所責；長陵盜土，必用張子之言。謹對。
周字賓王，博州茌平人。武德中補州助教。太宗朝累官至中書侍郎兼太子右庶子，遷中書令，以本官攝吏部尚書。貞觀二十二年卒，年四十八，贈幽州都督。高宗立，追贈右僕射高唐縣公。
微臣每讀經史，見前賢忠孝之事，臣雖小人，竊希大道，未嚐不廢卷長想，思履其跡。臣以不天，早失父母，犬馬之養，已無所施。顧來事之可為者，唯忠義而已。是以徒步二千裏而自歸於陛下，陛下不以臣愚瞽，過垂齒錄。竊自顧瞻，無階答謝，輒以微軀丹款，惟陛下所擇。臣伏見大安宮在宮城之西，其牆宇門闕之制，方之紫極，尚為卑小。臣伏以東宮皇太子之宅猶處城中，大安乃至尊所居，反在城外。雖太上皇遊心道素，誌在清儉，陛下重違慈旨，愛惜人力，而蕃夷朝見，及四方觀聽，有不足者。臣願營築雉堞，修起門觀，務從高顯，以稱萬國之望，則大孝昭乎天下矣。臣又伏見明敕，以二月二日幸九成宮。臣竊惟太上皇春秋已高，陛下宜朝夕視膳而晨昏起居，今所幸宮去京三百餘裏，鑾輿動軔，嚴蹕經旬日，非可以旦暮至也。儻太上皇情或思感，而欲即見陛下者，將何以赴之？且車駕今行，本為避暑，然則太上皇尚留熱所，而陛下自逐涼處，溫清之道，臣竊未安。然敕書既出，業已成就，願示速反之期，以開眾惑。臣又見詔書，令宗室功臣悉就蕃國，貽厥子孫，嗣守其政，非有大故，無或黜免。臣竊惟陛下封植之者，誠愛之重之，欲其繼嗣承守而與國無疆也。臣以為必如詔旨者，陛下宜思所以安存之富貴之，何必使代官也。何則？以堯舜之父，猶有朱均之子，儻在孩童嗣職，萬一驕愚，則兆庶被其殃，而家國蒙其患。正欲絕之也，則子文之治猶在；正欲存之也。則欒黶之惡已彰。與其毒害於見存之百姓，則寧使割恩於已亡之一臣明矣。然則向所謂愛之者，乃適所以傷之也。臣謂宜賦以茅土，疇其戶邑，必有才行，隨器方授。則雖其翰翮非強，亦可以獲免尤累。昔漢光武不任功臣以吏事，所以終全其代者，良得其術也。願陛下深思其宜，使得奉大恩，而子孫終其福祿也。臣又聞聖人之化天下，莫不以孝為本，故曰：「孝莫大於嚴父，嚴父莫大於配天。」又曰：「國之大事，在祀與戎。」孔子亦云：「吾不與祭，如不祭。」是聖人之重祭祀也如此。伏惟陛下踐祚以來，宗廟之享，未曾親事。伏緣聖情，獨以鑾輿一出，勞費必多，所以忍其孝思，以便百姓，遂使一代之史，不書皇帝入廟之事，將何以貽厥孫謨，垂則來葉？臣知大孝誠不在俎豆之間，然則聖人之訓人，固有屈已以從時，特願聖恩，顧省愚款。臣又聞致化之道，在於求賢審官；為政之基，必自揚清激濁，故孔子曰： 「惟名與器，不可以假人。」是言慎舉之為重也。臣伏見王長通白明達，本自樂工，輿早雜類，韋槃提斛斯正，則更無他材，獨解調馬，縱使術逾儕輩，能有可取，止賜金帛以富其家，豈宜列預士流，超受高爵？遂使朝會之位，萬國來庭，騶子倡人，鳴玉曳組，與夫朝賢君子，比肩而立，同坐而食，臣竊恥之。然成命既往，縱不可追，謂宜不使在朝班預於仕伍也。
臣聞王者列職分司，為人求理；求理之道，必在用賢。得其人則公務克修，非其才則厥官如曠，官曠則事廢，事廢則人殘，漸至陵遲，率由於此。頃者選曹授職，政事官人，或異才昇，多非德進，皆因依貴要，互為粉飾，苟得是務，曾無遠圖，上下相蒙，誰肯言及？臣聞官爵者公器也，恩幸者私惠也。隻可金帛富之，粱肉食之，以存私澤也，若以公器而為私用，則公議不行，而勞人解體。以小私而妨至公，則私謁門開，而正言路塞。憸人遞進，君子道消，日削月朘，卒見凋弊者，為官非其人也。昔漢館陶公主為子求郎，明帝謂曰：「郎官上應列宿，出宰百里，苟非其人，則人受其殃。」賜錢十萬而已，此即至公之道不兮，恩私之情無替。良史直筆，將為美談，於今稱之，不輟於口者也。臣又聞唐、虞之時，建官惟百，秦、漢之後，命爵逾多，故官眾則事繁，人撓則偽起。當今列位已廣，冗員倍多，希求未厭，日月增數，陛下降不訾之澤，近戚有無涯之請。賣官利已，鬻法徇私，台寺之內，朱紫盈滿，官秩益輕，朝綱日壞。憸利之輩，冒進而莫識廉隅；方雅之流，知難而斂分邱壟。則才者莫用，用者不才，二者相形，十有其五。故人不效力，而官為匪人，欲求其理，寔亦難遂。
臣竊見宰臣貴戚及近侍要官，子弟親眷，多居美爵，忽事則不存職務，恃勢則公違憲章，徒忝官曹，無益時政。陛下若因循往轍，不革前非，為弊已成，返改難及，惟陛下詳參之。《詩》云：「東人之子，職勞不來。西人之子，粲粲衣服。私人之子，百寮是試。或以其酒，不以其漿。鞙鞙佩遂，不以其長。」此言王政不平，眾官廢職，私人之子，列試於榮班，苟非其才，徒長其佩飾，無德而祿，有類素餐。而詩人之言，多存諷刺，因國風之有暢，冀王道之不偏。前人之所譏，後王之所戒，願陛下想居安慮危之義，行改弦易張之道，貴惜爵賞，審量材識，官無虛授，人必為官，進大德於樞近，退小人於閒僻，法令惟一，威恩以信，私不害公，情無撓法，則天下幸甚。臣伏見貞觀、永徽故事，宰相子弟，多居外職，此藎為勢要親戚，有才藝，遞相囑托，虛踐官榮。伏願陛下遠稽古典，近遵先聖，特降明敕，令宰相已下，下及諸司長官，各通內外緦麻以上，見任京官九品已上，精加檢擇，每家量勒一人在兩京，餘並改授外官。庶望分職四方，共寧百姓，表裏相統，遐邇乂安。非直抑強宗，分大族，亦以退不肖，進賢才。雖言之稍難，而行之甚易。其外官有行能久著，淪滯未申者，望令巡使察名以聞，即加進用。冀四海之內，無複遺才，八埏之中，同歌聖德。
臣竊見流內九品已上，令有等第，而自比年入多者不過中上，未有得上下以上考者。臣謂令設九等，正考當今之官，必不施之於異代也。縱朝廷實無好人，猶應於見任之內，比較其尤善者，以為上第。豈容朝廷之士，遂無堪上下之考者？朝廷獨知貶一惡人可以懲惡，不知襃一善人足以勸善。臣謂宜每年選天下政術尤最者一二人為上上，其次為上中，次為中上，其次為上下，則中人以上，可以自勸。
臣聞朝謁以朝，思相見也；講習以晝，思相成也；燕飲以昃，思相歡也；婚合以夜，思相親也。是以上下有威，內外有規，動息有時，吉凶有儀。先王之教，不可黷也。今陛下欲謀其始而亂其紀，不可為也。夫卜筮者，所以定猶豫，決嫌疑，若黷禮慢經，先王所不用也。
理天下者，以人為本，欲令百姓安欒，惟在刺史縣令。縣令既眾，不可皆賢。若每州得良刺史，則合境蘇息。天下刺史，悉稱聖意，則陛下可端拱岩廊之上，百姓不慮不安。自古郡守縣令，皆妙選賢德，欲有遷擢為將相，必先試以臨人，或從二千石入為丞相及司徒太尉者。今朝廷獨重內官，縣令刺史，頗輕其選。刺史多是武夫勳人，或京官不稱職，方始外出。而折衝果毅之內，身材強者，先入為中郎將，其次始補州任。邊遠之處，用人更輕。其材堪宰蒞，以德行見稱擢者，十不能一，所以百姓未安，殆由於此。
