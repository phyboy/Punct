偃，衛州衛人，本姓直勒氏。貞觀初應詔對策高第，曆高陵主簿。十一年穀洛溢，詔求直言，偃上封事，擢宏文館直學士，拜魏王府功曹。府廢，出為湘潭令。
臣聞立極著紀之初，辟乾開曆之始。上所以分垂象曜，下所以疆括地裏。惟大人之有作，越百代而孤峙。飛五位以龍奮，騰九萬而鵬起。曩者炎運將終，鼎命雲絕。四溟波駭，八維幅裂。羽檄交馳，邊烽並爇。長星夜掃，陣雲朝結。莫不望壁壘以靡旗，對轅門而亂轍。故得百城冰潰，千里煙滅。固靈命之有在，乃慷慨而投袂。驅八駿以雷擊，馭六飛而電逝。騰星劍以外倚，振雲鋒而高彗。既後事而先謀，亦先勝而後制。兵有臨而必克，功無往而不濟。龜策葉以符兆，人神應而合契。諒包頊以駕軒，實孕皇而育帝。足以光燭千祀，足以祚隆萬世。於是戢兵偃武，銘功紀勣。采三代之逸經，刊八方之遺籍。搜隱遁於林藪，訪棲遲於岩石。然後調玉律以定時，測金儀而考曆。符洛下之前驗，嗣容成之絕跡。若夫流惠澤於瀛表，被仁風於區外。窮八際以來庭，逾九譯而浹會。莫不削衽而崇禮樂，解辮而襲冠帶。參兩曜以齊明，混二儀以稱大。信一人之致感，實萬方之攸賴。聖皇以令葉先甲，時惟仲春。乃整法駕，馭華輪，六軍雷動，萬乘星陳。臨濁河以北眷，指清洛而東巡。乃升雲闕，俯天津，朝萬國，禮百神，琛贐鹹集，要荒畢臻。夫其地也。據三川以設險，憑四闕而作固。總奔湊於八方，測圭影於中度。既定鼎於周業，亦克昌於漢祚。望嵩巒之邐迤，臨崤阪之回互。所以仰葉辰象，所以俯清天步。若夫削靈岩以表闕，疏清派而為池。極皇居之壯麗，窮大廈之宏規。抗修廊之窈窕，屬輦道而逶迤。夕霞臨而錯落，晨光照而陸離。至如雲觀晨開，風亭夜敞。回長飆於輕翼，凝濃露於仙掌。沈落月於璧台，掛奔星於珠網。羅紈飄而散馥，環珮動而流響。垂密葉於綺窗，散飛花於翠幌。複有天池濛汜，以嬉以遊，鼓輕枻，漾仙舟。蔭喬木，鏡清流。魚鳥陵亂，蘋藻沈浮。控飛梁以架迥，列層閣以環洲。漬檀欒之修竹。映迢遞之危樓，風未生而葉動，景將昃而光收。若夫瑞草奇色，祥樹嘉名。霏紅曜紫，垂緗拖青。或玲瓏於玉砌，或點綴於金楹。交九衢而結影，分四照以開榮。浥朝露而逾馥，帶晨風而更輕。於是登崇觀以周覽，辟層軒而遐矚。樹含嶺而共青，草帶原而同綠。俯八紘而非遠，顧千里而為局。飛霞斂而複舒，輕煙斷而還續。既神怡以情暢，乃遣累而思足。聆天籟之晨響，想鳳簫之夜聲。窺叢雲之朝散，思鶴蓋之後清。捐大位而不寶，脫萬乘而為輕。訪真人於姑射，問至理於廣成。誌眇眇以遐顧，心遙遙而上征。踐太微之崇閣，辟閶闔之天扃。拖紅旗於絳闕，翼芝蓋於紫庭。咀靈氣而還壽，吸元液以駐齡。若夫北瞰太行，南臨少室。積峰遠而逾翠重岩隱而複出。乍鬱律以幹霄，又岧嶢槩日。鬆翳空而難辨，鳥翔高而易失。屬天下之無事，聊逍遙以自逸。方欲登日觀以摐金，覽雲亭而佇蹕。於是凝聖情以遠慮，思成敗於終古。美揖讓於有虞，壯成功於大禹。恥用兵於中冀，鄙窮戰於丹浦。每有違於汝弼，恒知失而思補。乃命促苑囿，散積聚。改制度，易規矩。削侈麗於樓台，崇質素於階宇。仁好生而必遂，德無貰而不輔。習嘉禮於玉帛，和大樂於鍾鼓。上可以降集群瑞，下可以安懷率土。惟聖作之可觀，實萬物而斯睹。顧微臣之庸朽，濫叨選於詞林。恒戒盈以獻賦，每規過而進箴。幸天地之覆載，欣日月之照臨。豈窺天而識象，寧測海而知深。徒望雲以考澤，空就日而傾心。漸九皋而戢翰，望天路以揚音。美皇運之方永，嗟頹齡之遽侵。顧鴻恩之未答，徒頌德以長吟。
臣聞理忘亂，巡忘危，逸忘勞，得忘失。此四者莫不皆然。是以夏桀以瑤台瓊室為麗，而不悟鳴條南巢之禍。殷辛以象箸玉杯為華，而不知牧野白旗之敗。故當其盛也。謂四海為已力。及其衰焉，乃匹夫之不制。當其信也。謂天下為一心。及其疑焉，則顧盼皆為仇敵。是知必有其德，則誠結戎夷，化行荒裔。苟失其度，則變生骨肉，釁起腹心矣。是以為人主者，不可忘初。處殿堂則思前主之所以失，朝萬國則思今已之所以貴，巡府庫則思今日之所以得，視功臣則思其為已之始，見名將則思其用力之初。苟弗忘舊，則人無易心，則何患乎天下之不化？故朝行之則為堯舜，暮失之則為桀紂，豈異人哉？其辭曰：
周墳籍以遐觀，總宇宙而一窺。結繩往而莫紀，書契來而可知。惟皇王之迭代，信步驟之恒規。莫不慮失者常得，懷安者必危。是以戰戰栗栗，日慎一日。守勤守儉，去奢去逸，外無荒禽，內無荒色。唯賢是授，唯人斯恤。則四王不足五，六帝不足七。若夫恃聖驕力，狠戾倔彊。忠良是棄，謅佞斯獎。構崇台以造天，穿深池以絕壤，厚賦重斂，積寶藏鏹，無罪加刑，有功不賞，則夏桀可二，殷辛易兩，在危所恃，居勿忘想，功臣無逐，故人無放，放故者亡，膛功者喪。四海岌岌，九土漫漫。覆之甚易，存之實難。是以一人有悅，萬國同歡。一人失所，兆庶俱殘，喜則嚴寒為熱，怒則盛夏成寒。一動而八方亂，一言而天下安。舉君過者為忠，述主美者為佞。苟承顏以順旨。必蔽視而掩聽。動雖非而謂神，言縱失而稱聖。故曲者亂直，邪者鬼正。改華服以就紫，變雅音而入鄭。雖往古之軌躅，亦當今之龜鏡。崔巍龍殿，赫奕鳳門。包四海以稱主，冠天下而獨尊。既兄日而姊月，亦父乾而母坤。視則金翠溢目，聽則絲竹盈耳。信賞罰之在躬，實榮辱之由已。羲皇而易匹，言堯舜之可擬。驕誌自此而生，侈心因茲而起。常懼顛而懼覆，必思足而思止。勿忘潛龍之初，常懷布衣之始。在位稱寶，居器曰神。鼓鍾庭設，玉帛階陳。得必有兆，失必有因。一替一立，或周或秦。既承前代，當思後人。唯德可以久，天道無常親。
惟欽明之昌運，應靈圖而嗣籙。紐三代之離術，正千齡之差朔。可以治定制禮，可以功成變樂。實磐石之攸寄，固維城之斯屬。欣微生之多幸，濫高選於名藩。列通籍之渥惠，承置醴之殊恩。晨曳裾於東閣，夕侍宴於西園。於時霜氣斂靄，夜景澄廓。雲撤層台，煙銷連閣。流月華以昭耀，間星文而灼爍。岩桂偃而未彫，宮梧紛而就落。於是羅薦周設，黼帳高舒。露凝珠網，風清玉除。煙浮輝於緹幕，燭籠光於綺疏。爾乃咀清哇，揚激徵，金石奏，絲桐理。奇調間發，新聲互起。促宴冶而忘疲，歡情暢而未已。於是燕餘齊列，絳樹分行。曳綃裾兮拖瑤珮，簪羽釵兮珥明璫。擢纖腰之孤立。若卷旌之未揚。紆脩袂而將舉，似驚鴻之欲翔。退不失倫，進不逾曲。流而不滯，急而不促。弦無差袖，聲必應足。香散飛巾，光流轉玉。若乃巴姬並進，鄭媛俱前。對席齊舉，分庭共旋。乍差池以燕接，又颯遝而鳧連。止有餘態，動無遺妍，似兩豔之同發，類雙花之偶然。進止合度，俯仰若一。節緩則顧遲，唱速則回疾。殊姿異制，不可殫悉。若夫金翠的，緗綺參差。方趨應矩，圓步中規。飛鈿雪落，頹鬢雲垂。舒類飛霞曳清漢，屈若垂柳縈華池。既而曲變終，雅奏闋。清角止，流商絕。頓華履以自持，整文袿而佇節。始綽約而回步，乃遷延而就列。於是君王悠然懷古，怡然自適。遷思回慮弛縣改夕。揖摛藻之賓，引良談之客。然後討覈八索，詆訶六籍。語妙則眾絕希夷，論遠則喻窮開辟。議先哲之往軌，考前王之餘跡。方欲革登封之頌，勒雲亭之石。與日月而齊明，同天地之不易。
君王以政隙務閑，披玩餘日。辟華軒以遐想，臨風庭而自逸。於是屏青編。收縹帙，息柔翰，韜雅瑟。情廓誌遠，慮靜神謐。於時日下梧宮，陰清竹殿。鮮雲始發，光風初扇。餘霞未斂，殘虹猶見。玉斝既陳，蘭肴乃薦。登龍閣而騁目，臨曲池而遊眄。於是征趙女，命齊倡。動瓊珮，出蘭房。橫寶釵而耀首，靚鉛華而飾妝。低翠蛾而斂色，睇橫波而流光。聲欲伸而含態，氣未理而騰芳。乍連延以爛熳，時頓挫而抑揚。始折宮以合徵，終分角而扣商。掩餘韻於雕扇，散輕塵於畫梁。若夫振幽蘭，飛激楚。俯仰豔逸，顧盼容與。其繁會也，類春禽振響而流變；其微引也，若秋蟬輕吟而曳緒。似將絕而更連，疑欲止而複舉。短不可續，長不可去。延促合度，舒縱有所。聽之者慮蕩而憂忘，聞之者意悅而情抒。歌未終，君王乃喟然歎曰：「夫樂者，所以通神明，節情欲，和天地，調風俗。觀往代之遺風，覽前賢之軌躅。莫不治亂斯在，興亡攸屬。是故聖人以為深誡，君子以之自勖。」於是放鄭衛，引鄒枚。臨廣苑，陟崇台。肆東平之樂，包天下之才。盛矣美矣，優哉遊哉。
月初回於夕陽，日夜沒於天綱。步庭砌以遊衍，覺雲霄之杳茫。氣象萬殊，緬星河而盡列；光輝一道，羅銀漢之靈長。徒觀其粲兮如磋，潔兮如磨。明月照而不失其素，飄風驚而匪揚其波。莫測其深，含天際之四氣；莫度其遠，掩人間之眾河。及夫歲入三秋，勢直千里。度龍駕而容曳，構朝鮮橋而迤邐。霞妝星靨，知婺女之不如；雜珮明璫，必姮娥之相似。七夕作之以良會，群方於是而仰止。固能流不可準，涯不可度。既莫見乎端倪，亦焉知其厚薄？夫其為謙也，太陽曜而不爭其光；夫其為德也。巨海枯而莫之能涸。奪凝霜之漫漫，方白石鑿鑿。居崇高而不危，體虛無而自若。名連地脈，影雜天文。當霽夕而逾曉，凝微雨以暫熏。明白可稱，則皓如曳練；正平可緝，亦矗似長雲。亙此極以斜轉，橫碧空而中分。吐霄光而澹灩，含曙色而氤氳。將欲問之於槎客，如何欲決於嚴君？
登靈嶽以遊目，極千里兮周睇。盡山川之重遝，容雲物之詭怪。何茲鬆之挺茂，抉修幹於孤林，映丹霄而有葉，淩青霞而矯心，前絕萬仞，卻倚千尋。俯崢嶸之深穀，仰迢遞之層岑。霏夕煙而曖景，度神飆而流音。若乃月起陽爻，歲窮陰律。匝地冰厚，周空霧密。雪積岩而逾峻，風乘林而轉疾。結晻霮之愁雲，黯蒼茫之寒日。於是眾草零，群木墜。千岩槁，萬嶺悴。獨潔固而不潔，常猗猗而結翠。始見貞而表潔，乃以叢而辨類。夫其深山遂性，委液流津。感天地之粹質，稟陰陽之精純。根含冰而彌固，枝負雪而更新。既無懼於元月，寧有悅乎芳春？含奇文而養勁，收高節而自珍。恥取媲於嵇子，嗤受封於亡秦。本絕希於雕刻，詎有憂於斧斤？若乃流膏可咀，嘉賓可薦。香有四飛，味逾九轉。延促齡於度隙，駐生涯於流電。故餌之者目改，服之者容變。紛羽翼而上騰，排紫虛而高扇。起九垓而憩息，周四海而顧盼。信神經而最品，實秘錄而精選。嗟美材之無用，悲側路之嶮巇。動跬步而致阻，投一足而必危。傷拙目之眾毀，慨名工之獨知。仰徑寸而靡及，屈百尺而自卑。縈白雲以舒蓋，接丹桂而交枝。凝暉遠而澹景，纖羅掛而輕颸。窮萬祀而不異，曆千秋而不萎。豈茲木之足歎，亦前賢之所規。何吾生之命舛，懷丹誠而莫披。心炳朗而無報，情蕩滌而不羈。任儻來之否泰，委元運之遭隨。戢輕翮而未舉，逸足而莫馳。實未榮而先怠，寧泛駕而致疲？誠責躬而咎已，豈藏瑕而掩疵？恒怯進而勇退，每知雄而守雌。庶比茲以自勖，履貞固而不虧。
何物類之實繁，各異形而辨色。惟茲影之靈化，獨元妍而莫測。若乃體無定質，應變隨方。因物成象，不拘厥常。苟圭表之有度，信天地之可量。同寒暑之延促，故夏短而冬長。在清明而必朗。若晦濁而斯亡。同至人之隱顯，類君子之行藏。若夫長短侔形，曲直應質。細故則一毫必具，大物則萬象無失。並片魚而為比，偶孤鳥而成匹。帶秋林而暫疏，含春樹而還密。將度雲而俱遠，與奔駟而同疾。至如景霽氛收，波清風止。平湖數百，澄江千里。有象必圖，無物不擬。群木懸植，叢山倒峙。崖底天回，浪中霞起。鹹巨細其若一，各委曲而相似。窺之者莫測其淺深，尋之者罔知其終始。苟煙霞之可乘，何神丹之足煉？流金液以命酌，指玉京而高宴。含虛無以成體，故日中而不見。同希夷以寂寞，何罔兩之能眩？若夫往來絕跡，出入無間。走不可避，速不可捐。非可以智察，難可以理詮。向夜月而處後，背朝日而居前。何變化之無定，同瞻之而忽焉？安仁覽以生悲士龍觀而興笑。孫惠顧以致悚，田巴臨而獨照。想古人之遺烈，哀吾生之不劭。守愚直以固窮，無明略以求效。歲月忽其代序，斑鬢倏而改貌。誠既往而莫追，徒鑒流以自吊。若夫色動秋水，光澄煉金。翠羽朝映，珠星夜臨。近看若淺，遠矚如深。信不入而疑入，實非沈而似沈。既寄形於流豔，又匿跡於凝陰。類聖人之無已，以萬物而為心。福應善而斯臻，禍緣愆而必至。念全德以守一，思改過而無二。寧受屈以懷道，不求伸以邀利。庶履色以自勖，終餘年而不墜。苟刑網之所加，雖在親而無肆。誠言行之可錄，縱居嫌而勿棄。必取舍而無私，故捫心而不愧。獨水鏡之鑒物，窮妍媸而莫秘。誠斯道之可寶，請貽戒乎在位。
餘執性介直，動多違忤，茲讀老子，至和光同塵，竊有慕焉，因而賦之。
伊大噫之煽物，氣無擊而不揚。惟茲塵之宜昧，何動息之順常？若乃寄形大飆，托質厚地。倏爾而往，忽焉而至。乍徘徊以上騰，或飄颻而下墜。起彼集此，不失厥位。居無不安，涉無不利。似達人之推理，任逍遙以自肆。若夫陰風發，陣雲屯，鼉鼓震，紅旗翻，千乘動，萬騎奔。中原以之黯色，白日為之書昏。其興也勃，其息也漸。或聚或散，乍舒乍斂。細不可舍，輕不可掩。蒙籠篋笥，冪ャ茵簟，隨時無競，應物不違。值細雨而暫息，逢輕風而複飛。靃靃靡靡，霧霧霏霏。將晨軒而並出，與暮蓋而同歸。任動靜而無累，似識變而知機。若夫拂珠履，生羅襪。積菱鏡而鸞沈，下雕梁而歌發。散瓊台而類粉，布玉階而似雪。蒙鳳輦於銅衢，翳龍媒於金埒。有動和隨，無空不遍。出入青瑣，遊揚紫殿。流細影於回裾，亂浮香於舉扇，隱洞房而難睹，因隟光而可見。既洋溢若浮煙，又散漫如流霰。至如化衣京洛，煉石仙家。色侔雨壤，影若飄沙。逐奔蹄而起亂，隨驚輪而飛斜。近則昏阡蔽陌，遠則晦景韜霞。疑竊食於顏子，先甘餌於元蛇。惟紛吾之孤介，驟萍流而蓬徙。既守愚以周直，每受訕而招毀。屢空範丹之甑，時臥李恂之被。未齊物於莊生，庶同塵於老氏。
粵一氣未分之前，二儀肇辟之始，綿哉邈矣，固無得而稱焉。洎乎立極斷鼇，補天煉石，三光抱石之帝，九色乘雲之皇，龜文發而八封成，鳥跡命而六體備，於是書契著焉，文籍興焉。是以襃貶定於一言，美惡在乎千里。或揖讓以崇文德，或幹戈而擅武功。雖五運代昌，三正更襲，質文殊軌，馳驟異規，莫不詳諸典策，可備而言矣。爰自近代，迄乎周秦，兵革迭興，英雄互起，假名竊號者三分有二，幹紀亂常者十居其九。是以八維幅裂，四海瓜分，玉壘稱王，金陵謀帝。重以中原塗炭，戎羯憑陵，衣冠禮樂，掃地將盡，數百年間，未聞正朔。我聖王之受命也。則九服翹心，三靈佇眷，振乾維以綴象，舉地絡以籠人。曩者炎運將終，九域淪陷，於是披丹霄而軒鵬翼，駕元海而截鯨鱗。俯拔嵩華，仰回星漢，納風雲於懷抱，鼓雷電於胸臆，流雕矢於日穀，橫大劍於天外。所以八秋乘風，九夷請朔，固可以包鎮虞夏，跨躡殷周。於是體天制作，順時立極，進力牧於沮澤，求風後於海隅。所以三傑並臻，十亂鹹集，故能佐命垂統，飾化開業也。所以神功茂績，通幽洞冥，反無為於上皇，複淳樸於太素。是以歌五英則八風順，奏六德則百獸舞。至於素毳丹羽，極飛走之祥，赬萼華叢，窮草木之瑞，天無所秘，地無所隱，圖史所莫紀，篆諜所未詳，莫不昭晰相暉，紛綸交映，充庭滿囿，盈郊洽野，豈止二氣運而景星出，三文著而神鳳儀而已哉？於皇上帝，於始月首日，乃負斧扆，禦華軒，駐金根，陳玉輦，千門既啟，萬國鹹萃，金石備列，琛贐畢陳。於是九司三事，群公百辟，相與端紱理纓，趨而進曰：「臣聞惟天為大，聖人所以取則；謂地蓋厚，皇王所以受圖。是知仰觀俯察，明靈斯在，上戴下履，福應攸歸，莫不順之者獲昌，違之者致咎。臣逖聽邃古，遐觀往諜，睿君哲主，無易茲道。雖複七十二代，書契莫可。至於登介邱，基厚地，建顯號，施尊名，展禮告成，其義一也。此乃百王之壯觀，萬古之丕業，昔齊桓以三代之功，處諸侯之位，尚睥睨梁甫眷顧太山，況乎扼四海，吞萬國，寵九域，括八荒，如何湮沒而無聞哉？夫登封者，所以易姓奉繼，興絕崇功，不可闕也。是可闕也，則神可誣而天可欺矣。今陛下乃欲貶惡百靈，拒絕群議，虧厥真紀，昧茲懿德，使泰山指望，梁甫失幸，金鏹脫檢，玉牒收文，瑞日潛暉，德星晦色。此非所以發榮舒德，應天順時，垂裕百代，激流千祀者也。臣等盡慮悉心，不敢奉詔。胸計腹議，切欲獻忠，往者九章淪次，五緯失方，遂令歸餘爽終，履端乖始。陛下既考之以玉律，又則之以金儀，定千載之差辰，正百王之廢朔，符落下之明驗，複容成之妙旨，此又聖德之盛也。伏願陛下上祗天庥，下順坤德，葉群神之望，從億兆之心，清蹕雲亭，鳴鑾岱嶽，肆射牛之禮展大澤之詩，垂紺幄而佇群神，竭紫壇而陳眾瑞使白雲朝起，靈光夜燭，應千齡之期，流萬歲之響，則四溟受福，天下稱泰。臣等敢資靈貺，合符瑞之至極，願以固請。」 於是乃凜然動色曰：「過乎何辭之飾也！朕聞惟德弗逮罔有克，惟言弗審罔有徵。觀乎周漢之苟進，良足惡矣。縱天命有在，予將崇讓焉。」於是搢紳之徒，俯而謝，仰而頌德曰：
明明聖範，巍巍至德。元化難名，神功靡測。上包乾象，下括坤域。五嶽塵消，四溟波息。仁風綿浹，惠澤下霈。船海極琛，梯山窮貝。九譯同德，萬里齊信。宿彗收芒，朝雲解陳。階蓂晦落，庭軼晨鮮。氤氳和氣，蕭索非煙。輪重璧合，星次珠聯。鴻名始茂，景祚方延。霧辟雲岸，霞褰日觀。山川致祗，人神葉讚。靈貺凝祥，光華啟旦。播美貞石，馳芳柔翰。德盈彌損，道積逾衝。禮成思大，樂變推功。讓為政始，益寡謙終。千齡展美，萬古承風。
有宏文先生，稟氣衝和，資靈傑秀，理在微而必察，言無賾而不探。加以體局凝沈，風骨峻遠，縱班馬而高出，嗣顏冉而委蛇。於時日暖朱墀，風清紫陌。長廊赫奕。高閣陰岑，先生方該秘紀於千載，釋凝滯於萬古。於是席長筵，列髦俊，散縹帙，布表編，簪纓畢萃，綺紈鹹集。乃有以司鎧丈人，戎服而至，蓬首垢麵，頰削背傴，左挈戟，右提，頖汗蒙塵，不讓而坐。先生逆而目之，顧而誚曰：「夫杖者位之基，器者名之實，苟有叨竊，咎悔必臻。當今天下文明。會昌禦運，舉宇宙以籠物，馳日月而燭幽，居概盈朝，鵷鷺成列，是以鳴玉曜輝者恥方於周召，披堅執銳者羞比於韓彭。至於采擇人倫，捃摭要言，有美斯達，在器無假，文武異容，正位辨方，朱紫無雜，任能授用，鹹得其所。是以山無逋客，野絕遺賢，方欲闡文儒，銷鋒刃，陳俎豆，散牛馬，肆誌於禮場，遊心乎文囿，大啟石渠之署，廣開天祿之門，搜寰內之琳球，擢天下之杞梓，旅之於東觀，會之於北閣，考往聖之遺逸，正先賢之紕紊，欲令微言隱而更顯，至德晦而複明。然後草封岱之儀，備射牛之皮。今子齒既盡矣。形又槁焉，上不敢貢策獻奇，析珪分祿；下不能收視反聽，養真存神。以螢燭之未光，而方增耀於日月；涓滴之微潤，而欲擬浸於江湖，其於餘生，固亦勞矣。猶不免佩弦荷箙，坐甲操鋒，見長劍而折腰，對危冠而屏氣。以茲疲朽，預此戎班，點汙我文門，虧辱我宰塾，顧瞻傳素，能不恧乎？」丈人於是俯而慚，仰而謝，逡巡避席，斂衽而對曰：「仆聞用舍時也，窮達命也。物固有欲而不可棄，此蓋有力者走之，豈在吾之所筭也？且夫苟非其用，則周孔無以措其心；當其所能，則犬馬猶足效其力。今請正名改服，從子而遊可乎？」先生曰：「噫，子其不言，幾失子矣！苟能易位，餘何簡焉？」
昔有愚夫者，家本大賈，積資巨萬，既生豪門，長乃潤屋，所以衣必極麗，食必窮珍。而稟性頑魯，不閑貨殖。既而父終兄喪，生計歸之，每有貨易，動多遺利。其妻敏而有識，常思歎曰：「若此子，家貧無日矣。」夫常市珠及玉，所費萬計，唯獲燕石魚目而還，妻睹而誚之曰：「此非真也，何失鑒其若是乎？」於是愚夫乃作色虯鬚，攘袂瞋目，顧而嗬其妻曰：「吾訪肆人，皆云美玉也；問諸闤吏，咸云美珠也。吾固先訪而後市，先問而後買，豈吾不擇而擅取哉？」其妻怒而復曰：「夫玉石異體，珠目珠狀，雖色類相似，而明潤懸絕，但子愚昧未詳耳。若使人言是而隨是之，人言非而隨非之，此即取舍在彼，子何預焉？故有離珠之目者，不可惑之以色；有師曠之耳者，不可惑之以音。今若問人而後識者，此乃聾瞽之事也，豈有耳目者所為哉？」於是夫妻怨競，累日不息。時鄰家有寓居遊士，聞而歎曰：「誠哉哲婦之言！可謂信而有徵。」
維貞觀十三年歲在己亥二月甲戌朔八日辛巳，聖唐大使右武衛大將軍慕容寶、節度副使朝散大夫任雅相等肅奉明詔，冊授大單於真珠毗伽可汗嫡嗣為肆葉護可汗，安懷率土，廓裁宇外。曩者隋曆既終，九域淪覆，天資聖明，光啟有唐，而頡利背恩，虐我邊域。是以輕齎電發，直掩虜庭，驅縱驍雄，奔放忠烈，百弩俱彀，萬鋒齊舉。鞭雷鼓霓，動天維於上；拔山蹴嶽，移地軸於下。雲騎騰蕩，則川野晝昏；風旗揚曳，則辰離黯色。擒穀蠡於谷口，曾未崇朝；斬日逐於轅門，景不移晷。龍庭柳塞之外，煙滅雲銷；瀚海天山之前，波澄霧卷。上以震皇威於萬葉，下以安億兆於千齡。雖有靈祗讚我有唐，亦所以恢崇今單于地。是以萬里齊契，四海同規，始驗秦防徒營，漢城虛築，在德非險，皇哉唐哉。勒石紀功，騰聲不朽。詞曰：
振天威兮橫朔方，
星劍騰兮虹旗揚，
窮絕漢兮越幽荒，
拜單于兮冊名王，
歷千載兮聲彌光。
靜字元休，贈司空抗子。武德初累轉并州大總管府長史檢校并州大總管。太宗朝授司農卿，封信都縣男，改夏州都督，再遷民部尚書。卒諡曰肅。
臣聞夷狄者，同夫禽獸，窮則搏噬，群則聚鹿，不可以刑法繩，不可以仁義教。衣食仰給，不務耕桑，徒損有為之，以資無知之虜。得之則無益於化，失之則無損於時。然彼首邱之情，未易忘也。誠恐一旦變生，犯我王略，愚臣之所深慮。如臣計者，莫若因其敗亡之後，加其無妄之福，假以賢王之號，妻以宗室之女，分其土地，析其部落，使其權弱勢分，易為羈制，自可永保邊塞，代為藩臣，此實長轡遠禦之道。
陝之苪東有祠，署於道曰魏文侯師段幹木廟。謹按史傳，語文侯過其廬必式。呂覽云：「秦攻苪，司馬康以先生深諫其君。」又按《圖經》云：「先生以原上草廬中，高枕而臥，秦遂解兵。」昔子貢救魯，挾辯詐，扶危主，然後僅而獲免。豈若先生靡勞師徒，曠然晏息，而國不加害，民受其賜。誠以德充氣融，道義純備者矣。貞觀元年秋八月七日，將仕郎前守河南府伊陽縣主簿范陽盧士牟，載想遐蹤，願誌遺廟。銘曰，鼎河在南，中條在北。洪河橫流，以紀魏國。天地淑靈，山澤粹精。惟公克生，為魏之楨。鄰不加兵，民用舒寧。秦號虎狼，役厲重傷。毒螫斷斷，侵軼西強。瞻我仁人，沛然知方。以義以暴，以柔以剛。善師不陣，古稱至德。先生晏然，婆娑偃息。蓬居草廬，是敬是式。比彼幹戈，俄成禮則。士之生世，人爵為貴。功成不居，惟德之懿。士之避土，或蹈遐裔。公則靖民，以義為利。我行其野，祠宇巋然。播詠仁風，精誠若傳。條山如礪，河水如帶。先生之德，永永不昧。
蓋如如實際，性相平等；念念虛假，緣業萬殊。是以導之以解脫，禮樂未之汨；誨之以究竟，象係所不言。鄜州寶室寺上座羅漢等，漏茲獨善，府宏六度。不舍群生，服膺四攝，以大唐貞觀三年，攝提在歲，蕤賓禦律，景丁統日，己巳司辰，用銅三千斤鑄鍾一口。法天地以為爐假飛廉而扇炭。克飾牟造化，巧麗若神工，感蜀山響，擬漢厝而遠聞。挺弗能發，理切含宏；扣而斯應，義均虛受。聿警四部，式遵六昧。未假於箭漏，靡資於雞鸖。懺誦顧而有節，精進因而無怠。方諸幾杖，小大之用既殊；譬以盤盂，洪纖之理多裕。輒緣斯義，乃為銘曰：
眇眇三界，悠悠四生。愛染有著，沈沒無明。法輪覺夢，慧炬照冥。大空罔得，微妙焉名。無為不住，有為不盡。去彼常樂，來深慈湣。然頭拯救，靡足汲引。且戒且禪，或檀或忍。爰造洪鍾，晨昏取則。和會攸仰，禮懺無忒。並航欲海，俱遊西國。開物成務，是鐫是勒。
行成字德立，定州義豐人。隋大業末，察孝廉為謁者，台散從員外郎。後為王世充度支尚書。世充平，以隋資補宋州穀熟尉，應制舉乙科，授雍州富平縣主簿補殿中侍御史，累遷侍中兼刑部尚書。高宗朝封北平縣公，拜左僕射太子少傅。永徽四年卒，贈開府儀同三司并州都督，諡曰定。
有隋失道，天下沸騰。陛下撥亂反正，拯生人於塗炭，何周漢君臣之所能比擬？陛下聖德含光，規模宏遠，雖文武之烈，實兼將相，何用臨朝對眾？與之較量，以萬乘之尊，與群下爭功哉？臣聞「天何言哉，四時行焉」；又聞「汝惟不矜，天下莫與汝爭能。」臣備員樞近，非敢知獻替之事，輒陳狂直，伏待俎醢。
伏承皇太子從幸靈州，臣愚以為皇太子養德春宮，日月未幾，華夷遠邇，佇聽嘉音。如因以監國，接對百寮，決斷庶務，明習政理，既為京師重鎮，且示四方盛德，與其出陪私愛，曷若俯從公道？
伏願褰旒寫照，洽群請於帝俞；辟纊垂矜，遂微懇於人欲。騰茲璽誥，激彼天波，微萬玉以警途，詔八神而弭策。籍江茅而陳黍，飾蒼璧而奠黃琮。馳萬風以飛聲，接九重而媲美。使編珠毓貺，開麗色於金泥；觸石凝禎，蕩浮華於石感。式昭昌祚，永播鴻名。凡在生靈，義深聳踴。
師道字景猷，宏農華陰人。隋末自洛陽師高祖，授上儀同，為備身左右，尚桂陽公主，累轉太常卿，封安德郡公。貞觀朝遷侍中，轉中書令。二十一年卒，贈吏部尚書并州都督，諡曰懿。
爾乃飛閣之臨空，望雕梁之架虹。奏東城之妙曲，命南荊之結風。莊華豔於朝日，長袖曳於芳叢。度參差以儀鳳，響嘹亮之驚鴻。伊小臣之庸瑣，預恩私之嘉宴。聞仙管於帝台，聽鈞天於蘭殿。悵崦嵫之易晚，惜宮羽之難遍。撫長笛而多慚，覽洞簫而興怨。徒隸齒於群龍，信庸音其已薦。
高士李惠寬，趙郡象城人也。皋陶之後，左車之允，盤石之宗，連華帝籍。生而達理，長而悟元。齔之年，蔡伯喈聞而趨步；猗嗟之歲，王平子見而絕倒。洞徹若空之理，偏知物我之義。為半句而燔兩臂，為一偈而燒七指。屍毗割肉，薩捶舍身，方之厲行，略無差等。加以餐鬆卻粒，臥石漱流，夏則編草為衣，冬則引茅自覆。形體雖殘，不以為苦；謗訕雖至，不以為失。猛獸去骨，未足稱奇；野鳥來巢，詎將為異？屬有隋失馭，區宇分萌，百郡則杼軸皆空，千城則骸骨俱滿。龍驚鷁退，豕突鯨吞，蕞爾漼然，聲噭蕩蕩。惠寬及於華巔，早遇太平，不吝身形，共崇福業。洎粵若稽古大唐，仰握天鏡，俯案地圖，應期接統，濡足授首。據八十一萬之分，承七十五代之君，類大庭華胥之時，同尊盧祝融之日。惠寬荷皇穹與善，素樂獲從，值聖人既作，萬物鹹睹。以武德六年四月八日，乃於此山報國，修立龕，為室鐫石，造賢劫千佛法華經一部，營構浩大，神靈護持，就使百億須彌，未有若斯修福者也。其南則臨柏縣，龍輿避地之所；北帶茅山，鶴駕遊天之處。東則神泉洶湧，遠繞滄波；西則低水漲氵鼻，近連翠嶺。彌亙千里，控帶百川，邐迤河南之垂，徘徊冀北之際。下籠金闕，上跨玉京，既達退食之墟，又接還簪之境。如來真範，遍滿岩崖，修多妙旨，周回嶺岫。長鬆映彤庭之彩，文石晃紫金之像。因竹林而起精舍，為檜樹而制香爐。雲物浮沈，恒過鹿野，烏免來往，直指鷲山。窗戶平接星宮，梁棟斜通月殿。既類從天化成，又若因地湧出。名僧搖錫，遠邑爭來。德士褰衣，他方並至。於是使持節上柱國本州諸軍事定州刺史定州都督相州總管杭州刺史光祿大夫呂國公士洛，佐命心膂，幹國爪牙，王白廉李之流，絳灌樊滕之輩，飛旌河朔，疊鼓恒陽，發摘既類秋霜，仁明複同春日。六條布德，誌洽弟兄；十部垂恩，情深岵屺，魚懸犢在，百姓興五袴之歌；雁至鹿馴，四民發兩岐之詠。恭敬三寶，回向十方，脫舍財帛，減徹車馬，遂與惠寬共管此福，大宏妙規，深啟檀度。伯仁縣令嚴雄，撫宰百里，清肅一圻，跡同遷蝗，治侔馴雉，精誠信向，經始伽藍，勸課丹青，修飾經像，雖目連之神通敏給，文殊之智慧莊嚴，媲此尊崇，實為儔類。有宿士李長欽、李士羅、李希哲、李明朗、牛孝祖等，並鄉社髦乂，裏閈清修，愛法念道，奉善樂施。惟昔微功少效，尚載景鍾，細事磨言，猶書甫鼎。況布金重意，剖骨殷心，用樹高碑，期傳來業。
