桃椎，益州成都人。澹泊絕俗，結廬山中，嘗織十屨置道上，見者曰：「居士屨也，為鬻米苟易之。」置其處，輒去，終不與人接。高士廉為長史，遣人存問，見輒走林草自匿云。
若夫虛寂之士，不以世務為榮；隱遁之流，乃以閑居為樂。故孔子達士，仍遭桀溺之譏；叔夜高人，乃被孫登之笑。況複尋山玩水，散誌娛神，隱臥茅茨之間，誌想青雲之外，逸世上之無為，亦處物之高致。
若乃睹餘庵室，終諸陋質。野外孤標，山旁迥出，壁則崩剝而通風，簷則摧頹而寫日。是時閑居晚思，景媚青春；逃斯澗穀，委此心神。削野藜而作杖，卷竹葉而為巾，不以聲名為貴，不以珠玉為珍。風前引嘯，月下高眠；庭惟三徑，琴置一弦。散誕池台之上，逍遙岩穀之間。逍遙兮無所托，誌意兮還自樂；枕明月而彈琴，對清風而緩酌。望嶺上之青松，聽雲間之白鶴。用山水而為心，玩琴書而取樂，穀裏偏覺鳥聲高，鳥聲高韻盡相調；見許毛衣真亂錦，聽渠聲韻宛如歌。調弦乍緩急，向我茅茨集。時逢雙燕來，屢值遊蜂入。冰開綠水更應流，草長階前還複濕。吾意不欲世人交，我意不欲功名立。功名立也不須高，總知世事盡徒勞；未會昔時三個士，無故將身殞二桃。
福畤，高宗時雍州司功參軍，坐子勃殺官奴曹達左遷交阯令。
敬宗位以才昇，曆居清級。然棄長子於荒徼，嫁少女於夷落。聞詩學禮，事絕於家庭；納采問名，惟聞於黷貨。白珪斯玷，有累清塵。易名之典，須憑實行。案諡法，名與實爽曰繆，請諡為繆。
東皋先生諱績，字無功，文中子之季弟也。棄官不仕，耕於東皋，自號東皋子。貞觀初，仲父太原府君為監察禦史，彈侯君集，事連長孫太尉，由是獲罪。時杜淹為禦史大夫，密奏仲父直言非辜，於是太尉與杜公有隙，而王氏兄弟皆抑而不用矣。
季父與陳尚書叔達相善，陳公方撰《隋史》，季父持文中子世家與陳公編之，陳公亦避太尉之權，藏而未出，重重作書遺季父，深言勤懇。季父答書，其略曰：亡兄昔與諸公遊，其言皇王之道至矣。仆與仲兄侍側，頗聞大義。亡兄曰：「吾周之後也。世習禮樂，子孫當遇王者，得申其道，則儒業不墜。其天乎！其天乎。」時魏文公對曰：「夫子有後矣，天將啟之。徵也儻逢明王，願翼其道，無敢忘之。」及仲兄出胡蘇令，杜大夫嚐於上前言其樸忠，太尉聞之怒。而魏公適入奏事，見太尉。魏公曰：「君集之事果虛耶，禦史當反其坐；果實耶，太尉何疑焉？」於是意稍解。然杜與仲父抗誌不屈，魏公亦退朝默然，其後君集果誅。
且吾家豈不幸而多言見窮乎？抑天實未啟其道乎？仆今耕於野有年矣。無一言以裨於時，無一勢以托其跡，沒齒東皋，醉醒自適而已。然念先文中之述作，門人傳受，升堂者半在廊廟。續經及《中說》，未及講求而行。嗟乎！足下知心者，顧仆何為哉？願記亡兄之言，庶幾不墜足矣，謹錄世家寄去。餘在福郊麵悉其意，幸甚幸甚。
太原府君諱凝，字叔恬，文中子亞弟也。貞觀初，君子道亨。我先君門人，布在廊廟，將播厥師訓，施於王道遂求其書於仲父。仲父以編未就，不之出，故六經之義，代莫得聞。
仲父釋褐為監察禦史，時禦史大夫杜淹謂仲父曰：「子聖賢之弟也，有異聞乎？」仲父曰：「凝忝同氣，昔二兄講道河汾，亦嚐預於斯。然六經之外，無所聞也。」淹曰：「昔門人鹹有記焉，蓋薛收、姚義綴而名之，曰《中說》。茲書天下之昌言也，微而顯，曲而當，旁貫大義，宏闡教源。門人請問之端，文中行事之跡，則備矣，子盍求諸家？」仲父曰：「凝以喪亂已來，未遑及也。」退而求之，得《中說》一百餘紙，大抵雜記，不著篇目。首卷及序，則蠹絕磨滅，示能詮次。
會仲父出為胡蘇令，歎曰：「文中子之教，不可不宣也。日月逝矣，歲不我與。」乃解印而歸。大考六經之目，而繕錄焉。禮論、樂論，各亡其五篇。續詩續書，各亡小序。惟元經讚易具存焉，得六百六十五篇，勒成七十五卷，分為六部，號曰《王氏六經》。仲父謂諸子曰：「大哉，兄之述也！以言乎皇綱帝道，則大明矣；以言乎天地之間，則無不至焉。自《春秋》以來，未有若斯之述也。」又謂門人曰：「不可使文中之後不達於茲也。」乃召諸子而授焉。
貞觀十六年，餘二十一歲，受六經之義。三年，頗通大略，嗚乎！小子何足以知之？而有誌焉。十九年，仲父被起為洛州錄事，又以《中說》授餘曰：「先兄之緒言也。」餘再拜。曰：「中說之為教也，務約致深，言寡理大，其比方《論語》之記乎，孺子奉之，無使失墜。」餘因而辨類分宗，編為十篇，勒成十卷。其門人弟子姓氏本末，訪諸紀牒，列於外傳，以備宗本焉。且《六經》、《中說》，於以觀先君之事業。建義明道，垂則立訓，知文中之所為者，其天乎！年序浸遠，朝廷事異，同誌淪殂，帝閽攸邈，文中子之教，抑而未行。籲，可悲哉！空傳子孫，以為素業雲爾。時貞觀二十三年正月序。
太宗龍飛，宇內樂業。文中子之教，未行於時，後進君子，鮮克知之。貞觀中，魏文公有疾，仲父太原府君問候焉。留宿宴語，中夜而歎，太原府君曰： 「何歎也？」魏公曰：「大業之際，徵也嚐與諸賢侍。」文中子謂徵信杜、房等曰：「先輩雖聰明特達，然非董、薛、程、仇之比，雖逢明王，必愧禮樂。」於時有不平之色，文中子笑曰：「久久臨事，當自知之。」
及貞觀之始，諸賢皆亡，而徵也、房、李、溫、杜，獲攀龍鱗，朝廷大議，未嚐不參預焉。上臨軒，謂群臣曰：「朕自處藩邸，及當宸極，卿等每進諫正色，咸云嘉言良策，患人主不行。若行之，則三皇不足四，五帝不足六，朕誠虛薄，然獨斷亦審矣。雖德非徇齊，明謝濬哲，至於聞義則服，庶幾乎古人矣。諸公若有長久之策，一一陳之，無有所隱。」房杜等奉詔舞蹈，讚揚帝德。上曰：「止。」引群公內宴，酒方行，上曰：「設法施化，貴在經久，秦漢已下，不足襲也，三代損益，何者為當？卿等悉心以對，不患不行。」是時群公無敢對者。徵在下坐，為房、杜所目，因越席而對曰：「夏殷之禮，既不可詳，忠敬之化，空聞其說。孔子曰：‘周監於二代，鬱鬱乎文哉，吾從周。’《周禮》公旦所裁，《詩》、《書》仲尼所述，雖綱紀頹缺，而節制具焉，荀、孟陳之於前，董、賈伸之於後，遺談餘義，可舉而行。若陛下重張皇墳，更造帝典，則非駑劣所能議及也。若擇前代憲章，發明王道，則臣請以周典，唯所施行。」上大悅。
翌日，又召杜、房及徵俱入。上曰：「朕昨夜讀《周禮》，真聖作也。首篇云：‘惟王建國，辨方正位，體國經野，設官分職，以為人極。’誠哉深乎！」 良久，謂徵曰：「朕思之，不井田，不封建，不肉刑，而欲行周公之道，不可得也。大易之義，隨時順人。周任有言：‘陳力就列。’若能一一行之，誠朕所願，如或不及，強希大道，畫虎不成，為將來所笑。公等可盡慮之。」因詔宿中書省，會議數日，卒不能定。而徵尋請退。上雖不複揚言，而閑宴之次，謂徵曰：「禮壞樂崩，朕甚憫之。昔漢章帝眷眷於張純，今朕急急於卿等，有誌不就，古人攸悲。」徵跪奏曰：「非陛下不能行，蓋臣等無素業爾，何愧如之。然漢文以清靜富邦家，孝宣以章程練名實。光武責成委吏，功臣獲全。肅宗重學尊師，儒風大舉。陛下明德獨茂，兼而有焉，雖未冠三代，亦千載一時。惟陛下雖休勿休，則禮樂度數，徐思其宜，教化之行，何慮晚也？」上曰：「時難得而易失，朕所以遑遑也。」卿退，無有後言。徵與房杜等並慚栗，再拜而出。房謂徵曰：「元齡與公，竭力輔國，然言及禮樂，則非命世大才，不足以望陛下清光矣。昔文中子不以禮樂賜子，良有以也，向使董、薛在，適不至此。噫，有元首，無股肱，不無可歎也！」
十七年，魏公薨，太原府君哭之慟。十九年，授餘以《中說》，又以魏公之言告子，因敘其事。時貞觀二十年九月記。
關朗，字子明，河東解人也。有經濟大器，妙極占筭，浮沈鄉裏，不求宦達。太和末，餘五代祖穆公封晉陽尚書，署朗為公府記室。穆公與談《易》，各相歎服。穆公謂曰：「足下奇才也，不可使天子不識。」入言於孝文帝。帝曰：「張彝、郭祚嚐言之，朕以卜筭小道，不之見爾。」穆公曰：「此人道微言深，殆非彝、祚能盡識也。」詔見之。帝問《老》、《易》，朗寄發明元宗，實陳王道，諷帝慈儉為本，飾之以刑政禮樂。帝嘉歎，謂穆公曰：「先生知人矣。昨見子明，管樂之器，豈占筭而已。」穆公再拜對曰：「昔伊尹負鼎於成湯，今子明假占筭以謁陛下，臣主感遇，自有所因，後宜任之。」帝曰：「且與卿就成筮論。」既而頻日引見，際暮而出。
會帝有烏丸之役，敕子明隨穆公出鎮并州，軍國大議，馳驛而聞。故穆公易筮，往往如神。先是穆公之在江左也，不平袁粲之死，恥食齊粟，故蕭氏受禪，而穆公北奔。即齊建元元年魏太和三年也，時穆公春秋五十二矣，奏事曰：大安四載，微臣始生，蓋宋大明二年也。既北遊河東，人莫之知，惟盧陽烏深奇之曰： 「王佐才也。」太和八年，徵為秘書郎，遷給事黃門侍郎，以謂孝文有康世之意，而經制不立，從容閒宴，多所奏議，帝虛心納之。遷都洛邑，進用王肅，由穆公之潛策也。又薦關子明，帝亦敬服，謂穆公曰：「嘉謀長策，勿慮不行。朕南征還日，當共論道，以究治體。」穆公與朗欣然相賀曰：「千載一時也。」俄帝崩，穆公歸洛，逾年而薨，朗遂不仕。
同州府君師之，受《春秋》及《易》，共隱臨汾山。景明四年，同州府君服闋援琴，切切然有憂時之思。子明聞之曰：「何聲之悲乎？」府君曰：「彥誠悲先君與先生有誌不就也。」子明曰：「樂則行之，憂則違之。」府君曰：「彥聞治亂損益，各以數至，苟推其運，百世可知。願先生以筮一為決之，何如？」子明曰：「占筭幽微，多則有惑，請命蓍卦，以百年為斷。」府君曰：「諾。」於是揲蓍布卦。遇之革，舍蓍而歎曰：「當今大運，不過一再傳爾，從今甲申二十四歲戊申大亂，而禍始宮掖。有蕃臣秉政，世伏其強，若用之以道，則桓文之舉也；如其不道，臣主俱屠地。」府君曰：「其人安出？」朗曰：「參代之墟，有異氣焉，若出，其在並之郊乎？」府君曰：「此人不振，蒼生何屬？」子曰：「當有二雄舉而中原分。」府君曰：「各能成乎？」朗曰：「我隙彼動，能無成乎？若無賢人扶之，恐不能成。」府君曰：「請刻其歲。」朗曰：「始於甲寅，卒於庚子，天之數也。」府君曰：「何國先亡？」朗曰：「不載德而用詐權，則舊者先亡也。」府君曰：「其後如何？」朗曰：「辛丑之歲，有恭儉之主，起布衣而並六合。」府君曰：「其東南乎？」朗曰：「必在西北。平大亂者，未可以文治，必須武定。且西北用武之國也，東南之俗，其獘也剽，西北之俗，其興也勃。又況東南，中國之舊主也，中國之廢久矣，天之所廢，誰能興之？」府君曰：「東南之歲可刻乎？」朗曰：「東南運曆，不出三百，大聖大賢，不可卒遇，能終其運，所幸多矣。且辛丑明王當興，定天下者，不出九載。己酉江東其危乎？」府君曰：「明王既興，其道若何？」朗曰：「設有始有卒，五帝三皇之化複矣；若非其道，則終驕冗，而晚節末路，有桀紂之主出焉，先王之道，墜地久矣。苛化虐政，其窮必酷。故曰：大軍之後，必有凶年，大亂之後，必有凶主，理當然也。」府君曰：「先王之道竟亡乎？」朗曰：「何謂亡也？夫明王久曠，必有達者生焉，行其典禮，此三才五常之所係也。孔子曰：‘文王既沒，文不在茲乎！’故王道不能亡也。」府君曰：「請推其數。」朗曰：「乾坤之策。陰陽之數，推而行之，不過三百六十六，引而伸之，不過三百八十四，天之道也！噫，朗聞之：先聖與卦象相契，自魏已降，天下無真主。故黃初元年庚子，至今八十四年，更八十二年丙午，百六十六年矣，達者當生。更十八年甲子，其與王者合乎，用之則王道振，不用洙泗之教修矣。」府君曰：「其人安出？」朗曰：「其唐晉之郊乎？昔殷後不王，而仲尼生周；周後不王，則斯人生晉。夫生於周者，周公之餘烈也；生於晉者，陶唐之遺風也。天地冥契，其數自然。」府君曰：「厥後何如？」朗曰：「自甲申至甲子，正百年矣，過此未或知也。」府君曰：「先生說卦，皆持二端。」朗曰：「何謂也？」府君曰：「先生每及興亡之際，必曰用之以道，輔之以賢，未可量也，是非二端乎？朗曰：」夫象生有定數，吉凶有前期，變而能通，故治亂有可易之理。是以君子之於易，動則觀其變而玩其占，問之而後行，考之而後舉，欲令天下順時而進，知難而退，此占筭所以見重於先王也。故曰：危者使平，易者使傾；善人少，惡人多；暗主眾，明君寡。堯舜繼禪，曆代不逢；伊周複辟，近古亦絕。非運之不可變也，化之不可行也，道悠世促，求才實難，或有臣而無君，或有君而無臣，故全之者鮮矣。仲尼曰：‘如有用我者，吾其為東周乎？’此有臣而無君也。章帝曰：‘堯作大章，一夔足矣！’此有君而無臣也。是以文武之業，遂淪於仲尼；禮樂之美，不行於章帝。治亂之漸，必有厥由；而興廢之成，終罕所遇。《易》曰：‘功業見乎變。’此之謂也，何謂無二端？」府君曰：「周公定鼎於郟鄏，卜世三十，卜年八百，豈亦二端乎？」朗曰：「聖人輔相天地，準繩陰陽，恢皇綱，立人極，脩策迥馭，長羅遠羈，昭治亂於未然，筭成敗於無兆，固有不易之數，不定之期。假使庸主守之，賊臣犯之，終不促已成之期於未衰之運。故曰：周德雖衰，天命未改。聖人知明王賢相，不可必遇，聖謀睿策，有時而弊，故考之典禮，稽之龜策，即人事以申天命，懸曆數以示將來，或有已盛而更衰，或有過筭而不及，是故聖人之法，所可貴也。向使明王繼及，良佐踵武，則當億萬斯年，與天無極。豈止三十世八百年而已哉？過筭餘年者，非先王之功，即桓文之力也。天意人事，豈徒然哉？」府君曰：「龜策不出聖謀乎？」朗曰：「聖謀定將來之基，龜策告未來之事，遞相表裏，安有異同？」府君曰：「大哉人謀！」朗曰：「人謀所以安天下也。夫天下大器也，置之安地則安，置之危地則危。是以路平安車，狂夫審乎難覆，乘奔馭朽，童子知其必危。豈有周禮既行，曆數不延乎八百；泰法既立，宗祧能逾乎二世？噫，天命人事，其同歸乎！」府君曰：「先生所刻治亂興廢，果何道也？」朗曰：「文質遞用，勢運相乘。」稽損益以驗其時，百代無隱；考龜策而研其慮，千載可知。未之思歟。夫何遠之有？府君蹶然驚起，因書策而藏之，退而學《易》。蓋王氏易道，宗於朗焉。
其後宣武正始元年，歲次甲申，至孝文永安元年二十四歲戊申，而胡後作亂，爾朱榮起并州，君臣相殘，繼踵屠地。及周齊分霸，卒並於西，始於甲寅，終於庚子，皆如其言，明年辛丑歲，隋高祖受禪，果以恭儉定天下。開皇元年，安康獻公老於家，謂銅川府君曰：「關生殆聖矣，其言未來，若合符契。」開皇四年，銅川夫人經山梁履巨石而有娠，既而生文中子，先丙午之期者二載爾。獻公筮之曰：「此子當之矣。」開皇六年丙午，文中子知書矣，厥聲載路。九年己酉，江東平，高祖之政始怠。仁壽四年甲子，文中子謁見高祖，而道不行。大業之政，甚於桀紂，於是文中子曰：「不可以有為矣！」遂居汾陽，續詩書，論禮樂。江都失守，文中子寢疾，歎曰：「天將啟堯舜之運，而吾不遇焉，嗚乎！此關先生所言皆驗也。」
昌齡，冀州南宮人，第進士，貞觀中補長安尉。出為襄州司戶，後為北門修撰，乾封元年卒。
問：元默垂拱，理歸上德，法令滋彰，事鍾澆季。是以唐、虞盡象，四罪而鹹服；姬、夏訓刑，三千而愈擾。故知勝殘去殺，必在於宏仁；反樸還淳，不務於多辟。方將削茲三尺，專循五禮，幸陳用舍之宜，以適當時之要。
對：法星垂象，列九霄而照燭；習坎分爻，疏六位而輝煥。故有皇王慎罰，正俗以經時；聖哲詳刑，開物而成務。莫不克清函夏，載穆黎元，制天討之威嚴，宏秋官之典憲。舜遊媯汭，迺去四凶；湯出鑣宮，諒除三麵。然則質文異代，興廢殊途。微禹會昌，仁流於下泣；獨夫受戮，禍招於剖心。自運往道消，淳離樸散。王風不兢，菀柳之刺斯聞；後德方衰，杞槐之制斯闕。望夷招敗，酷甚凝脂，函穀生災，冤多精氣。雖複蕭何改創，爰始九章；溫舒上言，仍譏一失。綱漏吞舟之罪，士苟持寬：律加盈閣之繁，吏還舞智：邈乎遺法，允屬升平。大唐執紀先天，凝圖王氣，化軼胥庭之上，功超步驟之前，掃氛祲於乾樞，靜囂塵於地軸。紫徵君聖，時乘光於得一，黔首安生，日用陶其吹萬。皇帝上元統曆，下武嗣徵，道葉順風，契黃神之罔象；精通就日，符赤運之文明；於是職列英奇，朝班俊乂，載外降之節，既著禮容；臨甲乙之科，方在政辟。道無為以端拱，思有罪而責躬，念向隅之獨嚬，迺納隍而軫慮。曲詢管庫，取薦芻蕘，誠宜妙簡平反，旁求庶獄。渭橋驚馬，必歸張委之言；禁圍射免，勿爽高柔之旨。於公陰德，委以廷尉之司；盛吉深仁，授以憲曹之任。剖符寄劉寬之輩，蒲鞭之教可追；分陝趨召奭之儔，棠陰之聽斯在。加以五詞鹹備，兩造兼持，運靜躁於韋弦，聽遲速於寬猛。獬豸雖觸，咎繇行其惠化；蒼鷹輟號，郅都息於煩苛。自然圄犴空虛，靡怨黃沙之罪；鉗釱安用，無施白粲之刑。則跡邁成、康，道逾、文景，不仁自遠，無得而稱。謹對。
對：聖人出震，博訪芻蕘；大帝登庸，詢謀師相。是以周稱尚父，呂望擢自磻溪；殷曰得賢，傅說求諸版築。莫不舟梁羽翮，鼎實鹽梅，表區之明明，成朝廷之濟濟。自隆周洎乎幽厲，朝政在於諸侯；炎漢至於哀平，威權任乎卿相。貂蟬耀彩，雄俊遍五侯之門；劍履生光，賓客滿四豪之第。吹竽彈劍，犬吠雞鳴，用才各任所能，取士不求其備。弓旌之命，非道德之門；蒲帛之徵，乖有道之室。方今前疑後丞，龍翰鳳翼，左輔右弼，嶽氣星精。加以徵逸璞於岩廊，索遺珠於窮海。邱園之下，羔雁成行；閭巷之中，軒軺相次。元纁之禮既備，巢父長謝山林；圭璧之問不空，夷齊豈食薇蕨。
知悌，許州鄢陵人。貞觀朝官中書侍郎，遷尚書左丞。佐裴行儉平突厥有功，終戶部尚書。
夫含靈受氣，稟之於五行；攝生乖理，降之以六疾。至若岐黃廣記，蔚有舊經；攻灸兼行，顯著斯術。骨蒸病者，亦名傳屍，亦謂奄枼，亦稱複連，亦曰無辜。丈夫以癖氣為根，婦人以血氣為本。無問少長，多染此疾。嬰孺之流，傳注更苦。其為狀也，發乾而聳，或聚或分，或腹中有塊，或腦後近下兩邊有小核，多者乃至五六。或夜臥盜汗，夢與鬼交，雖目視分明，而四肢無力。或上氣食少，漸就尫羸，縱延時日，終於盍盡。
予昔忝洛州司馬，嚐三十日灸活一十三人，前後差者，數逾二百。至於狸骨獺肝，徒聞曩說；金牙銅鼻，罕見其能。未若此方，扶危拯急，非止單攻骨蒸。又別療氣療風，或瘴或勞，或邪或癖，患狀既廣，救愈亦多，不可具錄，略陳梗槩。又恐傳授訛謬以誤將來，今故具圖形狀，庶令覽者易悉，使所在流布。頗用家藏，未暇外請名醫。傍求上藥，還魂返魄，何難之有？遇斯疾者，可不務乎？
敦頤，曹州冤句人。貞觀中為滄州瀛州刺史，永徽五年轉洛州，卒。
竊聞身非欲食，如來受純陀之供；法無所求，淨名遂善德之請。皆為顯至理之常恒，示凡聖之無二。又是因機以接物，假相而宏道，為之者表重法之誠，受之者為行檀之福，豈曰心緣於彼此，情染於名利者哉？仰惟宿植德本，非於三四五佛，深達法相，善識十二部經。獨悟真宗，遠尋聖跡，遊崛山之淨土，浴恒水之清流，入深法界，求善知識。收至文於百代之後，探元旨於千載之前。津梁庶品，不不昧；等施一切，無先無後。頤等識蔽二空，業淪三界，猶蠶絲之自纏。如井輪之不息。雖複順教生信，隨緣悟解，頂禮歸依，受持四句，隱身而為宴坐，厭苦而求常樂，而遠滯無明，近昏至理，未能悟佛性之在身，知境界之唯識。心非去取，義涉有無，不能即八邪而入八正，行非道而通佛道，譬涉海而無津，猶麵牆而靡見。
昨因事隙，遂得參奉，曲蒙接引，授菩薩戒，施以未曾有法，發其無上道心，一念破於無邊，四心盡於來際。菩提之種，起自塵勞，火中生蓮，曷作為喻？始知如來之性，即是世間；涅槃之際，不殊生死。行於般若，便是不行；得彼菩提，翻為無得。忽以小機，預聞大教，頂受尋思，無量歡喜。然夫檀義攝六，法施為優；尊位有三，師居其一。宏慈利物，雖類日月之無心；仰照懷恩，竊同葵藿之知感。大士聞法捐軀，非所企及；童子見佛奉土，輒敢庶幾。謹送片物表心，具如別疏，所願照其誠懇，生其福田，受茲微施，隨意所在。使夫墜露添海，將渤澥而俱深；飛塵集嶽，與須彌而永固。可久可大，幸甚幸甚！春寒尚重，願重止休宜。謹遣白書，諸無所具，賈敦頤等和南。
義方，泗州漣水人。舉明經，貞觀時授晉王府參軍，直宏文館。累擢著作佐郎，顯慶時遷侍御史。坐劾李義府左遷萊州司戶參軍，秩滿，家於昌樂，遂不復仕進。總章二年卒，年五十五。
臣聞附下罔上，聖主之所宜誅；心狠貌恭，明君之所必罰。是以隱賊掩義，不容唐帝之朝；竊幸秉權，終齒漢皇之劍。中書侍郎參知政事李義府，善柔成性，佞媚為姿。昔事馬周，分桃見寵；後交劉洎，割袖承恩。生其羽翼，長其光價，因緣際會，遂階通顯。不能盡忠端節，對揚王休，策蹇勵駕，祇奉皇眷，而反憑附城社，蔽虧日月，請托公行，交遊群下。貪冶容之好，原有罪之淳于；恐漏泄其謀，殞無辜之正義。雖挾山超海之力，望此猶輕；回天轉日之威，方斯更劣。此而可恕，孰不可容？金風戒節，玉露啟途，霜簡與秋典共清，忠臣將鷹鸇並擊。請君側，少答鴻私，碎首玉階，庶明臣節。伏請付法推斷，以申典憲。
臣聞春鶯鳴於獻歲，蟋蟀鳴於始秋，物有微而應時，人有賤而言忠。臣今年歲首，自雲陽縣丞蒙擢授著作佐朗，極文學之清選，未幾，又拜侍御史。濫膺憲台之雄職，顧視逾涯，殞首非報，雅欲有犯無隱，以廣天聽。
今李義府擅殺寺丞，陛下雖已釋放，臣不應更有鞫問。然天子置三公、九卿二十七大夫、八十一元士，本欲水火相繼，鹽梅相成，然後庶績咸熙。風雨交泰，則知人主不得獨是獨非，皆由聖旨。昔唐堯至聖，失之於四凶；漢祖深仁，失之於逢萌；魏武勇略英雄，失之於張邈。此並英傑之主，莫不失之於前，得之於後。
陛下繼聖，撫有萬邦，螢陬夷落，猶懼刑網，況輦轂咫尺，奸臣肆虐？殺一六品寺臣，足使忠臣抗憤，義士扼腕。縱令正義自取絞縊，此事彌不可容，便是畏義府之權勢，能殺身以滅口。此則生殺之威，上非主出，賞罰之柄，下移奸佞。臣恐履霜堅冰，積小成大，請乞重勘。審正義致死之由，雪冤氣於幽泉，誅奸臣於白日。
思帝鄉而北顧，望海浦而南浮，必也行愆諸已，義負前修。長鯨擊水，天吳覆舟，如因忠獲戾，以孝見尤。四維霧廓，千里安流，靈應如響，無作神羞。
