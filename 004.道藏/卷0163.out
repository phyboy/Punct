有功名宏敏，避諱以字行。國子博士文遠孫。舉明經，補蒲州司法參軍，襲封東莞縣男。武後朝累轉司刑少卿，改司仆。長安二年卒，年六十二。贈司刑卿，中宗立，加贈越州都督。
臣有功言：自陛下即位已來，海內官員一定，而天下選人漸多。掌選之曹，用舍不平，補擬乖次，應留即放，應放翻留，囑請公行，顏麵罔懼。遂使囂謗滿路，怨讟盈朝，浸以為常，殊無愧憚。又往屬揚豫構禍，時多逆節，鞫訊結斷，刑獄至嚴。革命以來，載祀遽積，餘風未殄，用法猶深。今推鞫者猶行酷法，不依律文，妄稱異端，建立證據，構為罪狀，舍法用情，格律昭然，無心遵奉。斷事則不依款占，不據條間，狀表生情，法外構理，率心任意，輕重自由，天下稱冤，莫不緣此。
陛下九重嚴秘，萬機事總，何能一一躬覽，事事親詳。近臣畏罪而不言，大臣重祿而不奉，遂令刻薄之吏，弊法未悛。士子朝臣，屏氣累息，皆不自保，恐墜網羅。又陛下所令朝堂受表，設匭投狀，空有其名，竟無其實，並不能正直。各自防閑，延引歲時，拖曳來去，叫閽不達，撾鼓不聞，抱恨銜恩，籲嗟而已！至誠所感，和氣必傷，豈不由受委任者不副天心。是陛下務欲使申其冤。是有司務在增重其枉，塵垢聖德，隱蔽宸聰者，是臣等不勝死罪死罪。臣今請考選官銓注不平，致令在外怨讟者，臣即察訪，糾而彈之，獲其曲狀，望貶考奪祿，以鬼其心，罪仍依法。其刑獄推斷之官，有行酷法，妄加詰斷，臣即按驗，奏而劾之，獲其枉狀，請即付法斷罪，亦準前條，奪祿貶考，以慚其德。其三司受表，及理匭申冤使，不速與奪，致令擁滯。有理不為申者，亦望準前彈奏，貶考奪祿。凡在百僚，鹹蒙委任，君臣之際，義在無猜，寄托之隆，無過考選。今人監視，全無付信，徒為證見。翻使有詞不知，每事委之，使臣得搖霜筆。其監考選禦史，望請總停。然臣昔處法司，緣蒙獨用，臣愚無以上答至造。願以執法酬恩，無縱詭隨，不避強禦，猛噬鷙擊，是臣之分。如天恩允臣所奏，請降敕施行，庶不越旬時，亦可以除殘革弊，荊措不用，天下幸甚。
踐言、踐忠，良嗣之子，緣其父逆，並合絞刑。但為敕稱屈法申恩，特降非常之霈。又言念勞誌切，惟舊情深，特免斫棺之刑，寬其籍沒之典，兩節皆具特字，信知恩是非常。父免斫棺之刑，子無緣坐之死。既寬籍沒之典，理絕收錄其家。按《名例律》云：「因罪人以致罪。若罪人遇恩原減，亦推罪人原減法。」又云：「即緣坐家口雖以配沒，罪人得免者亦免。」斫棺為其父逆，因父致其絞刑，父既特遇殊恩，子便不拘常律。踐言等並即不合緣坐處，盡錄奏言。
謀反大逆，罪極誅夷，殄其族未足以謝愆，汙其宮寧可以塞責？今據餘慶罪狀，頗共虺衝交涉，為衝理債，違敕是情，於衝致書，在反為驗。既屬永昌恩赦，在慶罪即合原。狀據永昌元年赦曰：「其與虺貞等同惡徒黨，魁首既並伏誅，其支黨事未發者，特從赦原。謹詳魁首兩文，在制非無所屬。」《尚書》曰：「殲厥渠魁。」《名例律》曰：「造意為魁首，即其帥首乃元謀魁帥。首謀已露者既並伏法，支派黨與未發者特從原宥。」有伏誅既標並字，足明魁首無遺。餘慶赦後被言發覺，即為支黨，必其慶是魁首，當時尋已伏誅。若從魁首逃亡，亦應登時追捕。進則不入伏誅之例，退則又異追捕之流，將同魁首結刑，何人更為支黨？況非常之恩，千載空遇；莫大之罪，萬死蒙生。豈令支黨之人，翻同魁首；應坐之伍，更入死條？嫉惡雖臣子之心，好生乃聖人之德。今赦而複罪，即不如無赦；生而又殺，則不如無生。竊惟聖朝，伏當不爾。餘慶請依後斷為支黨處流。
邱勣之弟，兄反弟合沒官，憑狀以推，事跡可驗，在於繼結，理固難逾。羊羔稱投荊河，並作兩個皂襖。假令事實，終在赦前。況乃涉虛，何以為據？往時縱犯，今日方告，準赦據敕，不合更推。使人為鼎著皂衣，將為叛逆，曹司以燒卻文狀，處以叛謀，竊尋此塗，頗傷苛酷。且衣之五彩，隨人好尚，武夫一著，豈限元黃？燒書雖匪赦前，推勘須窮窟穴。或言《周易》，作道卜書，既元拋諸廁中，又雲鼎自裂破。書既著摽，便非反書。必是反書，論何事？為是簿帳，為是職讖圖，竟不甄明，遂無承疑，即處以斬，乃沒其家。請更審詳，務令允當者。
赦前縱實合免，恩後謀狀未誠。不反何為燒書，法家無文臆度。使人的知是反，鞫案何不具言？當時撫狀朦朧，奏後方便勉略。人命至重，一死不可再生；王法須平，居輕無宜入重。恐乖泣辜之惠，方虧祝網之慈，在愚所窺，請更商度者。
謀危社稷，罪人反條。自述休徵，坐當妖例。反依斬法，妖從絞論。言著成文，犯標定狀，狀在事難越狀，文存理無棄文。若違狀以結刑，舍文而斷獄，則乘民何俟銜勒，遏流豈用堤防？今判官處以反謀，句司批從妖說。不恥下問。竊欲當仁。李思順解《大雲經》，韋秀稱共竊語，私解明非眾說，竊語不合人知。處實惟出秀辭，是非更無佗讓。縱解三五年少，隻是自述休徵，既異結謀之蹤，元非背叛之事。即從叛逆，籍沒基家，便是狀外棄文，豈曰文中據狀？請依程仁正批妖不眾處流三千裏者。
思徵芳部宣條，懷節宕州分竹。爰因羌叛，奉使討除，暫見思徵，屏人共語，即疑懷節與徵同謀。同謀須述謀由，共語當論語狀，語既無狀，謀反無由。思徵伏誅，一無牽引；薛璟陷辟，方始告言。璟元共徵同情，節複與徵連結。節當共徵私語，語狀在璟合知。徵在不知語由，徵死誰明反狀？寧有比州刺史奉敕討羌，白日入州，官人參謁，暫與思徵相見，遂即平章反謀？察獄以情，未聞此理。羌走出界，無賊可擊，所領之兵，更留何用？為此放散，例將為反，節實擬反，更須發兵，成集之兵，何須卻放？非謀之狀，於此更明。懷節據狀無反，請差使推鞫。無反為發兵遲斷，為官當赦總免。
推之所告反由，元於子產處得。奉敕勘當，且狀是誣，付法科繩，已斷處斬，奏盡臨決，恩旨遣停。聖上為子產引虛，則將奏之枉死。但令教告事，律者正文，告者為首。教首為從，若其事虛受責，推之合當重科；如其反實論功，子產才霑薄賞。律開此制，本防避罪爭功，在於憲司，固當守文奉法。
案律：謀反者斬處斬。本為身存，身亡即無斬法。緣坐元因處斬，無斬豈合相緣？緣者是緣罪人，因者為因佗犯，法已法例是因。所緣之人先亡，所因之罪合減。合減止於徒坐，徒坐頻會鴻恩。今日卻斷沒官，未知據何條例？若情狀難舍，敕遣戮屍，除蠣此塗，理絕言象。伏準逆人獨孤敬同、柳明肅之輩，身先殞歿，不許推尋，未敢比附敕文。但欲見其成例，勘當尚猶不許，家口寧容沒官？
元淑裏正無得人戶，緣祖紛爭，因相言告，或以反逆相喚，或將奔叛相牽。反逆須有同謀，奔叛寧無葉契？無謀天契，口語口陳，即以實論，頗亦以苛酷。搶擀元無影響，星文李自參差。縱使實有反言，隻恨換其宗姓，因恨稱有，正是口陳，徒侶絕無，明非實反。《賊盜律》云：「口陳欲反之言，心無真實之計，流三千裏。」疏云：「口陳欲叛者杖八十。」準依告狀，並是口陳之言。原究犯情，皆非心實之計。忝居商度，用此當宜，如是使推，請從鄙見，如將未允，終須重推。
臣行珪言，臣聞結繩以往，書疏蔑然。文字之初，教義斯起。記言之史設，褒貶之迹聿興。書事之官置，勸誡之門由啟。於是圖版稠疊，謨訓昭彰。唱讚之道以弘，闡揚之理茲暢。德業彌縟，英華日新。雕琢性情，振其徽烈。逮乎周文作聖，鬻子稱賢，意合道同，寔申師傅。鬻子以文王降己，大啟心期，明宣布政之方，廣立輔成之策，足使萬機留想，一代咸休。稽古有宗，發明耳目。尋其著述之旨，探其匡救之辭，莫不原道心以裁章，研神理而啟沃。彌綸彝訓，經緯區中，不徒讚說微言，務於遺翰而已。鬻熊為諸子之首，文王則聖德之宗。熊既文王之師，書乃政教之體。雖篇軸殘缺，提舉猶備紀綱，譬彼盤盂，發揚有愈。
臣家傳儒素，積習忠良，覩明主奉師之蹤，覽賢者盡義之道，循環徵究，妙極機神。敢率至愚，為之注解。研覃析理，以叙私情。翦截浮辭，用申狂瞽。伏惟陛下則天垂訓，越極宣風，稽太上之至和，興帝王之炯誡。股肱諒直，獻替無疑。大舉賢良，寧濟區宇。四海革面，八表宅心，務本修文，垂拱無事。臣以草萊卑賤，識度庸淺，荷堯沐舜，擊壤謳歌。周施政教之端，屬聽太平之詠。志存綴輯，以述矢言。簡牘難周，辭意斯拙。謹以繕寫，奉獻闕庭，庶日月照明，布餘暉於漏隙；時雨咸洎，灑餘潤於纖枯。望希塵露之資，豈議沉舟之楫？天威咫尺，神魄震驚，謹上表以聞，伏聽慈旨，謹言。
永徽四年十一月二十六日華州鄭縣尉臣逢行珪上。
鬻子名熊，楚人，周文王之師也。年九十，見文王。王曰：「老矣。」鬻子曰：「使臣捕獸逐麋，已老矣。使臣坐策國事，尚少也。」文王師之。著書二十二篇，名曰《鬻子》。子者，男子之美稱。賢不逮聖，不以為經，用題紀標子。因據劉氏九流，即道流也。遭秦暴亂，書記略盡。《鬻子》雖不預焚燒，編秩由此殘缺。依《漢書‧藝文志》雖有六篇，今此本乃有十四篇，未詳孰是？篇或錯亂，文多遺闕。至敷演大道，銓撰明史，闡域中之教化，論刑德之是非，雖卷軸不全，而其門可見。然鄧林之枝，荊山之玉，君子餘文，可得觀矣。鬻子博懷道德，善謀政事，故使周文屈節，大聖諮詢。情存帝王之道，辭多斥救之要。理致通遠，旨趣恢弘，實先達之奧言，為諸子之首唱。織組仁義，經緯家邦，垂勸誡之風，陳弘濟之術。王者覽之，可以理國；吏者遵之，可以從政。足使賢者勵志，不肖者滌心。《語》曰：「《詩》三百，一言以蔽之，曰：思無邪。」言而不朽，可為龜鏡。鬻子論道，無邪之謂歟！幸以休務之隙，披閱子史，而書籍實繁，不能精備。至於此子，頗復留心。尋其立迹之端，探其闡教之旨，豈如寓言迂恢，馳術飛辯者矣？亦乃字重千金，辭高萬歲。聊為注解，略起指歸。心馳於萬古之上，寄懷於千載之下。庶垂道見志，懸諸日月，將來君子，幸無忽焉！
藏器，徐州彭城人。高宗時為侍御史，稍遷比部員外郎監察御史，出為宋州司馬，卒。
問：《易》稱議獄，《書》載恤刑，人命所係，於茲為重。然姬旦制三典之宜，蕭何定九章之律，漢文除肉刑之科，孝景減笞箠之令，互相沿革，雖複不同，誌在明威，終資慎罰。今既道符太古，德侔往初，化越可封，時當刑措。專欲道德齊禮，才畫衣冠，反樸還淳，肌膚不慘。複恐隨時之義，草艾不足懲其愆；揆事立方，赭墨無以防其偽。曆代輕重舍用之規，幸為陳之，何者便俗？
對：某聞天播四時，資寒暑而成歲；國持二柄，慎賞罰而稱權。然逖聽上皇，異冠韠而知禁；洎乎後葉，乃黥刖以懲非。故議獄緩刑，著乎易象；欽哉惟恤，勒在《虞書》。姬旦佐周，量國政而為三典；蕭何輔漢，取秦法而定九章。逮文景仁明，幾稱刑措，減笞箠之令，除肉刑之科，降及當塗，至於典午。或遞相輕重，筆削異端。雖變易隨時，各殊途而並駕；禁邪助禮，用一揆而同歸。
我皇叡哲欽明，丕承寶祚，道高連陛，績邁羲軒。元德潛通，神功侔於造化；損已利物，惠澤洽於含靈。馭俗調風，布春官之大禮；明威止殺，削秋荼之繁刑。任皋陶以士師，命定國為廷尉。惟明克允，人自不偷，比屋有可封之人，道路無赭衣之伍，納黎元於仁壽，反俗於淳和，蕩蕩巍巍，無德而稱矣。五刑八議，金科玉條，沿革合其規模，損益得其輕重。較如畫一，法無二門，用化洽於時雍，將行之而不犯，循之為美，改作非宜。謹對。
問：象五星七宿，法壅水勝金，是何刑焉？深惑其義。賣爵緡錢之令，越官朝會之律，見知腹誹之法，直指夏蘭之使，不知誰制？莫委所由。因戲加杖，其人絕命，解鬥觸刃，從子殞躬，有若此流，將欲何斷？夫杖妻麵，致大辟之科；婦搏姑耳，從減死之論。斯之所決，於禮安乎？鮑昱泣東海之殺人，陳忠縱潁川之請代，如其得失，亦可聞諸？
對：某聞弧矢以威，用刑之跡遂兆；雷電皆至，折獄之義仍明。乃有金樸異儔，行乎舜日；劓刖殊類，施於姬年。莫不疏密隨時，輕重沿事，語其數，各有像焉。土壅水而不流，宮條斯準；火勝金而逾墨，黥法是依。放七宿異節之精，實惟臏罰；則五星應改之變，爰在劓科。上郡罹旱，孝景複循賣爵；南畝不出，武帝遂下緡錢。越官起自張湯，朝會興於趙禹。公孫生見知之漸，顏異為腹誹之初，直指夏蘭之輩，出於慘刻之日，斯並虐主所行，佞臣攸致。至若因戲杖而絕命，觸鬥刃以亡身，既有誤致之由，斷取罰金之議。妻則為室，夫亦稱天，雖雲杖麵，詎容大辟？良為情疑後主，肆其不敬；由斯之故，方致極刑。婦之承姑，嚴於子道，豈此陵辱，以從減論？然則鮑昱之科，於義失矣；仲遠之駁，與禮符焉；赦子母之情，非無高趣；縱昆季之代，已在前譏。謹對。
問：乾靈著象，聖人仰則，左生右殺，天之道也。先寬後猛，王之度焉。何則，反魯刪詩，下車而誅少正；入關約法，締構而封雍齒。為往跡之浮言，為後塗之令則。若雲刑法不施於淳樸，殺戮必用於凋訛，則感電前皇，不應染刃；望雲後帝，方示草纓。沈吟久之，未知孰是？至於宜獄宜犴，五刑九刑，清室黃沙之肇基，執秩仆區之創跡。墨幪抵罪，點服記刑。誤法理而揮刀，謬刑名而伏劍。鹹晦胎祖，側佇根由。方聽安於之言，複迓溫舒之奏；景慕埋桐之術，欣聞觀璧之規。欲揆何人，得階斯理。鍾繇、王朗，尚且相持；叔向、鄭僑，猶疑競爽。度長絜大，誰最指南？勝躅高蹤，何代為是？
對：天道未醨，混彼我於非馬；上德雲失，迫聚散於驅雞。所以聖照幾先，賢圖事始。創禮崇敬，攸開揖讓之端；設法明威，用度奸邪之路。然則昌戶受曆，斬凶殘於鳳墟；壽邱馭圖，翦奸回於鹿野。將銜勒以控奔馬，興隄防以給群流。既係事以慘舒，亦隨時而賞戮。遂使仲尼反魯，先誅少正；高祖入秦，遽封雍齒。上如黃神攝運，丹陵纂曆，步驟之軌，仿佛殊途，亭毒之規，依稀一致。況乎時屯競逐，理便於幹戈；道泰讓夷，義歸於玉帛。斯則銅兵玉玦，固可舉於軒皇；艾服草纓，豈謬施於唐帝？至於宜獄宜犴，詩人因賦以誡時；五刑九刑，晉臣貽書以訓俗。卯金啟漢，詔請室以懲奸，典午承曹建黃沙而肅物。晉疏執秩，楚設仆區。令尹之調馭長安，點服化探丸之子；唐侯之光宅天下，墨幪致鑿頂之夫。法或謬加，李離伏劍；刑疑濫及，勾踐揮刀。屬以安於絕簡之詞，溫舒緩刑之奏。候埋桐以察理，擬觀璧以照奸。擅彼高蹤，雖雲可尚？自我作古，夫複何遠？且魏朝禦史，議駁鍾繇之疏；晉室大夫，書譴鄭產之鬼。荷校滅耳，迷悔吝於六爻；騁轍荒心，垂欽恤於三鍰。欲允時須，議將安屬？未若踐咎陶之勝躅，詔於公以度長。詳彼刑書，無溺情於愛惡；揣茲心稱，不撓法於重輕。自然束影還淳，並三皇以比跡；削彫歸樸，並五帝而遐蹤。謹對。
