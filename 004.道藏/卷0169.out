竊以老氏元奧，發揮眾妙之門；釋教凝寂，瀟灑出塵之境。自夫金容東度，真氣西遊，挹道希風，綿區浹域，聖朝撫運，茲道彌隆。仁祠法宇，麗充都邑；寶幢金刹，彩絢路衢。凡此憑奉，庶為資益。兼存其教，竊謂可通。謹議。
仁傑字懷英，并州太原人。舉明經，授汴州判佐，天授二年累遷至地官侍郎判尚書同鳳閣鸞台平章事，為來俊臣誣搆下獄，免死貶彭澤令。神功元年抉鸞台侍郎復同鳳閣鸞台平章事，加銀青光祿大夫。武後欲以武三思為太子，仁傑切諫，請立廬陵王。後感悟，卒復唐嗣，尋拜納言兼右肅政台御史大夫。聖曆三年卒，贈文昌右相，諡曰文惠，中宗反正，追贈司空。睿宗朝追封梁國公。
臣欲聞奏，似為逆人論理；知而不言，恐乖陛下存恤之意。奏成複毀，意不能定，此輩非其本心，願矜其詿誤。
臣聞先王疆理天下，皆是封域之內，制井田出兵賦，其有逆命者，因而誅焉。罪其君，吊其人，存其社稷，不奪其財。非欲土地之廣，非貪玉帛之貨。人有四支者，所以扞頭目也；君有四方者，所以衛中國也。然而蝮蛇在手，既以斷節全身，狠戾一隅，亦宜棄之存國。漢元帝罷珠厓之郡，宣帝棄車師之田，非惡多而好少也。知難即止。是為愛人。
今以海中分為兩運，風波飄蕩，沒溺至多。準兵計糧，猶苦不足。且得其地不足以耕織，得其人不足以賦稅。臣請罷薛訥，廢安東鎮。三韓君長，高氏為其主，誠願陛下存亡繼絕之義，複其故地，此之美名，高於堯舜遠矣。
臣聞天生四夷，皆在先王封域之外，故東距滄海，西隔流沙，北橫大漠，南阻五嶺，此天所以限夷狄而隔中外也。自典籍所紀，聲教所及，三代不能至者，國家盡兼之矣。此則今日之四境，已逾於夏殷者也。詩人矜薄伐於太原，美化行乎江漢，是則前代之遠裔，而國家之域中。至前漢時，匈奴無歲不犯邊，殺略吏人。後漢則西羌侵軼漢中，東寇三輔，入河東上黨，幾至洛陽。由此言之，則陛下今日之土宇，過於漢朝遠矣。
若其用武荒外，邀功絕域，竭府庫之實，以爭磽確不毛之地，得其人不足以增賦，獲其土不足以耕織，苟求冠帶遠夷之稱，不務固本安人之術，此秦皇、漢武之所行，非二帝三王之事業也。若使越荒外以為限，窮絕域以騁欲，非但不愛人力，亦所以失天下之心也。昔始皇窮兵極武，以求廣地，男子不得耕於野，女子不得蠶於室，長城之下，死者如亂麻，於是天下潰叛。漢武追高皇之宿憤，藉四帝之儲實，於是定朝鮮，討西域，平南越，擊匈奴。府庫空虛，資賊蜂起，百姓嫁妻賣子，流離於道路者萬計。末年覺悟，息兵罷役，封丞相為富民侯，故能為天所佑也。昔人有言曰：「與覆車同軌者未嚐安。」此言雖小，可以喻大。
近者國家頻歲出師，所費滋廣。西戍四鎮，東戍安東，調發日加，百姓虛弊。開守西域，事等石田，費用不支，有損無益。轉輸靡絕，杼軸殆空。越磧逾海，分兵防守，行役既久，怨曠益多。昔詩人云：「王事靡監，不能藝稷黍。」「豈不懷歸？畏此罪罟，念彼共人，涕零如雨。」此則前代怨思之詞也。上不是恤，則政不行而邪氣作。邪氣作，則蟲螟生而水旱起。若此，雖禱祀百神，不能調陰陽矣。方今關東饑饉，蜀漢逃亡，江淮已南，徵求不息。人不複業，則相率為盜，本根一搖，憂患不淺。其所以然者，皆為遠戍方外，以竭中國，爭蠻貊不毛之地，乖子育蒼生之道也。
昔漢元納賈捐之謀而罷朱崖郡，宣帝用魏相之策而棄車師之田，豈不欲慕尚虛名？蓋憚勞人力也。近貞觀年中，克平九姓，冊李思摩為可汗，使統諸部者，蓋以夷狄，叛則伐之，降則撫之。得推亡固存之義，無遠戍勞人之役。此則近日之令典，實綏邊之故事。竊見阿史那斛瑟羅，陰山貴種，代雄沙漠。若委之四鎮，使統諸蕃，封為可汗遣禦寇患，則國家有繼絕之美，荒外無轉輸之勞。如臣所見，請捐四鎮以肥中國，罷安東以實遼西，省軍費於遠方，並甲兵於塞上，則恒代之鎮重，而邊州之備實矣。況撫綏夷狄，蓋防其越逸，苟無侵侮之患則已矣。何必窮其窟穴，與螻蟻計較長短哉？
且王者外寧必有內憂，蓋為不勤修政故也。伏惟陛下棄之度外，無以絕域未平為念，但當敕邊兵，謹守備，蓄銳以待敵，待其自至，然後擊之，此李牧所以制匈奴也。當今所要者，莫若令邊城警守備，遠斥堠，聚軍實，蓄威武。以逸待勞，則戰士力倍；以主禦客，則我得其便；堅壁清野，則寇無所得。自然賊深入必有顛躓之慮，淺入必無虜獲之益。如此數年，可使二虜不擊而服矣。
臣聞朝廷議者，以為契丹作梗，始明人之逆順，或因迫脅或有願從，或受偽官，或為招慰，或兼外賊，或是土人，跡雖不同，心則無別。誠以山東雄猛，由來重氣，一顧之勢，至死不回。近緣軍機，調發傷重，家道悉破，或至逃亡，拆屋賣田，人不為售，內顧生計，四壁皆空。重以官典侵漁，因事而起，取其髓腦，會無愧心。修築城池，繕造兵甲，州縣役使，十倍軍機，官司不矜，期之必取。枷杖之下，痛切肌膚。事迫情危，不修禮義，愁苦之地，不樂其生。有利則歸，且圖賒死，乃君子之愧辱，小人之常行。
人猶水也，壅之則為泉，疏之則為川，通塞隨流，豈有常性？借以唐朝為喻：殷監不遙，河北河南，時有恭陵之役。主司逼迫，切不準程，瓦石亂投，一時逃散，豈不以力窮則怨？不畏刑書之至愚，皆如此類。幸蒙唐朝見舍，今為大周淳人，向無矜恕之恩，安有自新之路？昔董卓之亂，神器播遷。及卓被誅，部曲無赦，事窮變起，毒害生人，京室邱墟，化為禾黍。此由恩不普浹，失在機先。臣一讀此書，未嚐不掩卷歎息。今以負罪之人，必不在家。露宿草行，潛竄山澤，赦之則出，不赦則狂，山東群盜，緣茲聚結。臣以邊塵暫起，不足為憂。中土不安，以此為事，臣聞持大國者不可以小理，事廣澤者不可以細分。人主恢宏，不拘常法。罪之則眾情恐懼，恕之則反側自安。伏願曲赦河北諸州，一無所問，自然人神通暢，率土歡心，諸軍凱旋，得無侵擾。
臣聞為政之本，必先人事。陛下矜群生迷謬，溺喪無歸，欲令像教兼行，睹相生善，非為塔廟必欲崇奢，豈令僧尼皆須檀施？得栰尚舍，而況其餘。今之伽藍，制守宮闕，窮奢極壯，畫繢盡工。寶珠殫於綴猸，瑰材竭於輪奐。工不使鬼，必在役人；物不天來，終須地出。不損百姓，將何以求？
生之有時，用之無度，編戶所奉，恒苦不充。痛切肌膚，不辭箠楚。遊僧一說，矯陳禍福。翦發解衣，仍慚其少。亦有離間骨肉，事均路人，身自納妻，謂無彼我。皆托佛法，詿誤生人。裏陌動有經坊，闤闠亦立精舍。化誘所急，切於宮徵；法事所須，嚴於制敕。膏腴美業，倍取其多；水磑莊園，數亦非少。逃丁避罪，並集法門。無名之僧，凡有幾萬，都下檢括，已得數千。且一夫不耕，猶受其弊，浮食者眾，又劫人財，臣每思維，實所悲痛。
往在江表，像法盛興，梁武簡文，舍施無限。及其三淮浪沸。五嶺煙騰，列刹盈衢，無救危亡之禍；緇衣蔽路，豈有勤王之師？比年以來，風塵屢擾，水旱不節，征役稍繁，家業先空，瘡痍未複，時興工役，力所未堪。
伏惟聖朝，功德無量，何必要營大像，而以勞費為名？雖斂僧錢，百未支一。尊容既廣，不可露居，覆以百層，尚憂未遍，自餘廊廡，不得全無。又雲不損國財，不傷百姓。以此事主，何謂盡忠？臣今思維，兼采眾議，鹹以為如來說法，以慈悲為主，下濟群品，應是本心，豈欲勞人，以存虛飾？
當今有事，邊境未寧，宜寬征鎮之徭，省不急之費。設令雇作，皆以利趨，既失田時，自然棄本。今不樹稼，來歲必饑，役在其中，何以取給？況無官助，義無得成，若費官財，又盡人力，一隅有難，將何救之？
犯顏直諫，自古以為難。臣以為遇桀紂則難，遇堯舜則易。夫法不至死，而陛下特殺之。是法不信於人也。人何所措其手足？且張釋之有言：「設有盜長陵一壞土，陛下何以處之？」今以一柏殺二將軍，後代謂陛下為何如主矣？臣不敢奉詔者，恐陷陛下於不道，且羞見釋之於地下矣。
彭澤九縣，百姓齊營水田。臣方到縣，已是秋月，百姓囂囂，群然若歉。詢其所自，皆雲春夏以來，並無霖雨，救死不蘇，營佃失時。今已不可改種，見在黃老草萊度日，旦暮之間，全無米粒。竊見彭澤地狹，山峻無田，百姓所營之田，一戶不過十畝五畝。準例常年縱得全熟，納官之外，半載無糧。今總不收，將何活路？自春徂夏，多莩亡者，檢有籍曆，大半除名，裏裏鄉鄉，班班戶絕。如此深弊，官吏不敢自裁，謹以奏聞，伏候敕旨。
垂拱四年，安撫大使狄仁傑檄告西楚霸王項君將校等曰：「鴻名不可以謬假，神器不可以力爭。應天者膺樂推之名，背時者非見幾之主。自祖龍禦宇，橫噬諸侯。任趙高以當軸，棄蒙恬而齒劍，沙邱作禍於前，望夷覆滅於後，七廟墮圯，萬姓屠原。鳥思靜於飛塵，魚豈安於沸水？赫矣皇漢，受命元穹。膺赤帝之貞符，當四靈之欽運。俯張地紐，彰鳳紀之祥；仰緝天綱，鬱龍興之兆。而君潛遊澤國，嘯聚水鄉，矜扛鼎之雄，逞拔山之力，莫測天符所會，不知曆數有歸，遂奮關中之翼，竟垂垓下之翅。蓋實由於人事，焉有屬於天亡？雖驅百萬之兵，終棄八千之子，以為殷監，豈不惜哉？固當匿魄東峰，收魂北極，豈合虛承廟食，廣費牲牢？仁傑受命方隅，循革攸寄，今遣焚燎祠宇，削平台室，使蕙幃銷盡，羽帳隨煙，君宜速遷，勿為人患。檄到如律令。
幽司於神，明隸於令，盍相儆懼，曰其何政之疵？而戾法典，違天休，將奚施而塞此咎？惟神赫靈癉惡，擊獸麗罪，不然，令拜章引咎，即解印綬去。
綝字方慶，雍州咸陽人。以字顯，起家越王府參軍。武後臨朝，拜廣州都督，轉洛州長史，遷鸞台侍郎同鳳閣鸞台平章事，轉鳳閣侍郎，神功元年封石泉縣子。以老疾乞從閑逸，授麟台監修國史。聖曆二年授左庶子，進封公。長安二年卒，贈袞州都督，諡曰貞。中宗即位，追贈吏部尚書。
臣謹按《禮經》，但有忌日，而無忌月。晉穆帝納後，用九月九日，是康帝忌月，於時持疑不定，下太常，禮官荀訥議稱。禮祗有忌日無忌月，若有忌月，即有忌時忌歲，益無理據。當時從訥所議，軍樂是軍容，與常不等。臣謂振作，於事無嫌。
準令式，齊縗大功未葬，並不得朝會，仍終喪不得參燕樂。比來朝官不依禮法，身有哀慘，陪廁朝駕，手舞足蹈。公違憲章，名教既虧，實玷皇化。請申明程式，更令禁止。
謹按史籍所載，人臣與人主言及上表，未有稱皇太子名者。當為太子皇儲其名尊重，不敢指斥，所以不言。西晉仆射山濤啟事，稱皇太子而不言名。濤中朝名士，必詳典籍，故不稱名，應有憑準。朝官尚猶如此，宮臣諱則不疑。今東宮殿及門名皆有觸犯，臨事論啟，回避甚難。孝敬皇帝為太子時，改宏教門，為崇教門，沛王為皇太子時，改崇賢館為崇文館，皆避名諱，以尊禮典。此則成例，足為規模，伏請改換。
謹按《禮記·月令》：孟冬之月，天子命將帥講武，習射禦角力。此乃三時務農，一時講武，以習射禦，角校材力，蓋王者常事，安不忘危之道也。
孟春之月，不可稱兵。兵者，甲胄幹戈之總名。兵，金也。金性克木，春盛德在木，而舉金以害盛德，逆生氣。孟春行冬令，則水潦為敗，雪霜大摯，首種不入。蔡《邕月令章》句云：「太陰新休，少陽尚微，而行冬令，以導水氣。」故水潦至而敗生物也。雪霜大摯，摧傷物也。太陰幹時，雨雪而霜，故大傷首種，首種謂宿麥，以秋種，故謂之首種，入，收也。春為沍寒所傷，故至夏麥不成長也。今孟春講武，是行冬令，以陰政犯陽氣，害發生之德，臣恐水潦敗物，霜雪損稼，夏麥不登，無所收入也。伏望天恩不違時令，至冬教習，以順天道。
臣等謹按經史正文，無天子每月告朔之事，唯《禮記·玉藻》云：「天子聽朔於南門之外，」《周禮·天官》：「太宰正月之吉，布政於邦國都鄙。」幹寶注云：「周正，建子之月；吉，朔日也。此即《玉藻》之‘聽朔’矣。」今每歲首元日，於通天宮受朝，讀時令，布政事，則京官九品以上、諸州朝集使等鹹列於庭。此則聽朔之禮畢，而合於《周禮》、《玉藻》之文矣。而鄭元注云：「《玉藻》聽朔，以秦制月令，有五帝五官之事，遂雲凡聽朔，必特牲告其時帝及其神，配以文王、武王。」此鄭注之誤也，故漢魏至今，莫之適用。按《月令》云「其帝太昊，其神勾芒」者，謂宣布時令，告示下人，其令詞雲其帝、其神耳，所以為敬授之文，欲數纖奉其時而務其業。每月有令，故謂之「月令」，非謂天子每月朔日，以祖配帝，而祭告之。其每月告朔者，諸侯之禮也，故《春秋左氏傳》曰：「公既視朔，遂登觀台。」又鄭注《論語》云：「《禮》：人君每月告朔於廟，有祭，謂之朝享。魯自文公，始不視朔，是諸侯之禮明矣。今王者行之，非所聞也。」按鄭所謂告其帝者，即太昊等五人帝；其神者，即重黎等五行官。雖並功施於人，列在祀典，無天子每月拜祭告朔之文。臣等謹檢《禮論》及《三禮義宗》、《江都集禮》、《貞觀禮》、《顯慶禮》及祠令，並無天子每月告朔之事。若以為代無明堂，故無其告朔之禮，則《江都集禮》、《貞觀禮》、《顯慶禮》及祠令著祀五方上帝於明堂，即《孝經》宗祀文王於明堂也。此則無明堂而著其享祭，何為告朔獨闕其文？若以君有明堂，即合告朔，則周、秦有明堂，而經典正文並無天子每月告朔之事。臣等詳求今古，博考載籍，既無其禮，不可習非，望請停每月一日告朔之祭，以正國經。竊以天子之尊，而用諸侯之禮，非所謂頒告朔令諸侯使奉而行之之義也。謹議。
女子年幼而早孤，其母貧窶，不能守誌，攜以適人，為後夫之鞠養。及長出嫁，不複同居。今母後夫亡，欲制繼父服，不知可否？人間此例甚眾，至於服紀，有何等差？前代通儒，若為議論？
蓋聞主聖於上，臣忠於下，非聖無以納忠，非忠無以感聖。逖觀前載，罔弗由茲。太子太師鄭國文貞魏公，運屬昌期，時逢叡後，乃神乃武，亟虛襟以待諫；將之明之，遂竭誠而薦讜。事有必犯，知無不為，故能契葉雲龍，義均魚水，成百代之模楷，固一時之準的。茂躅宏規，已備於青史；片言餘論，或漏於緗圖；雖貞質自然，無假於飾；而高山仰止，有欲增峻。於是采聽人謠，參詳國典，撰成《諫錄》，凡為五卷，亦猶平仲《春秋》，不遺其實錄；宣尼《家語》，兼敘其對問。各為題目，列之如左。唐尚書吏部郎中琅琊王綝撰。
璹字令璋，贈太常卿思廉孫，永徽中明經擢第。累補太子宮門郎，調露中累遷至中書舍人，封吳興縣男。武後臨朝，曆夏官天官侍郎，遷文昌左丞同鳳閣鸞台平章事，坐事轉司賓少卿，證聖初加秋官尚書，復知政事。以冬官尚書留守西京，長安中聽致仕，進爵為伯，官名復舊為工部尚書。神龍元年卒，贈越州都督，諡曰成。
獅子猛獸，唯止食肉，遠從碎葉，以至神都，肉既難得，極為勞費。陛下以百姓為心，慮一物有失，鷹犬不蓄，漁獵總停。運不殺以闡大慈，垂好生以敷至德。凡在飛蠢動，莫不感荷仁恩，豈容自菲薄於身，而厚資給於獸？求之至理，必不然乎？
班，贈太常卿思廉孫，舉明經，累除定汴滄虢豳等五州刺史，加銀青光祿大夫，轉秦州刺史。神龍元年累封宣城郡公，三遷太子詹事，以諫節湣太子擢拜右散騎常侍，遷秘書監，先天二年拜戶部尚書，加金紫光祿大夫。開元二年卒，年七十四。
臣聞賈誼曰：「選天下之端士，孝悌博聞有道術者，使與太子居處出入。故太子見正事，聞正言，行正道，左右前後，皆正人也。夫習與正人居之，不能無正；習與不正人居之，不能無不正。太子既冠成人，免於保傳之嚴，則有記過之史，徹膳之宰，進善之旌，誹謗之木，敢諫之鼓。瞽史誦箴，大夫進謀。故習與智長，化與心成。夫教得而左右正，則太子正矣。太子正而天下定矣。
臣又聞之，木從繩則正，後從諫則聖。善言古者，所以驗於今。伏惟殿下睿德洪深，天姿聰敏。近代成敗，前古安危，莫不懸鑒在心，動合典禮。臣以庸朽，濫居輔弼，虛備耳目，叨預股肱，輒薦塵露。庶裨山海。伏以內置作坊，工巧得入宮闈之內，禁衛之所。或言語內出，或事狀外通。小人無知，不識輕重，因為詐偽，有玷徽猷。臣望並付所司，以停宮內造作。如或要須役造，猶望宮外安置，庶得工匠不於宮禁出入。
臣聞漢文帝身衣弋綈，足履革舄，齊高帝欄檻用銅者，皆易以鐵。經侯帶玉具劍環佩，以過魏太子，不視。經侯曰：「魏國亦有寶乎？」太子曰：「主信臣忠，魏之寶也。」經侯委劍佩而去，太子使追還之，謂曰：「珠玉珍玩，寒不可衣，饑不可食，無遺我賊。」經侯杜門不出。臣觀聖賢經籍，務以簡素為貴。皇王政化，皆以菲薄為德，伏惟殿下留心恭儉，靡尚浮奢。臣愚猶望損之又損之，居簡以行簡，減省造作，節量用度。
臣聞銀榜銅樓，宮闈嚴秘，門閤來往，皆有簿曆。殿下時有所須，唯門司宣令，或恐奸偽之輩，因此妄為增減。脫有文狀舛錯，事理便即差違。且近日呂昇之便乃代署宣敕，伏賴陛下睿敏，當即覺其奸偽，自餘臣下庸淺，豈能深辨真虛？望墨令及覆事行下，並用內印印，畫署之後，冀得免有詐假，乃是長久規模。臣又聞之：忠臣事君，有犯而無隱；明主馭下，納諫以進德。故《書》云：「有言逆於誌。必求諸道，有言順於心，必求諸非道。」伏惟殿下仁明昭著，聖敬日躋，探幽洞微，窮神索隱。事之善惡，毫釐靡差；理有危疑，錙銖無爽。臣以庸謬，叨侍春闈，職居獻替，豈敢緘默？
臣聞聖人不專其德，賢智必有所師。故曰，與善人言，如入芝蘭之室，久自芬芳；與不善人言，如火銷膏，不覺而盡。今司經見無學士，供奉未有侍讀，伏望時因視膳，奏請置人。所冀講席談筵，務盡忠規之道；披文摘句，方資審諭之勤。
臣又聞臣之事主，必盡乃誠。君之進賢，務求忠讜。伏惟殿下養德儲闈，以端靜為務；恭膺守器，以學業為先。經所以立行修身，史所以諳識成敗。雅誥既習，忠孝乃成；傳記方通，安危斯辨。知父子君臣之道，識古今鑒戒之規，經史為先，斯乃急務。至於工巧造作，寮史直司，實為末事，無足勞慮。臣以庸淺，獻替是司。臣而不言，負譴聖日。言而獲罪，是所甘心。伏願留意經書，簡略細事，一蒙采納，殞無辭。萬降儲明，俯矜狂瞽。
欽望，雍州萬年人。累官越州都督司賓卿，長壽二年拜內史，封芮國公。坐阿附李昭德貶趙州刺史，入為司府卿，遷秋官尚書。中宗還東宮，拜太子宮尹，進文昌右相同鳳閣鸞台三品，罷為太子賓客。中宗復位，擢尚書左僕射平章軍國重事，進開府儀同三司檢校安國相王府長史。卒年八十，贈司空并州大都督，諡曰元。
臣聞孝子居喪，朝一溢米，暮一溢米。食之無算，或粥或飯；不能食粥者，飯羹以菜可也。又曰，五十不致毀。又曰，喪有疾，食肉飲酒，加以薑桂。又曰，若不勝喪，乃比於不慈不孝。《孝經》曰：「毀不滅性，此聖人之教也。」竊以兩溢之米，欲滿大升，或為飯粥，隨性所嗜，羹以助食。年至五十，不合致毀。素有疾，又加酒肉。食味不美，調以薑桂。此乃聖人制禮，原父母之情，不欲令孝子病毀，不勝哀痛也。自古聖人制禮，如此殷勤；大行則天遺制，如此懇至。
今陛下三日視事，聽覽萬機。群臣性命，仰陛下存活；三聖基業，待陛下興隆。伏惟聖年已登五十，陛下緣在房州，先患腳氣，今在哀苦，舊患更發。又自今月二日已來，唯令進倉米薄粥，臣下驚恐，不勝惶懼。但倉米陳臭，天下共知，食即動氣。奈何陛下以五十之年，抱積久之患，奉累聖之緒，承遺制之托，上事宗廟社稷，下養赤子蒼生，故食動病之倉米，不遵遺令之教訓？陛下縱自輕性命，其奈七廟何？其奈萬姓何？臣等痛切之至，謹述先聖制禮，大行遺制，伏乞少進美膳，加以薑桂，即望聖體稍和，舊患漸損。
