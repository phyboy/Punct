敬則字少連，亳州永城人。咸亨中授洹水尉，長安三年累遷正諫大夫兼修國史，尋同鳳閣鸞台平章事。以老疾請罷知政事，改祭酒，轉冬官侍郎。神龍元年出為鄭州刺史，尋以老致事。冉祖雍誣奏與王同皎善，貶涪州刺史，改廬州。景龍三年卒，年七十五。睿宗立，贈秘書監，諡曰元。
國之要者，在乎記事之官。是以五帝元風，資其筆削；三王盛事，藉以垂名。此才之難，其難甚矣。
何以知其然？昔平王東遷，曆年數百。齊桓之九合天下，晉文之一戰諸侯，秦穆遠霸西戎，楚莊利靈南海，禮樂人物，闃爾無聞，今之所存，獨載魯史。向者魯無君子，記傳則遺，雄霸遠圖，必墜於地，可不惜哉？隻如齊周小國之主，尚能留意於史冊，齊神武嚐謂著作郎魏收曰：「卿勿見陳元康、楊遵彥等在吾目前趨走，謂吾以為勤勞，我後代聲名，在於卿手。最是要事，勿謂我不知。」及文宣即位，又嚐敕收曰：「好直筆，勿謂懼。」我終不作魏太武誅史官，又周文帝之為相也。納柳虯之說，特命書法不隱，其誌在懲勸如此。
伏以陛下聖德鴻業，誠可垂範將來，儻不遇良史之才，則大典無由而就也。且董狐南史，豈知生於往代，而獨無於此時？在乎求與不求，好與不好爾！今若訪得其善者，伏願勖之以公忠，期之以遠大，更超加美職，使得行其道，則天下幸甚。
臣聞李斯之相秦也，行申商之法，重刑名之家，杜私門，彊公室，棄無用之費，捐不急之官。惜日愛功，疾耕急戰，人繁國富，遂屠諸侯，此救弊之術也。
故曰刻薄可行於進趨，變詐可陳於攻戰。兵猶火也。弗戢將自焚，既而鋒鏑已銷，石城又毀，諒可易之以寬大，潤之以淳和。八風之樂以柔之，三代之禮以導之。秦則不然，淫虐滋甚，往而不返，卒至土崩，此不知變之禍也。
陸賈、叔孫通之事漢王也，當滎陽成皋之間，糧饋已窮，智勇俱困，不敢開一說、效一奇，惟進豪猾之材，薦貪暴之客。及區宇適平，幹戈甫戢，金鼓之聲未息，傷痍之痛尚聞，二子顧盼雍容，綽有餘裕，乃陳《詩》、《書》，說《禮》、《樂》，開王道，謀帝圖。高皇帝忿然曰：「吾以馬上得之，安事《詩》、《書》？」對曰：「陛下馬上得之，可馬上治之乎？」高皇默然。是時陸賈著《新語》，叔孫通定禮儀，始知天子之尊，方覺帝王之貴。此知變之善也。向使高皇排二子而不收，置《詩》、《書》而不顧，重攻戰之吏，尊首級之材。複道爭功，張良已知其變；拔劍擊柱，吾屬不得無謀。即晷漏難逾，何十二帝乎？亡秦是續，何二百年乎？故曰，仁義者，聖人之蘧廬；禮經者，先王之陳跡。
然則祝辭向畢，芻狗須投，淳化已流，糟粕可棄，仁義尚舍，況輕於此者乎？自文明草昧，天地屯蒙，三叔流言，四凶搆難。不設鉤距，無以應天順人；不峻刑名，不能摧奸禁暴。故置神匭，以開告端。曲直之影必呈，包藏之心盡露。神道助順，無罪不除；人心保寧，無妖不戮。以茲妙算，窮造化之幽深；用此神謀，盡天人之秘術，故能計不下席，聽不出闈，蒼生晏然，紫宸易主。偉哉無得而稱也！豈比造攻鳴條，大戰牧野，血變草木，頭折不周，可同年而語乎？
然而急趨無善跡，促柱少和聲，拯溺不規行，療饑非鼎食，即向時之妙策，乃當今之芻狗也。伏願鑒秦漢之得失，考時事之合宜，審糟粕之可遺，覺蘧廬之須毀。見幾而作，豈勞於終日乎？陛下必不可偃蹇太平，徘徊中路。伏願改法制，立章程，下恬愉之詞，流曠蕩之澤，去萋斐之牙角，頓奸險之鋒铓杜告密之源，絕羅織之跡。使天下黎民，坦然大悅，豈不樂哉？
皇漢失圖，網漏讒慝；賊臣承間，搖蕩宸居；宗廟焚燒，天子播越。於是九州幅裂，四海橫流，釋位勤王，天下雲集。初平元年，後將軍袁術、冀州牧韓馥、豫州刺史孔伷、袞州刺史劉岱、河內太守王匡、渤海太守袁紹、陳留太守張邈、東都太守喬瑁、山陽太守袁遺、濟北相鮑信、長沙太守孫堅等同時俱起，以討董卓為名，然包藏禍心，以暴易亂，竊命矯制，結黨樹朋，觀釁待時，莫敢先犯。唯魏太祖有汴水之戰，孫討虜有陽人之師矣。
觀曹公明銳權略，神變不窮，兵折而意不衰，在危而聽不惑，臨事決機，舉無遺悔，近古以來，未之有也。故梁國橋元、南陽何禺皆云：「天下將亂，非命世之才，不能濟也。能安之者，其在君乎？」雖複名微眾寡，地小力窮，官渡受圍，濮陽戰屈。然天下精明之士，拓落之材，趨若百川之崇巨海，遊塵之集高嶽。故有荀彧、郭嘉、邢禺、程昱、賈詡、朱雲等，或斂風長感，或一見盡懷。然後覽英雄之心，騁熊羆之勇，挾天子以崇大順，扶幼主而顯至公。旌賁忠良，芟夷叛逆，神道輔德，百姓與能，武功赫然，霸業成矣。若乃獲魏種而有之，高祖之封雍齒也；降張繡而不怨，光武之全朱鮪也。感臧霸之言，以成其氣；重關羽之義，抑而不追。王霸之術也。然後法令嚴峻，賞罰必行，惟材是求，惟力是視，縱夷齊滿路，顏閔並居，未暇存也。
救弊即可，仁則未知。且以術臨人，力無餘地；用智濟物，跡若容身。欲使蕩蕩元波，涯而不竭；[QM50]]薰風，周遍草木。元雲蔭而方雨，黃葉衰而木落，不可得也。荀文若首豫經綸，提挈草昧，清神昭乎物表，妙識出乎機先，造我魏邦，繄其是賴？一言不合，五毒將施，無詞寄文，空器見誌，可不劇哉？加以孔文舉與道翱翔，盡忠漢室；崔季珪天骨高爽，誌在扶傾。豈大盜之所安也？嗚乎！欲盜之子，見錦而不見人；弭謗之君，尤人而不尤已。豈知群鷗不下，眾雀遙驚者乎？故陰謀未泄，天下已知；毒誌潛行，忠良前懼。何夔所以帶藥，楊彪由是不出，雲長受恩而不謝，元德失箸而思奔。席上無懷疑之人，閫外少自信之士，良可恥也。固知曹公不能用天下之材，成天下之務也。
昔周武之澤及昆蟲，不能感食薇之士；漢高之功濟草木，未能屈歌芝之賢。猶且遂其孤貞，容其怨讟，況功未半古，德異樂推，遭神器之流離，問寶鼎之輕重，欲使庶人不議，寧可得乎？翻乃疾走惡跡，掩耳畏聲，讎匹夫，念平素，殺桓邵，斃婁珪，道路以目，天下鉗口，豈不惜哉？楊德祖才雖清秀，誌非遠圖，托事行誅，死非其罪；司馬懿雄材大度，勇而有謀，審其狼顧，知而不翦。若言天意也，則吾未知。若言人事也。其智安在？故知忌小怨而忘遠圖，料目前而忽身後，豈所謂旁求哲人，俾輔後嗣者哉？
或問曰：「天厭漢德，海內分崩，三雄鼎立，俱受眷命，乃至控禦豪傑，削平區宇，英圖遠算，何者為先？」君子曰：「孫仲謀藉父兄之資，負江海之固，未敢爭盟上國，競鹿中原，自守未餘，何足言也？蜀先主抱英濟之器，無角逐之材。遠竄荊蠻，畏曹公之神武；奄有庸蜀，乘劉璋之政衰。國小人夷，風頹俗陋。山川險澀，異崤函之奧區；江漢通流，殊河洛之朝市。豈得抗衡中夏，齊足當途乎？」前賢易地之談，全是不關胸臆。且夫度德而處，量力而行，劉備豈薄先王之舊居，輕齊魯之故俗？若泰伯之適吳越，孔子之入九夷哉！蓋不得已也。是知才雄者地廣，國大者兵強。地既由才，才寧可易也？
王業不同，其來尚矣。若乃待辛癸之禪，湯武不得稱仁；要西伯之資，高光無由濟世。或寧亂以得誌，或興禍以取威，遭遇雖殊，天命一也。
宣帝聰豪明允，博學洽聞，敏而好謀，寬而能斷。其未得誌也，服勤王事，夙夜在公，知無不為，芻牧必履，取信嚴主，所謂能臣也。及勳德日隆，雄材漸著，權略不世，合變如神。受命崇華，竭股肱於明帝；忍死嘉福，遂無君於衝人，所謂奸臣也。及內難既平，外寇斯殄，威力翕赫，指麾風飛，遂乃臨神器以徘徊戮，公族以顧望。雖大業初構，人望斯存，若格以名神，請罪不暇；歸諸天命，則前代有辭。美哉！未盡善也。
且成湯之在夏世，行仁以動諸侯；文王之處殷朝，好讓以懷鄰國。高祖以豁達容物，光武以長者得人，未有專仗陰謀，每行詭計，寄何晏以鞠獄，示李勝以謬言。請戰以見威，指水以表信。乞襦不與，懼有陳恒之譏；封墓釋囚，不嫌武王之事。愧情負理，掩耳避聲，狼顧以噬魏人，狐媚以取天下，亦前史所鬼也。
蓋聖人不能為時，亦不能失時。曆觀帝王之祚，未有不因人墜塗炭而得誌。或天下嗷嗷，新主之資也。是知秦有閻趙之隙，漢罹莽、卓之災，晉由曹氏之專，宋實桓元之篡。始得奮其智力，救此倒懸，陳浞羿之辜，問滔天之罪。況劉裕天錫神勇，雄略命世，不待借思漢之謳，未暇假從周之會。同盟二十七，願從一百人。雷動朱方，風發竹裏。龍驤虎步，獨決神襟。長劍一呼，義聲四合。蕩亡楚已成之業，複遺晉久絕之基。祀夏配天，不失舊物，雖古人用兵，不足加也。至乃網羅俊異，待物知人，動必應時，役無再舉，西盡庸蜀，北劃大河。自漢末三分，東晉拓境，未能至也。
或問，前史云：「克敵得雋，奇跡多於魏武，此確論乎？」
君子曰：「得雋雖多，前非大敵。若乃黃帝斬蚩尤，高祖制項籍，光武抗尋邑，曹公挫本初，此是奇跡也。至若慕容超政不在躬，奴仆下品；姚泓宗枝猜貳，借手於人。盧循祅寇之餘，譙縱新造之國，因釁取亂，何足可稱？至乃潛算樽俎之間，明見千里之外，揣機料日，不爽錙銖，亦古之誌士，何以加焉？但禮樂文明，日不暇給；垂風邁德，盛所未能。人望不逮於建安，天命乃光於魏武。」
又問曰：「棄德非疲乏，舍舊無親，有宋功臣，多不及嗣。豈理須然乎？請聞其要。」
君子曰：「且夫奸雄者非淳德之稱，謀勇者乃果決之辭。故昔之同盟，擬覆前敵，故無材不露，無心不披。譬若同舟遇風，寧有隱哉？及高鳥盡，狡兔死，其材能我之儔也。我非積行累能，彼之知也。思已之所行，恐彼之已叛，是以雄猜內發，釁兆易萌，韓彭以之菹醢，劉葛由之覆亡。然則高談堯舜之道，不忍論桀紂之行，思燕齊之血食，見漢宋之不仁，故尉繚畏秦王之屈節，范蠡識勾踐之忍人。綺季不出於商山，嫌漢王之侮慢；嚴光潛形於草澤，知劉秀之未宏。有旨哉！」
又問曰：「宋祖入關，老相駕馬；赫連畏逼，姚氏淫昏。中原士庶，恥為臣妾。王師眾整，頗有禮焉。所以扣馬攀車，請住關右。宮室陵寢。是大漢之遺蹤；關山重複，乃有周之長世。人與不取，違眾獨歸。昔項籍見哂於韓生，宋高又失於父老，其旨可得聞乎？」
君子曰：「論項即非，在劉為是。以項王之材，天下可以力制，人心可以勢奪，因宮室之嚴，守山河之固，此九州之上腴，何彭城之足算？劉裕家本江南，全軍遠克。未能制命夏魏，施號秦涼，雖曰關中，實是邊地。鞭長不及馬腹，風末不❥❥❥❥❥❥❥❥❥❥王賈德曰：」貪歸受禪，所留不過愛子。待歸一舉而可取，卒如其策。智士哉！
昔張讓、段珪，濁亂天下。漢召董卓，將顯其誅，竟有小平之奔，曹氏因之，乃創霸業。鄭儼、徐糸乞，點辱皇猷，魏收、爾朱榮，欲洗濯宮掖，遂至河陰之禍，齊人藉此，用承明命。故曰亂者理之源，機者命之兆，不可失也。
神武崖岸高竦，器宇深沈。望之儼然，風塵自遠；聽之逾厲，雷霆或聞。至乃足踐列星，聲振原地。赤色映團焦之外，青❥立旅宿之門。漢高由之自負，徒屬以之增畏，此所謂曆數在躬，推之不可去也。
於時魏德已衰，群胡得誌，孝莊殞於虜手，節閔係於凶徒。義士痛心，壯夫瀝血。結黨求同盟之會，仗劍想勤王之師者，往往而聚焉。所以因天下之心，覽英雄之議，以普泰元年六月，建旗於信都，以討爾朱兆為名。當時趙魏之豪，有高虔邕、高敖曹、封隆之、李元誠、盧文偉、崔祖螭等盡其死力，蓋代之傑；有尉景、段榮、彭樂、竇泰匹、婁昭、薛孤延等共其奔走，然後數亂常之罪，顯安忍之辜。發義帝之喪，三軍縞素；承傕汜之逼，萬里同心。莫不精勇感人神，雄略出天地。檄詞未草，聲已馳於賊庭；王誅欲加，命乃懸於鬼籙。但犬羊四合，觜距千群，大戰韓陵，然始得誌。
既而龍驤虎步，高下在心。開幕府以臨外藩，分腹心而統京邑。雖生我者父母，立我者高王。既懷震逼之威，易為芒刺之說。周鄭交惡，衍殖構氛。趙鞅畏讒，遂起晉陽之甲；襄王失據，乃有居汜之悲。雖表數相仍，公怒未怠。紫宸不可久曠，丹穴難以更熏。遂應飛來之謠，乃議遷都之便。關西河北，翦為寇仇；天平永熙，便成敵國。於是疆場大駭，鉦鼓相聞。邙山之師，杖馬捶而自免；沙苑之役，跨橐駞以遁歸。勝負相參，波瀾不定，豐功厚利，各有可觀者焉。
昔魏祖西征，中道不豫；晉景南伐，回兵乃殂。此並業未半而意窮，功垂成而景促。是以留連末命，委曲臨終，不可盡也。尋高祖其辭魏帝之表，可謂其言也哀；顧太子之言，可謂其事也盡。方諸前代，各一時也。若乃推誠與人，懷舊不舍，擇子如之虱，看尉景之肱，喻高昂於肝膽，委侯景於半體，此明達也。牽馬麥田，不飲社酒，此嚴斷也。放李穆之師，使其富貴，感虎兕之對，以勸事君，此宏量也。故能廢立雖多，不失臣節；兵鋒屢折，人望猶存。即與夫嬖賈充忌荀彧，不同時也。
神武云：日為我蝕，今死亦掩。觀其和勒之歌，哀來何極？覽太子之色，仍有別憂。此豈悲促齡而怨昊蒼哉？但強寇在鄰，奸臣不附，以此為恨也。文襄克纂丕基，堪負大業，追成曩誌，不忝遠圖。故能委任紹宗，外平侯景；借假貞節，內察權豪。沙汰眾流，釐正群務；紀綱具舉，朝野肅然。況乃嘉思政之忠，遙接其手；寤陸生之直，更賞其能，此亦可稱也。且夫為人上者，當不忝威儀，慎惜名器。先王以之革弊，達人因此垂風。是故立其章程，明其限節，水火可蹈，禮教難逾。今天蔭甫傾，洪基靡構。國有大難，未可三年不言；高宴後園，豈得一朝盤舞？此不慎爾儀也。
若乃命天子為癡人，比尊名於狗腳。恨崔忄之語，不念元勳；忿孫騰之儀，寧思佐命？此不惜名器也。
加以任情蕩思，率意以之，紅綺如花，妖顏若王。決池而弄淫女，下獄而罪貞姬。叛高慎於洛陽，幾傾其父；蒸鄭妃於內寢，乃係乎親。《詩》曰：「人而無儀，胡不遄死？」此之謂也。
嗟乎！楚莊絕纓，不顯婦人之節；鄭人獻捷，尚禮南冠之賢。所以盡俘囚之材，得醉者之力。今者陷孝騫之罪，賞王儀之心，拒蘭欽之慈，專諸之劍，非不幸也。
文宣承父兄之資，據已成之業，屈奇不測，內剛外柔，屬變起不圖，禍機竊發，臨事而懼，警而後行。故使逆黨無遺，凶徒必盡，自得政二世，樹恩百寮。司馬公之養汝，隻在今日；陳桓子之好施，惟取一時。由是腹心不散，勳貴自隨，大會晉陽，共敘哀酷，神彩英颺，風調清閑。既而人固難知，始推天授。故曰今日左仆射，不減大將軍。由是感光祿之言，不俟終日；聽倉丞之諫，理故無歸。然遠邇之心，赫虎之變，爪牙夙將，帷幄舊臣，足使鄰國寢謀，殊邦側席。況屬梁運道銷，江淮家無❥周室厭關函穀封泥，故得北柔沙漠之陲，東懷遼海之際，政尚明直，時實豐盈，膏澤始流，菁英已竭。中山迫於漢獻，高洋劣於魏文。但禮樂未施，冠履不假。高論王道，此實多慚。
或問曰：「夏桀無道，殷辛虐政，舉烽而求一笑，擊鼓而飲三千。雖曰荒淫，未窮鄙穢。猶稱有夏多罪，天命殛之，皇天震怒，命我文考。今者顯祖狂昏，中酒而作，莫不手自支解，躬行刺斫。大集嫗，為笑目前；廣命宗親，聚塵麀上。鄴城無自保之客，當軒有供禦之囚。或臋行以罵眾寮，或擘尻以示群下。加以土木不息，金鳳臨雲，徵斂日增，長城千里，仍得快樂，世以保乂。豈天地不仁，降災萬姓？民之多僻，適與相逢。岐路無歸，我心如醉。此即甘酒嗜音之談，蓋成虛論；三風十愆之說，並是高談。」
君子曰：「源深者流長，德盛者祚遠。黶之汰雖著，書之德在人；齊神武伐暴勝殘，有大功於天地。其嗣雖複失道，仍未殛於神明。故書曰：‘天惟五年須暇，湯之子孫是也。’」
問曰：「神武之初基，實多佐命；文宣應籙，共匡霸圖。其間文武高材，略不世出；風流名士，拔萃逸群。屬主暴政荒，時艱路澀，未有裂裳遠竄，行從近關。聞者尚足動心，遇者會不驚慮，此複何哉？」
君子曰：「達人之道，布在方冊；顯晦之跡，理同可尋。若乃色斯舉矣。翔而後集者，則仲尼去衛，夷齊讓國，清風長流，高節遠列，固絕倫矣。其次則南山之叟，東門之賢，范蠡泛江湖，尉繚去城市，此又見幾而作也。亦有貞不絕俗，隱不違親，冥默園林，卷舒人事。八月羊酒，聘之而不來；四時束帛，徵之而不屈。亦可與語上矣。過此以往，何足言哉？良為道喪已久，廉恥不追。崩騰闇主之朝，淪沒驕君之世，何足怪乎？悲夫！嚴尚既歿，誰與為言？俗物滿塗，彼眾我寡。俾將來之不昧，知其意焉！」
