鷟字文成，深州陸澤人，兒時夢紫文大鳥。其大父曰：「紫文鸑鷟也。壯殆以文章瑞朝廷乎？」因以為名。調露初登進士第，授岐王府參軍，凡八應舉，皆甲科。再授長安尉，遷鴻臚丞，四參選，判策為銓府最。開元初為御史李全交所劾，貶嶺南，刑部尚書李日知訟斥太重，得內徙，終司門員外郎。
鳳池清切，雞樹深嚴。敷奏帝俞，對揚休命。召為內史，流雅譽於周年；荀作令君，振芳塵於魏闕。張會掌機右掖，務在便蕃；王秀負版中書，情惟密勿。理須克清克慎，慕金人以緘口；一德一心，仰星街而卷舌。溫樹之號，問且無言；惡木之陰，過而不息。豈得漏秦相之騎乘，故犯疏羅；資魏將之兵符，自輕刑典？張會過言出口，駟馬無追；王秀轉泄於人，三章莫舍。若潛謀討襲，理實不容；漏彼諸蕃，情更難恕。非密既非大事，法許準法勿論，待得指歸，方可裁決。
崔暹風神爽俊，詞采抑揚；雅調疏通，清音朗徹。裴楷之英姿肅肅，朝野羽儀；魏舒之容止堂堂，群寮領袖。自可曳裾紫禁，伏奏青規。助朝廷之光輝，讚明時之喉舌。芝泥發彩，宣鳳藻而騰文；蘭檢浮香，潤龍縑而動色。豈容金馬之對，未被譽稱；神羊之威，俄聞奏劾？罰金既罹於疏網，辨璧無舍於明珠。過誤被彈，止當笞罪；不失事意，自合無辜。雖觸凝霜，理宜清雪。
沈沈責瑣，肅肅黃樞。望重鸞司，任光龍作。掌壺負璽，步頓於是生光；左貂右蟬，揖讓由其動價。楊珍門承積閥，榮重搢紳，趨左掖之嚴凝，奏上台之清切。出納王命，職當喉舌之官；光闡帝猷，佐處腹心之地。恪勤之譽，未出於丹闈；舛繆之愆，已塵於清憲。馬字點少，尚懼亡身；人名不同，難為逃責。準犯既非切害，原情理或可容。何者？寧失不經，宥過無大。崔牛崔午，即欲論辜；甲申甲由，如何定罪？
陳邃繆司綸綍，忝掌樞機，參詳蘭葉之文，宣越芝英之字。拾遺補闕，躡山甫之清塵；獻可替否，尋晏嬰之勝跡。設令魚魯絕繆，理合上聞；豕亥參差，無疑下斷。豈容斟酌聖意，加減綸言？用寸管以窺天，持小觚而測海。未經上白，輒敢雌黃。定字雖複無差，據罪終須結正。八十之杖，自作難逃；三千之條，理宜明罰。
金機劄劄，靈婺皎潔於雲間；銀漢亭亭，少女迤遲於巽位。故瀟湘帝子，乘洞浦而揚波；巫峽仙妃，映高堂而散雨。公主穠華發彩，萼延祥。六珈玉步之辰，百兩香飛之日。三公主婚，鵷鸞接羽。百枝燈燭，光沁水之田園；萬轉笙竽，雜平陽之歌舞。玲瓏玉佩，振霞錦於仙衣；熠燿花冠，點星珠於寶勝。飛鸞鏡匣，向滿月以開輪；仙鳳樓台，映浮雲而寫蓋。弄珠分態，江姊為之含嚬；飛箭成婚，天公為之蹙笑。肅雝之制，蓋異常倫；築館之規，特優恒典。小不加大，必上下和平；卑不淩尊，則親疏順序。先帝女之儀注，舊有章程；長公主之禮容，豈容逾越？
山陽分輝若木，派演鹹池。七襄之駕既嚴，萬金之禮斯盛。張敖勳舊，竊湯沐之微滋；竇固名宗，霑脂粉之餘潤。但任人以器，有國之大經；官不私親，前王之令範。拜官床下，時聞丞相之男；乞衛宮中，惟允左師之息。燕王之請身入侍，竟不從依；館陶之為子求郎，終無允許。若有言有行，胡越可以正除；無德無功，昆弟豈容濫及？宜銓其器識，察其廉能，待得實才，方可詳擇。
御史王銓奉敕權衡州司馬鍾建未返制命輒千他事解耒陽縣令張泰泰不伏（御史臺二條）
田順題輿晉望，讓佩汾陽，作貳分城，參榮半刺，性非卓茂，酷甚常林。鞭甯越以振威，辱何夔而逞志。嚴宣昔為縣尉，雌伏喬元之班；今踐憲司，雄飛杜林之位。祁奚舉薦，不避親仇；鮑永繩愆，寧論貴賤？許揚大辟，詎顧微嫌？振白鷺之清塵，糾黃魚之濁政。貪殘有核，贓狀非虛。此乃為國鋤凶，豈是挾私彈事？二百鏹坐，法有常科；三千獄條，刑茲罔舍。
鏘鏘會府掌北斗之機衡，肅肅禮闈；握南宮之樞奧。是稱仙宇，實號文昌。《虞書》典百揆之宗，《周禮》統六卿之職。許鑒位膺列宿，職綰通班，總八座之繁司，承萬機之要務。端標指影，檢局虧違，置治和鈞，糾繩稽失。舉宏綱於烏網，則萬目皆張；振修領於狐裘。則千毛自整，兢兢戒慎，尚有差違；翼翼小心，仍憂失墜。豈得不存恭肅，自縱荒淫？放曠鸚鵡之杯，淹停鳳凰之制。恪居官次，異文惠之勤公；職務不修，同景山之中聖。紿雲霍亂，未可依憑；滯失機宜，理從明憲。
王隆忝沾趨吏，幸列胥徒，祿雖給於鬥儲，官未階於尺木。雞卵之饌，雖避嫌疑；鵝目之錢，若為窺覘。每受一狀，皆取百文。未申疵麵之功，翻起黑頭之患。獵青蚨之小利，觸驄馬之嚴威。因事受財，實非通理；枉法科罪，頗涉深文。宜據六贓，式明三典。
六卿分職，百官總已。周開塚宰之司，漢列尚書之位。銓衡萬國，不易其人；藻鑒九流，古難斯任。在魏則荀攸鑒識，毛玠公方；居晉則裴楷清通，王戎簡要。故能轅輪莫棄，玉石鹹收。不求備於寰中，無滯才於天下。宏詞碩學，不積功勞；淺見狹聞，多求等級。秪如視肉之輩，篌瑟莫分；走骨之徒，狐狸詎辨？食梅衣葛，無以暴其寒酸；咀蘖餐荼，不足方其辛苦。鷙鳥累百，不如一鶚之雄；羊皮數千，不如一狐之腋。鏤冰之子，萬眾不可濫收；畫餅之夫，百選猶其堪總。自然私謁之門塞，公平之路開。長聞振鷺之飛，無複促牛之謗。
峴山素閑武略，早習戎昭。張良千里之謀，陳平六出之術。觀丁父鄀俘也，楚王以為軍帥；李左車趙囚也，韓信收其兵計。求賢為國，進善無私。壓長敵而振威容，安國家而利社稷。徵雖要籍，準法勿論；量事應機，據條尤坐。更宜審鞫，方可裁科。
同力度德，為政之大經；明試以功，經邦之上策。三載考績，芳塵振於有虞；六府孔修，懿範光於大禹。故知激揚清濁，才行為先；黜陟幽明，勤勞是務。呂訥含香禮閣，染翰仙台。覺朱邑之廉明，知黃霸之尤異。恐貪猥之吏，政以賄成；黷貨之夫，情隨利動。贈金蛇於梁冀，奔競無厭；獻璧馬於虞公，驕淫不息。遂令濁濫之士，卻在上流。清慎之徒，翻居下等。蒼蠅迷其黑白，素匠枉其丹青。有蠹朝章，深驚物聽。試可詢其政術，察以廉能，考殿最於錙銖，燭妍媸於冰鏡。自然陳群考課，深明九品之宜；嚴助恭勤，尤奉三年之最。
進賢匡國，先典攸高；求賢審官，前王所重。或學兼馬鄭，蘊萬卷於胸中；或業亞班楊，包九流於掌內。總斯群藝，乃應賓庭。豈得舉不求才，惟力是薦；貢不求器，惟賕是聞？徒招畫餅之譏，終致舉肥之謗。兔絲燕麥，竟是虛名；草狗泥龍，終非實用。雞冠比王，乍可依稀；魚目參珠，會何仿佛？貢人不充分數，舉目逢合徵科。法有常刑，理難逃責。
止戈為武，靖亂之嘉謀；致果為毅，安邊之茂軌。疇庸命賞，將酬犬馬之功；書勞策勳，用答鷹揚之效。祁元泰奸回是務，逞狙詐於千端；徐整乾沒為懷，縱狼心於百變。勳隨筆注，官逐賄成，將此白丁，插名黃綬。雖複龍蛇共澤，善惡斯殊，終是雞鶴同群，是非交錯。整行詐業，泰授偽勳。兩並日拙為非，一種雷同獲罪。執行故造，造者自合流刑；囑請貨求，求者元無首從。
遊最素閑武略，早習戎昭。輕述爪牙之功，忝當心膂之寄。不能恪勤在職，慮慎當懷。俄擔張武之贓，遽罷絳侯之職。退從時閈，屏跡邱園，卻掃長門，開閉無事。舊時廷尉，徒有箴於故人；昔日將軍，終見訶於醉尉。因茲結憤，展效邊荒。申勁節於龍城，蕩妖氛於雁塞。蒙輪競進，拔距爭先。將宣百戰之勳，以贖九章之罪。郎中以往愆名教，功未可收；左丞以今振其威，勞堪補過。曩雖貪財好色，未虧吳起之名；盜嫂受金，不掩陳平之智。海浮小芥，詎玷洪波？玉隱微瑕，何妨美寶？如愚淺見，敘錄為宜。
主爵員外郎梁瓚奏左僕射魏宰無汗馬勞御史大夫李嘉為佐命功並妄爵也請皆追奪（主爵二條）
父昭子穆，千齡不易之儀；繼祖承祧，萬代相承之道。若骨肉無爽，鳲鳩之美克昌；血屬不同，螟蛉之子何寄？王暢名參驍衛，職綰羽林。俄纏風燭之災，近絕烝嚐之嗣。棄其庶子，收彼侄男，意既不保其家，神必不歆其祀。故荀顗令君之子，珠玉相輝；韋元成丞相之苗，芝蘭遞茂。枚皋孽子，不廢光門；裴秀旁生，無妨貴族。三鱣之寶，銀黃所以挺生；七貂之門，金紫於焉間出。側男自須紹允，猶子不合承宗。詐襲者處以徒刑，應續者宜從改正。
《虞書》五教，實委司徒之官；《周禮》六卿，爰開地官之位。莫不織成都邑，編緝黎。設九土之綱維，成四方之管轄。班固申犬牙之制，疆場綺分；應璩論馬齒之規，井田鱗次。戶標九等，俱陳萬國之圖；人有十倫，並掛三年之籍。豈容丁口脫漏，任意疏遺；租調破除，恣情抽減？遂使廒庾頓乏，帑藏皆空。軍興於是缺支，國用由其不足。付法科罪，仍敢薄言。依問款辭，鹹推遘厲。否終則泰，造化之常圖；福謙害盈，幽明之極數。魏文帝修書永歎，念親故之凋亡；劉孔才矯制徵兵，促黎元之殘喪。薦臻不息，僵斃相仍。遽利人符，多編鬼錄。生者固宜存附，死者難以執留。災異不拘，案宜從記。
趙務鳴鶴登朝，含雞伏奏。轉箸之敏，未見稱奇；聚米之能，無聞播美。張蒼之善算國用，詎肯留情？馮勤之巧計軍儲，曾何介意？回長作短，趙達之精心；變近成遙，殊顧潭之屈指。蒲陝之布，卻入漁陽；幽易之縑，反歸關隴。同北轅之適越，類東走之望秦。人之情乎，係獨無也？細絹稱以納庫，粗布貯以充軍，非直運者苦勞，抑亦兵家賈怨，宜從削黜，以肅愚頑。
冰霜凜冽，白璧不可以禦形；水旱災危，黃金不可以適口。故饑者忘食，不從抵雀之珍；寒者思衣，不貴靈蛇之寶。珍台門館，不可以無膳而存；金城湯池，不可以無粟而守。秖如給祿給俸，具在朝章；準階準官，俱編甲令。豈容諂佞之輩，曲路邀名；趨競之徒，僻塗生巧？窺測人主，汲黯由其麵折；割剝黎元，桑宏以之腰斬。我國家鹹有一德，法無二門，動必依繩，言不逾矩。比成王之制度，令出惟行，則大舜之溫恭，朕言不再。胡敬識非稽古，學未知今，作聰明而亂舊章，持薄才而隳正法。南山之峻，寧資覆簣之饒？東海之津，何藉操觚之潤？請仍舊貫，無替前規。
滄瀛等州，頻遭水澇，泥牛轉盛，滂沛成河，石燕爭飛，霖霪變浦。當時奉旨，令貸半租。此日蠲科，仍聞款訴。準旨有明年之語，據條無三年之文。以此狐疑，莫能龜決。明年複澇，乃是折空；後歲總徵，元無折處。
菖蒲去蚤虱，而蚰蜓竟來；礬石止齲痛，而牙根遽折。所益全少，所損愈多。徵一丁之半租，招百姓之深怨，是則國家之信，不及於豚魚；王者之仁，不流於行葦。得原失信，文公之所不為；獻鼎棄言，展季由其未許。有家有國，乍可去食而去兵；大車小車，不可無輗而無軏。譬如洞庭之嶼，彭蠡之湖，添隻雁不為之多，去雙鳧不為之少。貨藏天下，何必前徵而後徵？物寄人間，終是楚弓而楚得。元貸未折，許折還徵。渙汗發而卻收，絲綸抽而複返。四方取則，百姓何憑？政在養民，理從矜折。
典朕三禮，大舜委於薑夷；分敕六卿，成王任於宗伯。建茲歲首，實曰春官。敦敘九族之親，欽若五常之教。祀地郊天之典，舉其宏綱；朝日夕月之儀，撮其機要。岐州俯鄰八水，斜瞻鸑鷟之峰；海部近控三山，回瞰鯨鯢之穴。陳敬所奏，瑞雁翻朱；薛泰申文，祥麟孕素。丹霞於日羽，晃若朝輪；晶白雪於霜毛，皎同秋練。既無狀驗，空有奏章。尋鳥跡於雲空，察人形於冰鏡。刻猿猴於棘刺，尚切見欺；說蠶繭於天公，誰堪輒信？語同捕影，不可誣神；狀等係風，如何薦廟？管窺其事，案記為宜。
天地所生，人為萬物之貴；人倫所重，孝為百行之原。昔傳曾閔之名，今有荀何之譽。孝通厚載，則白兔呈休；孝感圓穹，則丹烏結慶。於旦巡省風俗，敷暢皇猷。未聞沮勸之方，遽表澆浮之跡。舊蒙旌表，今請剔除。詐濁不逮於詐清，慕善猶愈於慕惡。豈可以已無仁，不信仁者之行仁？以已無孝，即疑孝者之非孝？蠻貊之國，尚或難容；父母之邦，如何自處？靡閑大體，好訐微疵，事既不然，若為通允。
國之大事，在祀與戎；人之所崇，惟仙與佛。伏自恒星夜隕，吉夢宵傳，既脫酣象之蹤，爰開白馬之寺。明須慈悲結慮，忍辱凝懷。坐鴿珍以勤誠，護鵝珠而守戒。指法場之門戶，豁爾天開；導智海之波瀾，渙然冰釋。如此之行業，乃出乎塵囂；豈容闡提末品，沙彌淺學？不精不進，曾無羅漢之因；行囑行賕，翻習檀施之業。四分十誦，本自麵牆；六度三明，舊來膠柱。為雞為鶩，玷鶴樹之清風；如虺如蛇，穢龍宮之妙法。銓擇為濫，解退為宜。
泥洹歸靜，涅槃入寂。法初不滅，故現滅以歸空；道本無生，故因生而不用。十大弟子，憶妙覺之微言；八部龍王，禮如來之雙足。象牙塔廟，刻畫真容，牛頭旃檀，雕鐫寶相。祇如垂儀設教，豈以廣大自矜？抽道俗之筋髓，暗凡庸之耳目。論其壯也。釋迦文之清液，納海吞江；語其高也。盧舍那之形象，包天括地。乃法身之自在，匪人力之堪為。赤熛似彈，能燒萬頃之波；白日如盤，獨耀四天之下。大鍾千石，藉小木而方鳴；高屋萬間，待微燈而破暗。心方一寸，經營宇宙之先；目闊數分，曆覽虛空之外。何必大者則聖，小者不神。此頑僧之褊情，非達士之深見。佛在虛廓之上，不居空木之中，何用聚怨為形，斂悲成像？大推初意，實是不然。小人之言，宜從案記。
一人有慶，四海無虞，萬國於是星馳，八方由其霧湊。烏孫合種，鹹雁集於鴻臚；犬族振群，並蜂歸於蠻邸。眷彼茅宇，開此槁街。即崇三揖之儀，爰設九賓之禮。祇如土蕃使者，賓曰酋豪。沮渠蒙遜之苗，禿發烏孤之族。占風入謁，越駝嶺而輸誠；就日來朝，隔驢山而納款。觀鶴綾之絢爛，彩映冰霜；睹鳳錦之紛葩，光含日月。彎弧六合，犀角麋筋，勁箭三同，星流電激。聽其市取，實可威於遠夷；任以私收，不足損於中國。宜其順性，勿阻蕃情。
扶南雜種，安西諸國，跨險憑危，梯山航海。飛艎走浪，望鼠島而三休；大舶參雲，指麟洲而一息。鳶波象郡，萬舳爭先；烏滸狼荒，千艘競進。遊賊滿山，刑人半市。督郵從事，猶密興於私門；賢者聖人，尚潛行於暗室。飲德何負？徒發孔融之譏；淫具未除，終獲簡雍之誚。利存禁酒之法，害遠鬻酤之家。楚國之猿，禍連林木；吳宮之燕，殃及樓台。所喪全多，所存詎幾？理貴崇乎梗槩，政無伺於禁虛。位人之方，居斯而已。
