狼望蕭條，龍堆莽蕩。迤邐白蘭之表，迢遞蒼鬆之外。傍通鬼域，遠絕人區。綿亙三十六蕃，經過數萬餘裏。公主遠嫁，徒聞黃鵠之歌；高昌入朝，即動金驢之唱。陳湯斬首之烈，遙靖郅支；班超定遠之蹤，俯臨蒲海。戊已校尉，鎮靖遐荒；都護羌夷，招攜異域。
田慎名參越騎，位典戎韜，仗節烏壘之前，揚旆絳賓之右。不能因利乘便，躡充國之英規；矯制申功，展陳湯之盛績。羸師遠入，追廣早以長驅；煮弩充饑，慕耿恭之無退。豈得暫辭艱弊，不顧宏圖。才住十年，即停四鎮？功無縮地，阻境界於邊庭；虛奏聞天，失威嚴於大國。遂使皇威曠蕩，莫漸於流沙；聖澤滂沱，不行於近磧。區區炎漢，猶拓土以開垣；赫赫隆唐，擬抽邊而削地。誠合解退，以肅朝章，所請無端，告記為允。
大宛之國，舊出名駒；小月氐郊，素宜良馬。出陽關而直望，但見平沙；曆險固以遐征，惟多積雪。秋風旦慘，白日黯而將昏；寒雲夕愁，黃塵暗而無色。斜衝烏弋，直指龜茲，踐無雷之舊墟，馳不霜之故地。東道之駿，仍未交關；西回之兵，輒為賙賑。但重人賤畜，往哲之嘉謨；救死扶危，明王之盛事。若逢兵餓，汲黯之擅無傷；矯費齎資，敬聲之狀無舍。柏台奏劾，合寘嚴科。棘署論刑，更宜推鞫。待知的狀，方可量裁。
天孫東嶽，有國之元儲；帝子前星，通邦之上嗣。河海重潤，控玉檻以疏源；日月重輪，順珠囊而葉度。位隆銀榜，青方列長子之宮；望重銅樓，紫極纂承祧之業。濟南鳳集，天骨已彰；清河蛇盤，靈資早應。丁讓職惟清道，務掌幹城，列羽衛於瑤山，典戎旗於望苑。自可畫堂之側，肅肅霜戈；甲觀之前，森森電戟。何得安細針於座上，竟未匡毗；帶長劍於街中，會無覺察？遂使盤遊無度，玩好非宜，日遠之對蔑聞，星流之瑞徒應。昔乘小馬，尚致譏嫌；今駕牛車，深乖典則。所由既不匡正，群下竟未上聞，虧失朝章，理須明法。
重離明兩，允屬利貞；一日三朝，實歸仁厚，府官等肅承蘭殿，虔奉桂宮，識金玦之無歸，知玉床之可惜。春誦夏弦之訓，先有常儀；冬書秋禮之規，非無永範。何得不遵彝教，專事荒淫？逐迅羽於長林，接輕肥於淺草。南皮射雉，好樂無厭；東門逐兔，長驅不已。籠山絡野，恣盧犬於平原；冒雨侵風，縱蒼鷹於廣澤。一兵一馬，皆奉嚴符；乍出乍歸，皆憑獻表。進不能諫，退不能言，虛曠國班，謬屍天祿。並宜削黜，審擇賢才，自然鶴禁長清，龍居永肅。
大祫之禮，列聖之攸先；吉禘之儀，明王之令典。莫不尊崇祖考，敬事神明，既申如在之誠，聿起不欽之罰。若嚴禋有則，赤雁降於祠宮；祭謁無虧，白鶴翔於清廟。則有輕饗薦，黷齋明，肅承顧廟。虔奉宮，方行盥滌之規，有事宗禋之典。龍旗是禱，鞗革鶬鶬；信馬來朝，威儀肅肅。理須恭敬乃誌，靜慎其心。玉瓚之獻克修，金罍之壽斯薦。何得散齋之日，迓祉之辰，周澤之潔無聞，荀彧之容先發？長驅馬足，便過元伯之家；頓作驢鳴，乃向仲宣之室。不恭之罪，法有常科；失禮之愆，宜從明憲。官減一等，銅坐四斤，數外更求，未為通允。
社為土主，稷是穀神。侑以姬周之祖，配以烈山之子。納籙受圖之哲，乘乾執契之君，莫不崇尚其道，肅恭其事。夏殷履運，仍開松柏之禋；漢祖登朝，複設榆之祭。分其玉帛，建五色之靈壇；薦以牲牢，具三重之芳酎。八音間發，六舞交馳。社主享而成休，明靈歆而降福。命三老，率百神，應瑞雀於青疇，掃飛蝗於翠畝。則千倉歲積，三農之聚有餘；萬庾年登，九載之儲斯溢。馮敬身居典禮，職在秩宗，應知六祝之詞，頗達六祈之訓。帶斯凶服，輒入禮宮。御史奏彈，雖言奉法，詳刑結罪，須按科條。廟享誠則有違，社稷元來不禁。彈無反坐，律須執文。枉被凝霜，理須清雪。
古之天子，制禮以安人；昔者明王，作樂以崇德。移風易俗，成孝敬而厚人倫；快耳娛心，感鬼神而通教化。調茲六氣，徵主夏而角主春；導彼五音，宮動脾而商動肺。天則不言而信，故奏雲門以祭天；地則不動而生，故奏鹹池以祀地。道則無象而化，神則不怒而威。故暢之以鍾鼓，娛之以絲竹。廉直正誠之響發而人肅恭，粗厲猛毅之音生而人剛健。哀思為亡國之典，其政陵遲；怨怒為亂世之音，其風轉替。故詳其律呂，師曠知其盛衰；察彼軒懸，延陵識其興廢。
自王澤既竭，風雅莫流。文侯聽鄭而不寢，孔子聞韶而忘味。桑間濮上，流宕忘歸；下裏巴人，奔波逐遠。聖朝均四暢，調八風。聽鳴鳳以和音，命飛龍而度曲。上通鹹夏，式隆殷薦之儀；俯定莖英，允葉昭容之典。歌九敘，諷六詩，聞其聲而德和，省其文而心正。
盧慶職參樂令，匠典倡優，履師摯之前軌，躡曹襃之舊躅。以為質文遞變，禮樂殊途，輒進嘉名，深陳雅稱。執大象而天下往，其德彌長；行大道而海內和，其風載遠。命伶倫而討韻，雅合夔鍾；召荀勖以調聲，自諧牛鐸。千童萬舞，共朱雁以齊行；八佾九歌，將赤蛟而合節。尤裨聖化，甚益皇明，宜下太常，先宣美號。
鳧鍾隱隱，隨九變以交馳；鼉鼓逢逢，和八音而問作。或短簫橫引，朱鷺鏗鏘；或長笛手吹，紫騮淒切。東宮所設，殊非列代之規；平閣爰施，亦匪先王之制。然國家儀注，須應禮經。既崇鹵簿之班，又惠功臣之錫。有家有國，朝章不可暫虧；去食去兵，禮、樂如何輒廢？王乾狀請，崔嵩判停。爾愛其羊，我愛其禮。速令鳩集，請勿狐疑。
楓天棗地，觀倚伏於無形；方智圓神，察幽明於未兆。百年鼠卜，尚辨吉凶；五德雞占，猶知禍福。長安季主，不以榮辱存心；蜀郡嚴平，不以衣冠介慮。袁綱雅望四兆，妙達二臣，榮參九筮之班，藝審千蓍之訣。東方朔之暗射，指掌可知；淳於智之精通，毫釐無失。均趙達之回箸，要妙如神；比吳泰之求棋，縱橫必中。有蛇銜筆，立定徽祥；有蟻開封，行看潤澤。遺豹冠於獵所，逆見繇辭；懸馬鞭於樹間，預知貧富。如斯術數，實繁有徒。
崇儼薄解醫方，微知小伎。遭費禕之刺客，遂隕輕姿；遇袁盎之讎人，俄頃重至。莫知賊首，須察真蹤。綱為研尋，竟無的狀。將為隱避，爰被奏彈。理須直守正途，不可偏居小節。何也？龜稱聖智，不能免宋元之鑽；龍號神明，不能脫夏豢之網。郭璞洞林之妙，竟被嚴誅；京房易傳之微，終從大戮。知有所不察，神有所不通。既處重刑，恐虧平典。
五情失候，多生心腹之災；六氣乖宜，必動肌膚之疾。絕更生之藥，必藉良醫；乏返魂之香，誠資善療。張仲業優三世，方極四難，非無九折之能，實掌萬人之苦。郭玉診脈，妙識陰陽；文摯觀心，巧知方寸。仙人董奉之靈杏，足愈沈屙；羽客安期之神棗，攻茲美疢。華陀削胃，妙達古今；仲景觀腸，譽聞寰宇。聖躬述譴，謹按名方；肅奉龍顏，須窮鵲術。豈得不遵古法，獨任新情？棄俞跗之前規。失倉公之舊軌。若君臣相使，情理或通。若畏惡相刑，科條無舍，進劾斷絞，亦合甘從。處方即依，誠為若屈。刑獄之重，人命所懸。宜更裁決，毋失權衡。
粵若顓頊，命南正以司天；昔在帝堯，列東官以賓日。履端於始，序則不愆。舉正於中，時乃不忒。自秦稱金贙，叨五勝之宏綱；漢起玉雞，葉三微之遠度。徵洛下，命唐都，改大衍之始終；心伏羲，夢周旦，步太初之盈縮。四營因之式序，八變所以無差。五星葉度於上，萬物和平於下。
杜淹位參羲仲，聲振子韋，覽沮誦之前規，遵史談之舊典。星聚東井，逆辨休徵；月犯少微，懸知應變。使星已發，無違寸景之期；劍氣莫關，不爽分毫之信。宮居太後，夙已上聞；宋起真人，豫為先覺。譙周之論蜀滅，杜瓊之說曹興，此曆代之攸欽，邦家之要籍。淹之少子，雅愛其書，習張衡之渾儀，討陸績之元象。父為太史，子學天文，堂構無墜。私家不容輒聚，史局何廢流行？準法無辜，按宜從記。
挈壺所掌，司刻成班；銅史分曹，金徒啟位。陰蟲成魄，恍惚如神；靈蛇吐津，希夷若鬼。日不藏往，晦明之所莫違；月不爽來，寒暑由其順序。自三苗亂政，五霸任權，史官喪紀，疇人廢業，孟陬於焉舛候。攝提所以乖方，五夜不分，六日無辨。聖朝修百王之弊政，舉千載之頹綱，龍首應時，雞人合節。大小之候，共砌莢以凋榮；昏旦之期，逐宮槐而舒卷。二分二至，無虧餘遂之蹤；大餘小餘，允葉容成之度。何得漏生弛慢，吐號乖宜？朝官顛倒於衣裳，街吏失期於鍾鼓。齊君望曉，莫聽鍾聲；京尹失時，空奔馬足。漏司乖錯，準法論刑。
上稽乾象，列酒旗之星；下鑿坤儀，制酒泉之郡。杜康至妙，肇發馨香；儀狄精微，爰施麹蘖。用之於宗廟，可以歆享百神；用之於冠婚，可以諧和百姓。杜綱名班釀署，官列醞司，須明五齊之規，頗解三酒之術。十釀之法，竟未留心；九醞之方，會無介意。雞鳴下釀，取蘭香而桂辛；鳩集為徵，遂棗酸而梅酢。懼貽災譴，密縱奸訛，頓下生蠅之灰，用添浮蟻之味。遂使聖人賢者，變易常滋；從事督郵，乖違舊性。事窮理盡，方啟遁詞；觸網掛羅，妄稱前例。豈得索郎清德，橫被侵誣？巴鄉實功，枉遭塵點。既虧竹葉之術，宜從棘木之科。
在祀與戎，國之大事；祭公不宿，人之常禮。班賜神惠，多少先有成規；輕媟鬼餘，賢聖非無舊識。明視疏趾，具在常經；剛鬛柔毛，備諸彝典。李休位霑主守，職綰太官，雖無負鼎之功，實委操刀之任。餘胙肉欠，頗有指歸；依問款詞，具陳萌緒。為郎中吳爽，強割逾豐；博士王筠，叨分太廣。拔劍割肉，鬼方朔之能仁；詣府退魚，謝公休之貞潔。匪張華之職分，數粒仍多；同廉頗之無厭，百斤不足。非慚非恥，與草狗而不殊；惟暴惟貪，共茅鴟而莫別。深虧雅躅，實蠹名流，宜竄遐荒，式清朝列。
籩豆之事，各有司存；樽俎之間，非無主守。陳之郊祀，可以接神明；用之禮儀，可以寧邦國。蚳醢、雁醢之類，百代相因；龍醬、蟹醬之流，千齡不易。呂建策名膳府，委質庖官，既掌兔臡，實司蛟鮓。鶬寒四獸之臘，罔不留心；羊<血>五侯之鯖，曾無注意。鹿牙之糝，馬齒之鹽，點以鳳林之酢，飲以烏程之茗。孟宗遺母，猶避嫌疑；杜豫餉人，惟求免罪。忠以奉上，酌貪泉而彌清；廉以當官，置脂膏而不潤。朱文季執心強直，榮位騰遷；黃叔度獨守恬虛，聲名藉甚。不求於物，遂被疾於孤醒；不屈於人，終見排於眾鬼。楊回三逐，盛德宜收；張既十年，公平可錄。理宜甄拔，以勖朝班。
趙慶佞媚為姿，諂諛成性。貪殘不軌，獸中之有餓狼。輕薄無儀，人間之有猰鬼。江淮果物，荔枝、龍眼之珍；河濟飴糖，米蘖、馬鞍之妙。石蜜百花之蕊，味是蜂調；甘瓜五色之香，美疑鶴集。豹胎、龍脅，鳳臘、猩唇，越俗鳴蟬之稻，安定噎鳩之麥。趑趄雉伏，謁宰輔之車前；踧踖蛇行，拜公卿之馬首。諂事賈謐，阿附董賢。徒有事於苞苴，不自親於機杼。盜家財而餉家長，人路難通；偷社酒而勸社神，冥途未許。鼠竄求道，小人引之以為能；狐媚取容，君子得之而不貴。宜從斥逐，以率群僚。
《漢書》十誌，農為有國之基；《洪範》九疇，食是生人之命。由是古之聖帝，躬事三推；昔者明王，親行萬乘。鼉鼓震地，鑾輿動天，聳鳳蓋以來雲，建龍旂而拂日。青壇嶽立，翠幕煙平，百司於是駿奔，三公以之肅事。紺轅黛耜，克遵應劭之儀；綠耦朱紱，允備曹襃之禮。周宣王之寢廢，自有前譏；漢文帝之遵崇，斯為後則。王堯職參稟署，位掌甸師，欽承北極之尊，祇奉東郊之典。欲使載芟之詠，無替於前修；保介之容，有崇於古訓。潘嶽創賦，備陳執耒之端；曹植為文，具述勤耘之美。
以今之刺史，古之諸侯，既稱字養之官，實曰教人之首。若令沮勸，必在躬親，此雖識於朝三，猶未聞於暮四。祇若壇飛羽爵，便為勸稼之方；門列春牛，即是趨農之候。更施別法，於是為煩。
平土就蠶，彰乎曩烈；亙山成繭，著自前書。爰崇黻冕之宜，遂展鞠衣之範。暨乎姑洗應律，甲乙司辰。鳴鳩醉椹之朝，戴勝降桑之日。鴛帷就列，一十四位導其前；鷩服斯臨，百二十官隨其後。鑾鑣順動，翠蓋鬱其參差；鳳轄徐飛，翟羽紛其容裔。懿筐是執，柔桑是攀。勸以女兒之蠶，收其園客之繭。三盆事畢，可獻之於王公；六服功成，可陳之於宗廟。昔三王季末，五霸淩遲，禮樂自出於諸侯，征伐不由於天子。遂令列國命婦，竊三宮之禮容；連伯嬪嬙，僭九重之秘式。聖朝八紘同貫，四海為家，芟往帝之澆風，削前王之弊政。自我作古，何禮之拘？化俗調，斯為折中。王堯所請，理未通方，如愚所裁，告記為允。
務農重穀，曠代之彝典，稅熟貢新，經邦之雅訓。金不可食，輕瑞銑以投龜，玉不可衣，棄和珍以抵鵲。一日不作，天下受其飢，三載斯盈，海內沾其潤。磨蜃而耨，百穀所以繁滋，驅象而耕，三農以之告稔。彩雞屢見，非無白壤之儀，春鳥不鳴，自有黃雲之應。姚泰策名列署，受委導官，專司瑞鵲之禾，實主鳴蟬之稻。赤烏集耨，冰粟千倉，黃雀隨犁，秋苗萬畝。五種燕頷之粲，粒若流珠，六月糶白之租，精如散玉。豈得安定之麥，不進中宮，長安之米，竊留私室。刑名極峻，法焉可逃，情狀難容，死有餘譴。但平贓定律，必依高估，供進所須，宜從極價。論次縑則，狀當絞，坐準。
詳夫元天北列，運鬥極於璿樞；大地東傾，鎮江河於玉岊。晝夜則晦明無定，羲舒為朝夕之資；動靜則虧缺有時，乾坤非長久之器。豈湛然常住，大雄包混沌之源；寂爾無生，正覺出氤氳之表。故能使九十六道，紀菩提之一門；三十三天，貫須彌之四頂。振嵐飆而吹大塊，運僧祇於埏直之前；揚智炬而爍洪爐，置賢劫於陶鈞之上。其去也，後天而滅，故現滅而歸無；其來也，先地而生，故因生而示有。青霄帝座，降靈氣於中胎；白淨王宮，孕神姿於右脅。蓮乘七步，樹下六年，薦玉象於祥符，啟金人之瑞夢。影流中國，大地由其震動；光入太微，星垣為之不見。
法王之應跡也，妙覺常身，本無顏色，至人垂教，遂有形儀。開滿月之奇姿，韞中天之異相。髻銜龍發，頂秀螺文。萬印生於瑞手，千花發於神足。蓮開青目，毫光照於四天；花豔丹唇，頂彩周於十地。
法王之寶相也，具一切智，號悉達多；通萬物心，名希有相。往來不窮之謂聖，陰陽不測之謂神。不化而行，不言而信。持慧燈而耀長夜，揚法舸而救迷津。為塵品之醫王，作群生之慈父。
法王之至仁也，法忍智忍，率難忍以皆空；無心即心，總群心而俱攝。珊瑚江海，一指測於波瀾；琉璃日月，二手分其晝夜。目連持線，天地為之頹綱；舍利投針，山石由其絕紐。
法王之神力也，儒童毓慶，闕里生歎鳳之聲；摩訶降跡，苦縣誕猶龍之彥。仲尼禮樂之標首，仰至聖於迦維；伯陽道德之真宗，訪古皇於天竺。故知一乘妙旨，超然居十翼之先；二諦微言，邈矣出三清之表。
法王之威德也，率陀天上，飛閤神功，舍衛城中，香台造化。百千妙界，生於鳥翅之間；十二音聲，出於象牙之表。金繩百丈，下照日宮；珠網七重，傍臨月殿。萍流地上，化為池沼之形；花散空中，變作樓台之影。
法王之壯觀也，佛中佛日，天上天人。金口振於西方，銀函洎於東夏。無能間細，寫鼇滶於波流；有外談空，運迦維於宇宙。合掌腹內，思聞十善之音聲；舒翼殼中，遙相四天之說法。
法王之仁化也，高梯直上，包括太虛；抽針旁綴，區分小有。貫花之句，光如水上之蓮；說偈之音，皎若星中之月。非有相而非無相，凡聖莫測其幽微；空是色而色是空，聖愚不知其要妙。
法王之教化也，法身無像，故因像以宣功；道本無言，亦因言而示教。塵俗不可以久處，故厭世而歸空；真如不可以道標，故凝神而降跡。吾之去也。因辯無常；吾之來也，因談緣起。情有所至，河海為之編龍；神有所歸，叢林為之變鶴。從滅至滅，能通寂滅之因；無生示生，永入長生之地。
法王之變化也，由是八方回向，萬國歸依。慧日被於三千，法雨流於百億。周穆王之代，聖教方融；漢明帝之時，慈風漸扇。年移晉宋，運屬周隋。蒼鵝出而天地屯，赤龍發而幹戈起。秦川湧血，羅什不歸；趙郡僵屍，圖澄永去。西域馱經之路，荊棘參天；東郡畫像之郊，風塵撲地。我高祖神堯皇帝傍回地軸，蹴昆侖以西傾；太宗文武聖皇帝仰握乾符，掃欃而南滅。削平嶽瀆，舒卷風雲。芟毒樹而建祗園，拔邪山而開福地。
實性寺則貞觀三年奉敕之所建也。平原控趙，渤海臨齊。上衡畢昴之星，下瞰衡漳之地。浦稱駿瀆，馬頰太史之遺蹤；地號弓高，龍<各頁> 將軍之舊業。爰於此地，回構乾堂。興八會之香台，辟三休之妙觀。龔遂解繩之邑，寶線爭施；曹丕沈李之郊，天花競落。螺宮映水，枕藕關於黃河；魚梵吟風，接蜃樓於滄海。實棲神之秘宅，毓慶之神區者哉！
寺主久依定水，早庇禪休，功濟有緣，業優無學。意花不染，宏上善於慈心；勝果爭攀，察中乘於慧眼。非色非相，凝神究竟之端；無我無人，高蹈苦空之外。上座都維那等，並尋鷲嶺，訪道雞園，歸誠甘露之門，自得醍醐之性。鵝珠護戒，標苦節於堅林；龍鏡澄空，照真規於靜域。以為修身者福，福遂則殃銷；堅善者功，功施則緣發。
旁求大匠，廣召山虞。粵以儀鳳二年，移寶堂於寺內，去舊處三百餘步。設奇功於地道，神妙無方；窮逸思於天關，靈機不測。魚鱗翠瓦，逐層閣而舟移；雁齒青階，帶崇基而轂轉。虹梁曜日，煥若神行；鯨棟凝煙，故非人力。寶階星動，似忉利之飛來；紺殿雲浮，同化城之湧出。豈非威神自在，不可思議者哉？
於寶堂內敬畫釋迦尊像一鋪，鎔金範素，寫雘圖青，斫象浦之靈珠，彖龍泉之羽璧。鮫人水織，競送霜縑；蛾客抽絲，爭投雪線。七重交映，百寶莊嚴；實相端凝，粹容圓備。蜂王獻蜜，紛飛紫紺之樓；龍女持花，出入珊瑚之殿。諸天獻果，芙蓉生寶座之前；居士焚香，柏葉起金爐之上。千軀聖像，據六地而揚音；八部龍神，下三天而奏樂。斯乃元功幽讚，故無德而稱焉。
調露之初，邊烽屢警，七重黑暈，萬里黃沙。旄頭幹太白之精，素發挹中台之翠。鄉人等九州令族，四海良家，提龍劍而星馳，撮犀渠而電激。為鵬為鶚，輕飛雁塞之前；如虎如貔，回嘯狼居之表。陰山霧廓，瀚海波清。憑慧力而服魔軍，持揣算而摧孺子。共申宏願，植此豐碑，記曆代而長存，惟令名之不朽。奉為高宗大帝，星珠斂耀，鬥電潛輝。禦鸞鳳於金輿，邃攀龍於鼎嶠。媧皇誕裔，姬姒降生。斷鼇立極之神功，乘龍禦天之大業。凝情三昧，早慧六通。坐蘭掖而虔誠，仰茨山而展慶。使持節滄州諸軍事滄州刺史李公❥庭堅之雅操，列馬喙之殊姿；漢太尉之名家，履龜文之異相。賈琮出刺，下車而肅百城；延壽閑居，閉閣而綏千里。長史北平公，晉太尉之寵，首有虞陶；唐左相之榮，實兼平景。龐士元之展足，終非百里之材；王休徵之佩刀，實有三台之望。朝散大夫行弓高縣令晉君，嘉禾獻瑞，門傳翠葉之風；鬯草襲勳，業踐彤弓之錫。橫綺琴於膝上，翠翟朝訓；攬明鏡於懷中，青鸞曉集。丞太原王願、主簿隴西李灌、尉河東衛神暹、常山張行昇等，並周靈王之太史，仙人白鶴之苗裔，帝顓頊之儒宗，柱史青牛之葉胄。羊車映王，煥昇氣於淮川；鵲印流金，鬱靈符於寶軸。驥從東道，方申逐日之功；鵬舉北溟，皆戢摩霄之翼。鄉望某等，並地鄰鄒魯，境接燕齊，俗富詩書，家豐禮樂。海隅鷗狎，猶存射雉之規；河朔鷹揚，仍帶爽鳩之氣。雋不疑之故裏，氣調魁梧；石仲容之舊墟，英靈俊傑。德由名顯，功以頌宜。非筆無以申其功，非言無以敘其德。旁求翠玉，遠播鴻徽。刻龍首於銀鉤，鑿龜文於玉版。蓬萊之水三尺，孤摽碣館之前；扶桑之日再中，獨立金台之上。俾夫天銷劫石，瓊文寫而無窮；地入微塵，寶字書而不滅。重宣此意，而為頌曰：
太虛混沌，寂寥沈默。二儀既判，三才允殖。地缺東南，天傾西北。陵遷穀轉，山開水塞。月滿則虧，日盈則昃。大哉正覺，竟元不測。先地而極，後天而益。不滅不生，無聲無色。曜魄指掌，乾坤胸臆。聖人立教，用形表則。實相端嚴，粹容岐嶷。銷滅五苦，削平六賊。水號連河，山名檀特。六度斯闡，三明在即。牛口西來，馬明東陟。玉偈光啟，金言允克。碣石燕郊，平原趙國。雀台西指，蜃樓東偪。建此神區，爰崇淨域。龍圖合兆，龜書應墨。綺綴星浮，金鋪電。地神獻果，天廚送食。八會雲平，三門箭直。寶堂移轉，神通智力；飛簷振羽，虹梁動翼。閤似雲行，樓如鶴息，日逐階旋，天從橋匿。野外塵黃，星間暈黑。爰憑淨居，翦除荊棘。雁塞消氛，龍樓受職。銀書玉版，鐫名記德。臨雁塔之階基，對蜂台之閫域，窮逸思於圖篆，放神功於翦刻。孤標九流之間，獨立金台之側。惟令名之不朽，或馳芳於百億。
