臣聞鵬霄上廓，瓊都開紫帝之庭；鼇紀下清，珍野辟黃靈之館。兼山配極，照鸞闕於霞標；薦水涵元，湛驪宮於霧壑。斯則神徵語怪，功潛鳥跡之初；理涉非經，道昧鶉居之始。授鳳書而稽碧落，仙構罕存；按龜籙而質黃圖，金模間起。粵若風移處闇，層巢恢火運之機；業洎向明，上棟括河圖之奧。三階布政，詠匪日於靈台；百堵陳詩，頌斯幹於考室。亦有黃軒瞰月，譙門頹九洛之功；璿闥排煙，牧野構三河之酷。禦燕台而臨北極，缺王度於祈招；列雲閣而拒南山，隕皇謨於軹道。然則卑宮喪禮，采椽輕四海之尊；豐屋延災，柏梁非萬乘之有。雖因時立事，奢儉殊流，而宏道在人，興亡迭運。靈光末造，不窺九室之榮；景福宏規，猶擁三方之釁。瞻風舊史，逮曹、馬而無譏；觀跡故墟，曆周隋而未得。自我唐太陵遷構，均五方於鶴幾之前；中野凝圖，調六氣於虯床之下。坐圭台而清俯仰，晷緯齊明；臨鼎邑而重威靈，風雷合響。得元功於大壯，其在茲乎？
我大唐雞渾指極，樹神宰而制山河；鶴讖裁儀，辟太虛而有天地。黃精吐瑞，潛龍苞象帝之基；紫氣徵祥，鳴鳳呈真王之表。高祖太武皇帝虹星湛色，開寶胄於金壺；蛟電凝陰，發皇明於石紐。白蛇宵斷，行移海嶽之符；蒼兕晨驅，坐遘雲雷之業。屬東鄰委馭，扇虐政於叢祠；北拱隳尊，紊皇圖於寶極。蜚鴻集野，瞻烏鮮投足之因；青犢嘯風，群鹿無擇音之所。天街五裂，截鯨浦而飛芒；地紐三分，觸鼇山而按節。元虯在禦，掃圻甸而廓星都；黃鳥分麾，動扶搖而駭雲陣。鑣宮仗鉞，跨高陌而登元；轡野韜戈，陟圯壇而擁號。皇圖不恃，聖人追卷領之風；神器無私，才子奉褰裳之運。
太宗皇帝雲房揖契，壓麟璽於庭軒；雷渚翔英，擾龍鈐於周鎬。八能亨運，抗鵷邸而仗朱髦；十亂恢基，臨鶴州而擁黃鉞。唐雲秘族，潛開白水之徵；代景回輪，光踐丹邱之運。權輿象緯，削茅社而建瓊祧；草昧風雲，席蘿圖而創璿曆。紫庭合粹，括宇宙於宸襟；丹扆凝尊，運寶思。摛碧霄而煉石，上清耀魄之宮，詔寰海而捐珠，俯睇陽侯之室。功驅偃伯，頓鶚視於華封；道被來王，靜龍吟於武庫。元樞上運，卜年開累聖之符；丹灶昇遐，遺範敞謀孫之畫。
皇帝陛下椒庭襲慶，曜璿萼於霞莊；蘭殿分休，湛珠衡於月館。道凝瓊鎮，下蒼掖而照重熙；業峻銅樓，憑紫軒而揖群後。環四瀛於舜抱，漏蟻覃津；棲十景於堯衿，巢螟荷照。上元開籙，寶龜定皇邑之模；下武崇基，飛龍錫帝台之構。貞明啟運，齊玉鏡於鸞門；易簡成功，偃銅符於鶴仗。懷降尊於襄野，太階忘七起之勞；念負重於焦原，中席托三危之險。臨翠媯而則道，天孕時成；坐元扈而被圖，神超物妙。
皇后星潯縱淑，曳珠紱於銅皋；雲野疏祥，抗瓊枝於桂浦。素蟾登慶，六虛充牝馬之貞；丹雀銜休，三雅合《關雎》之好。璿宮夜靜，居龍幰而調元；金屋晨開，禦鴛階而緝化。芝庭揖訓，遠清和鳳之儀；蘭佩承風，競峻當熊之節。
皇太子承雲紫座，翊八柱於乾維；湛粹青衢，揖三樞於地戶。黃離踵曜，太陽分銑樹之輝；蒼震薦音，少海控銀河之色。鶴筌飛奏，想丹駕於瓊山；鮑俎捐芳，齒元冠於寶序。彤闈問豎，禮崇監撫之威；黼席興賢，義極君親之愛。
若乃東門恤允，疊仙構於熊山；西苑承家，導靈波於雁沼。桐珪作瑞，鳳毛曜丹穴之英；茅壤分維，麟距冠元邱之俊。吳宮延粹，辟朱柱於娥台；況野流芬，疏紫蘭於別館。頻隈毓範，雲扃分戚裏之；覃嶼凝規，星閣絕郎官之請。雕龍命職，縱跳澤而驤鱗；翠鷃調司，順義飆而撫翼。月軒宵佇，虞谿降璿緯之精；震帳晨披，薑水洞金韜之賾。
飛鶴書而抽海狀，桂壑於是投綸；轉麟旆而揖山容，鬆澗由其削衽，軒圖瑞矞，泛花綬於雞林；農紀祥炎，濯蘭纓於鳳水。仙台俶務，三珪銓棘序之風；天秩調邦，六府變槐衢之典。金門獻納，縱麟筆於苔箋；石館論思，覈龜章於竹槧。淹中訪禮，蹲龍搖璧水之波；稷下談經，飛兔躍環林之秀。詞庭吐鳳，玩鳥跡於春黌；書帳翻螢，閱蟲文於夏閣。杏花千畝，紺轅照磨蜃之功；桑枯三宮，元紱降親蠶之禮。圖邱上辟，奉蒼璧於靈壇；方澤下凝，列黃琮於寶墠。朱弦翠瓚，履霜懷四饗之尊；復霤重簷，涓日正三綱之首。五靈奔慶，冠虯澤於黃樞；六祀銜欣，颺麟煙於紺席。遺弓積慕，虔深太廟之儀；執豆推恩，道振明堂之禮。
瑤山廣樂，備逸調於宮懸；洞庭仙奏，納遺歌於帝府。九韶分唱，後夔清桂序之音；六變同和，飛鳳掌梧軒之律。樽俎折旋之數，苞舉陰陽；堂庭節奏之規，彌綸宇宙。靈襟索隱，控風伯於詞林；睿想鉤深，詔天吳於筆海。神窮獨照，傍探赤水之珍；思洽幾深，回寫丹谿之韻。金壇紫露，映銀籀而翻華；瑤林白雪，藻瓊章而吐絢。
蟬機撮化，銅渾將九聖齊懸；虯箭司更，銀漏與三辰合運。爽鳩分職，素雲頹馬喙之祥；神獬關司，元水照龍顏之則。黃沙鞠草，剗叢棘而遷訛；丹石滋苔，仰甘棠而息訟。融皋再稔，方聞外戶之謠；昧穀千箱，坐溢康衢之奏。百城煙峙，望秋露而乘風；千室雲開，合宵霆而組化。彤幃獨選，熊轓下蘆雁之祥；墨綬分賢，犀檢降槐鸞之祉。筠驂佇信，髦士剖竹而相尋；葦杖霑仁，鮐叟攀輪而不暇。龍蛇可踐，野人豐荷杖之；雞犬相聞，城尉輟鳴桴之響。五雲抽潤，湛芳氣於璿台。六府咸殷，唱豐歌於銅闕。不戒而異東戶，恩周動植之津；博施而舉南風，化偃胎萌之寓。
神謀備預，嚴七萃於丹樞；邃略防微，肅千廬於紫衛。元戎握節，黃公授犀闕之圖；帝座聞鼙，元女薦龍庭之策。赬柯捭刃，中權決勝於兩階。白羽俄麾，善陣推亡於四表。朱匡反景之域，削蛇弭於文；黑山明月之鄉，委龍琛於武帳。錦軒星騖，控乾絡而觀風；繡服霞驚，浹坤紘而問俗。川浮沒羽，鯨谿靜丹浦之虞；陸薦飛毛，熊巘動青雲之偵。銀關驟雨，望紫陌而趨恩；鐵幌馳風，計彤闈而瀝思。赤馬文均等猨之寶，叢積乎郊虞；紈牛露犬之貢，滿盈乎儲邸。青邱畫野，不逾征賦之鄉；蒼水奉圖，未盡堤封之貫。
且夫緯武經文，宏業也；含幽育明，至誠也；混齊六合，大功也；規模百代，昌數也。故能襲九空而寧庶物，劃千里而統諸侯。休徵象德而動，嘉符觸類而至，風揚晷洽，藻乾慶於芳年；司節河清，藹坤禎於明渚。瑤枝結慶，泉埃蕩玉蓋之文；瓊液浮甘，天酒綴金莖之色。黃麰紫脫，湊仙穎於中畿；翠箑丹蓂，疊靈株於上序。駢眸候日，漾影蒙池，比翰翻風，棲光理木。祥飛井絡，震鱗題瑞朔之元；祉絢新郊，枵獸紀和年之序。具靈篇之絕貺，究仙牒之殊休，天人之際交矣，皇帝之道備矣。由是三靈物睹，扣蘭禁而棲誠；九服子來，詠蒿宮而騁力。去奢去甚，不矜黃屋之隆；匪樸匪雕，方順丹墀之請。
宸規相宅，考周舊於靈都；睿覽思和，獲秦餘於正殿。群臣列陛，奏蕭相之遺模；天子臨軒，采荀卿之故事。炎洲八桂，簉仙栱於林衡；岱畎五鬆，委靈材於梓匠。衢宮記範，萬機抗九戶之尊；海孽移琛，千欒省十家之費。飛廉卷靄，徹煙極而浮薨；屏翳收津，劃星墟而置槧。瑤階百雉，光懸寶露之壇；瓊璧萬尋，影綷崇霞之閣。拖虹梁而四注，星漢虧於上榮；疊雲棟而三休，寒暑隔於中霤。雕楣鶴企，遝勢分規，繡桷虯奔，殊形別起。圖璫布藻，罄羽璧於狼泉；方鏡披蓮，孕花機於蜃浦。芝樓對幄，蕃傳五日之風；芸閣列錢，彩鍛三旬之霧。文疏罩迥，陰兔息肩於綺寮；翠幌籠霄，陽烏鍛翼於珠網。豐隆按節，下復橑而司階；列缺施鞭，低叢楹而假道。溫房佇幸，煦芳景於佳辰；涼室乘閑，凜租飆於火序。金鋪夕照，若帝圃之耀瓊英。寶綴晨懸，類阿房之聚銀燭。煙邱碧桂，翊瑉階而披香；雨岫赬筠，夾璿流而颺影。九衢翻翠，雜仙卉於中逵；四照霏紅，間靈葩於右墄。神禽率舞，光浮肆夏之軒；瑞鳥相鳴，響葉鈞天之樂。鉤陳宿列，儼雙碣於丹霄；綺徼霞周，辟千門於紫露。爾其左扃嵩鎮，申侯降太室之禎；前枕莘郊，伊尹發空桑之秀。揭熊山而北眺，貝闕猶存；睹龜溜而西分，瓊台易接。總交中宇，廓川陸而疏畿；竟想善鄰，揆風霜而建野。然則因秦構極，祖宗耀金策之符；作洛恢基，我後創璿居之始。援天引聖，隔代重暉，橫紫都而可襲，配元宮而非遠。故能使神光夜燭，鏡麟趾於文除；仙渰晨華，委鸞章於繡礎。靈爻密發，八方昭大有之和；寶篆潛開，六合啟同人之會。兩儀交慶，虛碧墠而翹旌；萬宇披歡，指蒼車而候蹕。雖青蒲頌德，東朝獻龍鳳之圖；而丹極鳴謙，南面動貂羊之詔。百神推策，望璆徑而虔誠；三讓奉符，顧瑤壇而肅事。龜書吐瑞，按五校而分營；鳳策揚輝，翔八鸞而節步。帷宮霧轉，列芝蓋於中天；帳殿星離，軔蒲輪於大野。紫鱗充饋，若大帝之共臨；素鶴翔華，類群仙之廣宴，花開瑞雪，委瓊饌而調芳；彩絢祥雲，夾珠旗而曳影。功推三祖，銀繩勒東岱之威；業峻一人，金筴奉南山之壽。道既成矣。元符集矣；代既貞矣，元勳緝矣。運三辰而虛玉柄，風兌渙其中孚；懸五禮而偃金科，雷坎光其作解。奔烽舉爵，溢仙酒於中衢；疊鼓分餚，浹宸輝於下里。吞九皇而上運，控八聖而遐征，翔赤驥而睇風區，吟翠虯而掩霄甸。隱隱轟轟，雷動天驚。回輿斜盼，而降乎乾元之殿；司宮庀職，肅坻堮而神行；掌舍巡方，煥岩廊而洞啟。赫若朱螭，負漢而輝橫海之鱗，默若蒼鵬，架壑而振垂天之翮。千官曉次，傃銀榜而端簪；萬戶宵披，候瓊膏而肅帶。靈戈列陛，天官具三揖之儀；雲略充庭，宗伯演九賓之禮。瑤鯨戒響，懸猛虡於端闈；銅狄分形，肅嚴扃於左序。排紫微而立極，宸儀冠明後之三；俯黃道而披軒，仙曆用乾元之九。蕩蕩乎何聖人之無外？巍巍乎而神功之不窮也。
臣勃席芳十步，企景三冬，雖承宣室之談，猶窘靈台之影。仙壇遠秘，已多謝於祥鶼；大廈初成，復攀榮於賀雀。慨深梁甫，終乖棒日之歡；恩極甘泉，未動淩雲之價。神圖不測，固流絢於丹縢；微誌可存，庶鐫芳於翠琬。敢獻頌曰：
紫扃垂耀，黃樞鎮野。銀樹霜披，珠台月寫。響明立極，橫神廓社。大壯摛爻，斯幹韻雅。
鶉居化沒，狙訛道長。瓊構霞明，璜軒露廠。棄人崇欲，違天蠹象。南巢不救，東鄰長往。
瑤緘考懿，金板藏功。道凝茅屋，業盛蒿宮。龍階察祲，鵷閣調風。推訪華禮，酌儉思衝。
懸漦結釁，傅翼生災。千薨嶺接，萬栱星開。爭圖絢侈，福極凶來。風寒碣館，露慘蘇台。
十館營秦，金房砥室。千間架漢，韜雲日。濟惡承危，同亡翼術。傾輈未遠，遺墟繼出。
龍川結禍，鶴塞稱符。塵驚八際，霧慘三都。穹廬寶極，罽幕璿樞。司宮墜典，掌舍淪圖。
蒼衢毓祉，丹邱表聖。鳳矯仙樞，龍回寶命。道凝金冊，功馳玉鏡。紫氣抽華，黃輝疊映。
神稽鶴讖，跡播雞渾。重光累極，翼子謀孫。經天緯象，就日提元。驚軒湛粹，鳳幾裁尊。
祥抽紫曆，業昭彤管。珍雀朝翻，仙蟾夜滿。丹墟獻跡，青台墜卵。椒閫儀風，芝閨奉款。
登三建緒，明兩開儀。龍譙霧鬱，鵷禁霞披。波分璿渚，景峻瑤枝。黃扉曉列，丹轂宵移。（其十）
龜文獵彥，麟旌收逸。桂客攀榮，鬆賓改律。紫鵷開紀，丹虯聳秩。縱壑搏飆，登山捧日。（其十一）
功融棘序，道備槐庭。不仁者遠，惟道斯行。煙搖墨綬，電轉朱軿。境懷春翟，野散秋螟。（其十二）
鄭竹分科，燕棠輟諷。銅機化極，珠囊叢洞。禮貴丹虯，樂調朱鳳。珠獻寶，綿鄉委貢。（其十三）
龍闕靜柝，鶴塞投弦。歌呈豹尾，舞進鳶肩。銅鐃月斥，鐵輞星懸。繩幽架險，驛霧馳煙。（其十四）
霧壇凝紫，河宮湛碧。翠箑翻飆，丹螢候魄。霜均雹散，連珠契璧。蘤蓋籠霏，花衢墜液。（其十五）
年和政美，化極風調。靈台軫詠，考室興謠。循圖訪典，去泰捐雕。道存南面，讓屈東朝。（其十六）
望雲裁構，籠霄建宇。方鏡星離，圖璫月聚。梓匠傾思，林銜授矩。畫栱棲煙，文軒架雨。（其十七）
芝房疊翠，桂廡流丹。霞張萬戶，霧葺千樂。重扃駐燠，洞牖棲寒。神加有敘，貺入無端。（其十八）
帝圖臨御，皇僚萃止。電戟揮霜，雲旌拒晷。紫宮可逼，黃街易履。鳳礎騰文，麟庭抗禮。（其十九）
珠泥暢績，銀繩鬱契。鶴嶺雲明，龍壇景惠。道超中古，功推下濟。惟帝惟天，惟天惟帝。（其二十）
臣聞在天垂曜，璿宮列乾象之墟；在地班形，珠闕鎮坤靈之野。洎夫三精軿運，即寥廓而為宮；九聖旋遊，遍洪荒而可宅。則有瑤房玉室，昆山分大帝之庭；金屋銀台，滄海濯元元之宇。豈非神明其道，騁仙轡於無垠；浩蕩其居，示清都於不宰？若夫扃牖六合，奔走八神，占日月而揆山川，駕陰陽而法天地，非聖人其孰能與於此乎？
至若文開遁甲，仇峰城蒼後之躔；樂奏鈞天，峒嶺駐黃軒之駕。叢融環堵，下姑射而尋真；道濟岩廊，望衡山而展覿。斯則三階遍下，唯臨布政之宮；六位時乘，未睹巡方之館。其後兩龍齊騖，抗瓊闥而同嬉；八駿高驤，指瑤池而結興。殷風不競，砂邱雄別館之娛；秦道無章，雲閣絢殊庭之賞。於是功虧大壯，頌闕祈招。豐屋同亡，危輈繼及。遂使來年候跡，名山為縱觀之場；並海遵河，沃野盡行宮之地。皇天震怒於上蒼，黎慟哭於下土。其有斟酌千古，文明一代，蒿宮不陋，茨山可仰。祈誠東嶽，唐帝復衢室之尊；用饗西岐，天子合鈞台之運。得其道也，蓋有存焉。國家梯霄架極，罄域裁基。纂高邱白雲之裔，鬱函都紫氣之兆。宸扉既辟，一宇宙而來王；聖籙潛躋，貳乾坤而作帝。高祖天旗夜立，制黃馬而先驅；太宗日馭晨飛，驂綠螭而首出。雖立極承祧之業，進燭前文；而重光累洽之符，歸功下武。陛下承靈太乙，踵睿登三，星虹遝祉，電虯發慶。丹書碧篆，神符煥河洛之文；玉鬥珠衡，天骨挺皇王之表。用能舍桐珪而宣匕鬯，肅玉籍而揖宗祧。寫靄九天，騰景萬里。禦風雷七曜於上，博臨之功顯；用山川六府而下，輔相之宜得。元宮密運，敷造化於靈襟；黃屋神凝，創經綸於寶思。鳳闈宵靜，陰靈宣玉閫之華；鶴禁朝趨，離象峻銅樓之景。川分帝子，控鯤壑而疏源；嶽動天孫，擁熊山而列鎮。其化成也如彼，其強幹也如此。猶乃停旒正室，儼纊中軒，玉階匪泰，金門為險。停虹旃於月澗，嶽瀆生光；飛鶴蓋於煙皋，江湖動色。桃溪逸彥，塞丹井而歸風；鬆磴遺英，斬元關而奉制。位兼河海，九卿參巨濟之功；道合星辰，三事鬱經天之象。朱轓緝化，泣故老於中溪；墨綬宣風，繞春童於上陌。
王化之基已洽，天工之代有序。建銅儀而測曜，象緯齊懸；按璿璣而書雲，禎氛疊舉。祥嗈十二，紫鵷調夏穀之音；大禮三千，赬蛇應黃鍾之曲。蠶功順令，業著於青裳；蜃磨迎春，恩周於黛耜。黃砂靜讞，爽鳩興頓足之悲；丹石銷冤，神獬輟摧鋒之計。詠時和於帝壤，動植咸；歌道泰於華封，昆蟲自樂。星墟列將，輝玉節而長驅；天策神兵，下金壇而決勝。橫麾赤阪，蔥山成不戰之郊；命繳青邱，桃野見其亡之兆。煙馳火徼，勵珠產而移琛；雪騖水洲，駕瑤谿而納贐。乾坤徑復，載遵赤縣之封；曦望環周，未出黃圖之域。故夫含吐萬物，至功也；制乎八表，大業也；一陰一陽，神道也；乃文乃武，聖圖也。用能使天不愛寶，地不藏珍，日月五行，風雲四序。龍章鳳彩，舄奕於郊墟；黃鉉紫玉，磊砢於圃。集靈風於翠箑，浴甘露於朱英。澤馬飛鑣，山輿結轍。殊徽狎至，祥書竭東郭之毫；累譯同歸，朝冊盡南山之竹。然後瑤壇備物，陳帝服而展皇儀；後室疇庸，登太山而小天下。功宏事畢，狹廣宙而三遷；風舉雲搖，曆神都而一憩。考遺基於汶上，稽故典於淹中。光總章之瑞紀，嗣乾封之寶曆。
大矣哉！昇中作睿，握四海而為尊；則大斯模，肇三宮而配永。憑太室而高視，靈壇八百；坐明堂而恭已，諸侯一萬。時既貞矣，襄城辭訪道之遊；功既成矣，元圃頓尋仙之駕。由是南宮奏議，和元禁而成章；西土謳歌，指皇輿而佇眷。咸以珍台靚穆，陽靈開避暑之宮；清序鈞調，景福制追涼之殿。然則高棟深宇，威神之大節也；順氣發生，巡遊之大功也。況乎石城金室，偏興井鬼之區；珠藪瑤池，宛在秦豳之境。應雷軿而豫，蒼帝其時；麵炎馭而思和，朱明不遠。雖塗吟野忭，黎元忻望幸之符；而屈已從人，天子下勞謙之詔。候離宮而從宴，尚惕三危；清近縣而移鑾，猶詳再駕。以為三十六所，帝劉非舜禹之心；四十二宮，全趙異成康之曆。詠荊台而夕厲，思蒲阪而家凝。方奉後天之期，俯順觀風之請。萬靈禔祉，三辰合慶，姬文考筮，容成奏日。千旌鳳轉，儼鏤象而星陳；萬騎龍嘶，伐靈鼉而曉徹。靜帷宮於綠野，肅帳殿於黃街，奔欃槍而走陸梁，陳浮靈而侯明月。前驅電竦，下列缺於騰鞭；後乘雷驚，起豐隆於驟轂。瓊戈晝灑，太陽疲轉日之鋒；玉劍宵翻，懸象暗衝星之氣。天旋霧散，嶽運川回，林兵護野，方神啟路。黃麾紫蓋，雜真氣而西浮；雲動神行，背封巒而右指。吐霧馳風，以臻夫九成宮，禮也。
爾時峰橫地乳，景戴天糜，分閬井而圖基，蔭秦星而耀阯。靈墟寶藏，代興汧雍之間；峻阜長岑，疊鎮岐梁之域。丹溪碧洞，吐納虹霓；灌柏叢篁，騰遷雨露。獲秦餘於故兆，地擬林光；訪周舊於遺風，山連水滸。前趨劍棧，玉壘千尋，傍望鬥城，金墉萬仞。架陰邱而北走，境瞰鄜祠；分遝嶂而西馳，塗交隴阪。仙都密邇，猶連上蒼之扃；靈宮巋然，直透崇岡之曲。即喬基於磵道，利在斯幹；固拱木於虞衡，規同匪日。彌峰跨穀，層城萬轉，庇險乘危，回廊四注。山祗盡石，出徼道而終年；風伯贏糧，半長途而中宿。架千樓而致極，爛若神扶；羅萬戶而窺天，巍如化立。離堂早照，日籠光於綺寮；合殿宵深，歸雲納影於重廡，瑉房砥室，畫栱相望，綠岫紅岩，雕櫳間出。元熊蚺炎，俯棟宇而危心；青烏歸飛，仰欞軒而墜翼。轉飛簷於秀，上出重冥；蔭反宇於回谿，下臨無地。紅葩紫的，垂倒井而披文，金鎖銀鋪，接重扃而炫色。儼鉤陳於漢陌，泰階非遠；設陛戟於煙莊，仙梯可陟。華璫璧散，掛明月於崇朝；密網珠連，落奔星於已曙。丹梁發秀，彩遝虹文；皓壁凝鮮，光涵蜃氣。銅龍對霤，接飛泉而瀑流；鐵鳳連薨，溯還飆而佇立。雖南纏統序，北室開榮，凜勁氣於叢楹，起淒風於洞穴。踆烏失轡，出澗戶而無光；金兔低輪，下山扉而變色。陰庭阻夏，祝融無竊據之因；邃屋乘春，顓頊定忘歸之策。飛廉扣響，超北闕而神寒；屏翳收津，南端而股戰。蒼蒼八桂，白露為霜；落落千鬆，元陰昧景。金人列陛，來危砌而思裘；玉女窺窗，伏曾巒而請纊。陽秋代駕，不凋仙囿之華；天地為爐，未解幽陵之凍。至若氣清乾步，景霽山維。棲翠靄於崇榮，列朱霞於復榭。瓊枝累道，移綴文欃；碧樹周阿，光瑤鏤檻。靜簾帷而洞啟，穆羽相和；肅坻堮而天臨，纖塵不動。宸儀有晬，蓬萊與城闕俱榮；群後多歡，蘿薜共簪裾合賞。岩花落砌，綴龍扆而成文；嶂葉交軒，拂鸞旗而追影。爐峰轉靄，香傳玉幾之風；石瀨鳴湍，響入銅壺之水。乃有陵陽駕鶴，奉丹墀而稱臣；子晉吟鸞，下青蒲而謁帝。箕精失曜，傅說恭命於東廂；昴宿低芒，庭堅奉職於西序。三台九署，雲端極目，霓裳鳳髻，闕下相尋。張良臥疾，攀赤鬆而有地；綺季來朝，歌紫芝而忘返。
若夫功成旰食，道濟宵衣。漢宮追聽覽之餘。堯殿得巡來之隙。霞登月憩，光睿幸於彤闈；玉振金聲，藻宸章於翠掖。洛陽才子，承閑盡宣室之談；蜀郡詞人，還奏動甘泉之賦。復有軒庭十四，出桂閫而乘茵；永巷三千，望椒塗而奉幣。翊鸞台之廣晏，扈鴛砌之仙遊。羅綺芳兮四面春，環珮鳴兮九重暮。風閨夕敞，攜少女於歌筵；月幌宵朧，下姮娥於舞席。元房俟宴，雲姬辭豹尾之歡；紺幄承顏，星媛入魚鱗之戲。若乃屯營櫛比，對閤道而斜趨；廨寺棋分，混文昌而外屬。周朝瑞鸑，聲參葉律之宮；陳寶鳴難，響雜司晨之序。名都廣會，閭閻萬室，帝籞仙垣，亭皋千里。山村野塾，家連菌草之園；穀飲川居，戶有桃符之水。故夫恩加草樹，囿原澤而無私；道被翔行，苑山川而不禁。
每至旻天戒序，高風嘯律，虞官獻秋獮之儀，司馬奉梁騶之典。將軍布卒，略元灞而東馳；都尉關營，繞黃山而北睇。於是逢蒙列階，蚩尤並轂，材官發射，期門走仞。杖元麾而直指，鶚視千群；奮朱鬛而橫行，龍驤萬計。層旗廣旆，出宇宙而三驅；疊鼓鳴鍾，運雷霆而一呼。前旌逐日，誇父斷洪河之流；後騎超山，共伯挾昆侖之柱。近陵吐焰，縟奔電於長鋒；灌莽生塵，隕飛霜於勁鏃。合戈鋋而照地，猛兕知窮；振罟綱而籠天，騰龍失據。崩林磔石，毛群無挺險之資；蔭澤風山，羽族落垂雲之影。長圍躞蹀，得駿馬於秦；大輅徜徉，載飛熊於渭浦。然後還師振旅，考事陳功，皮軒按節，牙璋復路。祝餘生於大野，誓廣校於長陬，班腥於[QCDJ]嶭之墟，省蠟於長楊之館。命奔烽而舉釂，火照甘泉；總輕騎而行庖，雲驚上路。聲兼萬籥，歌鍾空廣樂之庭；禮被三雍，玉帛盡塗山之會。龍胎鳳卵，入禹膳而調芳；石乳瓊漿，委堯樽而湛色。恩霑下帛，宴液仙宮。雖大夫思濯鷁之歡，而天子可回鸞之奏。然後拜釐清廟，考德齋宮。用元功而不有，宅太虛而無跡。勳崇易簡，規萬祀而化黃金；道貫幽明，徵百靈而饗丹甑。得元珠於舜海，尚警水危；朗天鏡於堯儀，猶勤日昃。虔恭上帝，東朝懸待諫之旌；清問下人，南面聽登聞之鼓。則有郊童候蹕，敢讓天師；野老排閽，唯歌帝力。風行比屋，忠臣收折檻之謀；化溢康衢，良使息埋輪之請。設神規而動俗，庶績其凝；握元符而發祉，殊方合應，華胥已泰，濟群生於不死之庭；閶闔可觀，致仙曆於無窮之境。蕩蕩乎發育萬物而顯諸仁，洋洋乎包舉六氣而藏諸用。均兩儀而得一，恥三皇而不四者矣。臣勃東皋賤節，北阜幽姿，常叨召見這恩，驟玷明敭之列。書生謁相，望闕推輪；下客遊梁，榮參賜帛。終童立志，空投函谷之繻；馬令同時，未給尚書之筆。雖元機妙鍵，已寂兆於忘言；而詠德陳功，請追聲於匪頌。其詞曰：
九門浩蕩，三山超忽。帝坐金房，仙成玉闕。浮丹麗紫，棲霞冠月。真匠難徵，虛談易越。
旋窺鳳紀，極睇龍墳。曾巢化沒，上棟爻分。茅宮蔽雨，鬆殿來雲。猶迷匪陋，尚闕斯文。
道倫明一，風遷繼五。禮三宮，詩歌百堵。黃圖未洽，紫庭無輔。局促墉垣，逡巡度矩。
盛衰環襲，衝盈舛騖。璿宇夏闕，瑤扃殷樹。奢窮地絡，毒流天步。相日遄奔，尋雲速仆。
災延六國，運逼三川。分雄競侈，禮僭圖全。飛薨月徑，列廡霞阡。乾谿敗楚，碣石亡燕。
阿房秦構，文軒五里。建章漢立，仙闥萬。詭代齊徑，違天縱已。望夷有釁，甘泉不祀。
宛郊嗣籙，譙鄉警眾。蜀跨梁岷，吳吞楚蘿。相宜裁軌，崇楹累楝。雲闕同華，泉台罕共。
晉圖終否，胡風肆極。霧黷丹圍，塵埋紫域。皇階不守，帝庭無色。帳殿相臨，氈牆間飾。
南承有宋，北洎亡隋。功慚戶牖，守在城池。樓船水覘，車陣山窺。吳庭再毀，代鼎三移。
火德初融，江陽喪旅。奄收淮船，遂朝吳渚。象錯驕秦，龍舟壤楚。雄圖乃溢，傾宮不處。（其十）
海嶽呈華，風雷寫慶。翦諸戎首，光我靈命。紫氣雲蒸，黃星月映。藺商為業，遵唐啟聖。（其十一）
景丹繩，祥抽翠籙。格天垂範，模神騖躅。朱極重光，黃離繼旭。道清金鏡，時和玉燭。（其十二）
徵規鳳閫，毓訓鸞闈。桐宮宿列，桂邸霞飛。台精變道，嶽耀裁幾。朝盈振鷺，境比馴翬。（其十三）
武韜弓矢，文經步驟。爽鳩議獄，龍夔掌奏。玉帛華夷，提封宇宙。譯書歲款，祥圖月湊。（其十四）
帝功得一，乾元用九。鏤玉天齊，塗金社首。神京四邑，明堂八牖。燮而可大，為而不有。（其十五）
層宮望幸，堯封佇悅。伺隙披圖，乘時徙轍。赤騮俟駕，蒼虯按節。朋車宵移，星闈曉列。（其十六）
方神護野，嶽將清塗。回麾嶠路，逗蹕山樞。千靈電騖，萬辟風趨。鈞台有問，峒岫無虞。（其十七）
五城分秀，雙巒抗影。畫栱彌峰，雕薨亙嶺。煙閨夜謐，雲芳晝靜。竹殿棲寒，鬆軒秘景。（其十八）
紫庭晨禦，彤闈早辟。天子凝旒，辟公奉璧。薜蘿齊致，簪裾混跡。仙鶴隨輪，靈鳧墜舄。（其十九）
風扃濬敞，震廊藻邃。玉網星開，金鋪月墜。山樓獸矯，雲台鳥次。復嶂披丹，回流轉翠。（其二十）
仇夷聖宅，姑射神心。樂翔丹鳳，使引青禽。羲壇葉暗，禹洞花深。沼分瑤水，苑跨珠林。（其二十一）
順時宣節，分戎講將，星騎朝飛，雲羅夕張。寶雞獲祉，非熊入貺。駕掩岐蒐，禮高秦望。（其二十二）
鄷庭未遠，塗山有戮。襄野迷軒，清都宥穆。罕夷乾步，徒豐帝屋。光總大猷，允歸天祿。（其二十三）
合宮垂訓，靈台韻雅。功映寰中，頌流天下。皇圖已泰，鴻筆難假。帝有力焉，惡非能者。（其二十四）
