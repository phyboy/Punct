某啟：一昨弟勳至，奉命以憲台詩十首垂示。氣橫霜署，彩洞雲扃。繡衣兼藻肆之華，白簡控元機之奧。仙驄在馭，踐文路而驅神；冠獬下臨，望詞林而直指。某質惟茅艾，名隔搢紳，虛霑自出之榮，每愧諸甥之列。恩華曲被，誨誘傍臨，識謝知音，榮深睹奧。虞韶忽奏，聽律呂而忘疲；楚匣遙開，仰光芒而不暇。昔孔融之逢元禮，罕睹高文；王粲之謁伯喈，終慚懿戚。援今企古，議德疇恩，荷栗兼儲，悲欣兩集。但才非酷似，攀宅相而多慚；慕切如存，臨渭陽而增感。不勝荷戴屏營之至。
某啟：某聞元螭掩耀，光銷赤堇之芒；白鶴摧輝，影滅青胡之寶。由是紫氛霄耿，指牛漢而忘歸；丹水神迷，道驪泉而罔悔。其有龍文已遠，輕圖剸兕之功；魚目濫持，自擬靈蛇之色。循榮覽分，朝聞夕可。君侯締華椒閣，席寵芝扃，粲貂冕於金軒，藻龜章於玉署。月開鸞鏡，懷精鑒以分形；霜湛虯鍾，蘊希聲而待物。吞九溟於筆海，若控牛涔；抗五嶽於詞峰，如臨蟻垤。馳魂霧穀，忻逢紫岫之英；驛思霞邱，佇接青田之響。某北岩曲藝，東皋下節，攀翰苑而思齊，傃文風而立誌。跡疲千里，未陪丹轂之遊；葉契三英，尚隔黃衣之夢。謹憑洪貸，輒錄舊文，輕敢上呈，列之如右。涓波有托，望日穀以馳誠；鍾鼓無施，伏雷門而假息。謹啟。
某啟：一昨不緣媒紹，輕承盼飾，祗寵相驚，俯仰無地。何則？循方極弊，尚虧風雨之間；撫翼濡鱗，猶失江湖之上。況乎九天鵬術，一代龍門，榮枯舛致，山川在目，而可以追騰白日，忘言於咫尺之書；幹突青雲，投跡於尋常之境？徒以北林增秀，弱翰知歸；東壑流謙，纖鰭未已。神交道合，君侯昭片善之榮；千載一時，下走得長鳴之所。是用謬憑高獎，曲撰蕪音，遊海無際，過雷自讋。雖黃金激憤，指秦路而方窮；蒼璧慚恩，伏焦原而未遠。謹啟。
某啟：某間杞林騰秀，羽族知歸，暘穀流謙波臣有托。然則朝光八聖，尚欣牧豎之詞；道濟五殘，未隔輿人之誦。謹憑斯義，輒呈宸遊東嶽頌一首。當仁不讓，下走無慚於自媒；聞善若驚，明公豈難於知我？龍門高遠，眇黃道而無階；爵裏既投，叫丹閽而有地。伏願蹔停左右，曲流國士之恩；廣進芻堯，俯息樵夫之議。輕陳徑捷，退用彷徨。
某啟：一昨奉命，令寫新對台策及前後舊文，謹憑國士之恩，敢進輿人之頌。竊以龍鑣就路，駑駿相懸；鵲鏡臨春，妍雖自遠。亦有飛霜匝地，蘭蕭銜共盡之悲；列火埋岡，玉石抱俱焚之慘。然則知音罕嗣，流水空存；至寶不同，荊山有淚。君侯飾揚芻議，提獎蕪詞，白圭成再見之榮，黃金定一言之重。鵬飆既接，仰雲逕而將趨；龍阪可登，指星台而有望。循襟佩德，撫事知恩；山嶽有輕，河漢無極。謹啟。
某啟：自恭陳薄伎，祗奉話言，咳唾成恩，盼睞為飾。征夫擊節，方思孤竹之風；壯士寒心，實有長楊之作。謹憑嚴命，輕呈《乾元殿頌》一首。將冀導江至海，常以筆劄見知；南館西園，遂與簪纓為伍。德雖無盡，攀驥尾而方遙；生也有涯，比鴻毛而非重。謹啟。
某啟：猥承衡鏡，驟照階墀。本慚刀筆之工，虛荷雕蟲之眷。殊恩屢及，嚴命頻加，責光耀於昏冥，課宮商於寂寞。進退惟穀，憂喜聚門。誠恐下官冒輕進之譏，使君侯招過聽之議，貴賤交失，恩愛兩虧。所以戰懼盈旬，遲回改朔，懷鄭璞而增愧，捧燕瑉而自恥。某性惟懵昧，識謝沈冥。蒙父兄訓導之恩，藉朋友琢磨之義，好學近乎智，力行近乎仁。知忠孝為九德之源，故造次必於是；審名利為五常之賊，故顛沛而思遠。雖未之逮也，亦有其誌焉。孔子曰：「言及之而不言謂之隱。」今者接君侯者三矣，承招延者再矣，抑亦可以言乎？
夫文章之道，自古稱難。聖人以開物成務，君子以立言見誌。遺雅背訓，孟子不為；勸百諷一，揚雄所恥。苟非可以甄明大義，矯正末流，俗化資以興衰，國家由其輕重，古人未嚐留心也。自微言既絕，期文不振。屈宋導澆源於前，枚馬張淫風於後。談人主者，以宮室苑囿為雄；敘名流者，以沈酗驕奢為達。故魏文用之而中國衰，宋武貴之而江東亂。雖沈、謝爭騖，適足兆齊梁之危：徐、庾並馳，不能止周陳之禍。於是識其道者卷舌而不言，明其弊者拂衣而徑逝。潛夫昌言之論，作之而有逆於時；周公孔氏之教，存之而不行於代。天下之文，靡不壞矣。國家應千載之期，恢百王之業，天地靜默，陰陽順序。方欲激揚正道，大庇生人，黜非聖之書，除不稽之論。牧童頓顙，思進皇謀；樵夫拭目，願談王道。崇大廈者非一木之材，匡弊俗者非一日之衛，眾持則力盡，真長則偽銷，自然之數也。
君侯受朝廷之寄，掌鎔範之權，至於舞詠澆淳，好尚邪正，宜深以為念者也。伏見銓擢之次，每以詩賦為先，誠恐君侯器人於翰墨之間，求材於簡牘之際，果未足以采取英秀，斟酌高賢者也。徒使駿骨長朽，真龍不降，衒才飾智者奔馳於末流，懷真蘊璞者棲遑於下列。《易》不云乎：「言行君子之所以動天地，失之毫釐，差以千里。」《書》不云乎：「敝，化奢麗，萬世同流。餘風未殄，公其念哉！」嗟乎，蓋有識天人之幽致，明國家之大體，辨焉而不窮，酌焉而不竭，抱膝無悶，盱衡自得。彼悠悠小技，焉足為君侯道矣？自非奉閑宴，接清談，未可一二言也。
然竊不自揆，嚐著文章，非敢自媒，聊以恭命，謹錄古君臣讚十篇並序，雖不足塵高識之門，亦可以見小人之誌也。伏願暫停左右，少察胸襟，觀述作之所存，知用心之有地。謹啟。
某啟：側聞金烏聳轡，俯圓燧而抽光；瑤兔浮輪，候方諸而吐液。斯則洪纖異數，冥符造化之津；高下相懸，精契陶鈞之表。故知聲同義合，存長幼於三州；理隔氣殊，置山川於一面。神交可托，風雲於杵臼之間；道不虛行，涇渭於簪裾之列。其有跡申知己，投爵裏於思齊；事迫當仁，抱龍泉而願割。雖荊山已峻，多輕抵鵲之珍；而渤澥方春，敢進歸鳧之影。
伏惟丈人珠躔降德，銑社抽英，河嶽縱其神器，煙霞發其符采。江東第一，家傳正始之音；日下無雙，譽重名流之首。三冬文史，先兆跡於青衿；百里弦歌，即馳芳於墨綬。彭澤陶潛之菊，勝氣仍存；河陽潘嶽之花，芳風遂遠。榮加徙秩，上膺蘭府之遊；寵奪攀輪，更掌蓬山之務。麟圖緝諡，定榮辱於三泉；鵷閤裁書，考薰蕕於四部。既鶴鳴雲路，望偃朝端，鴻漸星台，俯諧僉議。廉平譽號，李宣伯之當官；雅操繩時，山巨源之稱職。加以文場武庫，發揮廊廟之師；瓊樹瑤林，寥廓風塵之表。一邱一壑，同阮籍於西山；一嘯一歌，列嵇康於北面。詞條鬱霧，遙騰駕日之陰；辨鍔橫霜，直上衝星之氣。鳧鍾蓄韻，聞片言而指掌；鸞鏡懸心，見一善而明目。情源九派，士流欣滿腹之期；德宇千門，詞人有庇身之望。方當坐談帝席，雄視群公，豈徒比跡天府，雌伏郎官而已哉？
某崇徽啟緒，盛德傳家，承太子之仙宗，析將軍之遠係。朱輪在漢，列高士於三台；青蓋浮江，扈平王於七姓。遺風舊烈，尚存清白之基；祖德家聲，代有縱橫之目。及金陵東覆，玉馬西奔，髦頭傑起，文儒繼出。鳳鳴朝日，森梢煙雨之標；龍躍雲津，盤礴江山之氣。雖雄名雅譽，隨朔野而揚聲；而華冕雕軒，比南風而不競。陳太邱之積善，羔雁成群；謝車騎之餘芳，蘭蓀不替。趨庭洽訓，共歌朱萼之篇；避席成歡，猶守青箱之業。嘗謂酣神北阜。藉春渚而忘歸，動影南欞，坐秋山而長往。不意蘭皋獨嘯，輕交委鶴之書；芝澗行謠，坐辱飛龍之使。年殊賈誼，仰宣室而方同；業謝劉繇，俯長途而遂恧。塞上浮雲之跡，空倦吳山；隋侯明月之珠，終悲暗室。豈不知拂衣長謝，林泉多倦俗之因；安枕有餘，廟堂非養高之所？鬆楹坐月，臨黛壑而遐征；桂席攀風，俯青岩而自足。而欲俯首屈膝，逡巡多士之林；吊影慚魂，肮髒文昌之府。徒以牛蹄已倦，臨大壑而驤鱗；羊角可逢，想高衢而撫翼。參名國士，方叨智伯之恩；揮跡奉常，冀雪公孫之恥。識正平於處士，雖在孔融；期仲容於望外，終資許允。猶恐先馳折翮，頻驚鶂路之風；再舉枯鱗，空擊龍門之水。
丈人借以顏色，資以恩波。垂雅契於長年，敘情交於累代。情加倒屣，知頃步之生光；禮極升堂，覺聲名之有地。是用俯抽丹思，上瀆清顏。鏤殊獎於肝膽，銜德音於咳唾。懦夫增氣，先歌易水之風；壯士投心，思赴吳門之火。恩崇命淺，瞻呂梁而可從；山高海深，陟孟門而何險？謹啟。
某啟：自違隔恩華，嬰纏風恙，守愚空谷，斂跡仙臺。同衛玠之虛羸，談非正始；愧劉楨之逸氣，臥似漳濱。朝野既殊，風猷遂隔。望芝蘭之漸遠，覺鄙吝之都生。所以暫下鬆邱，言遊洛邑。永懷前眷，逡巡元禮之門；延首下風，匍匐文章之府。實願稍捐人事，少奉清言，質儒、釋之幽疑，訪空元之極境。願聞者道，敢披江海之心；祈進者榮，非慕軒裳之重。雖齒絕位殊，空塵左右，而道存目擊。豈隔形骸，輕陟階堂？伏深悸越。謹啟。
某啟：某聞古之君子，重神交而貴道合者，以其得披心胸而盡誌義也。是以叔牙苟在，管仲分多而不貪；無知尚存，陳平受謗而非罪。何則？達其趣者，能申其跡；收其大者，能讓其細也。
今某東鄙之一書生耳，少懷耿亮，頗慕高烈。俯仰相得，則屠博可遊；造次不諧，則軒冕異路。蒙君侯國士之遇，受君侯長者之禮，繾綣談謔，殷勤誨誘。今有情而不告，是不盡也。有窘而不托，是有疑也。將恐季布無侶於後葉，孫臏獨稱於前古。
嗟乎！可以竭誠矣，敢不盡言乎？勃家大人，天下獨行者也。性惡儲斂，家無儋石。自延國譴，遠宰邊隅。常願全雅誌於暮齒，揚素風於下邑。而道裏敻遙，資糧窘鮮；秩寡鍾釜，債盈數萬。此勃所以側目扼腕，臨深履薄，庶逢知己之厚，以成大人之峻節也。古人有言：「富觀其所與，貧觀其所取。」又曰：「損有餘，補不足。」於君侯何如哉？然則定其交而後求，敢無愧已；易其心而後語，夫何飾焉？賑給之義，既惟其常；厚薄之差，伏希俯訪。輕塵視聽，伏增兢惕。
《黃帝八十一難經》，是醫經之秘錄也。昔者岐伯以授黃帝，黃帝曆九師以授伊尹，伊尹以授湯，湯曆六量以授太公，太公授文王，文王曆九師以授醫和，醫和曆六師以授秦越人，秦越人始定立章句，曆九師以授華佗，華佗曆六師以授黃公，黃公以授曹夫子。曹夫子諱元字真道，自雲京兆人也。蓋授黃公之術，洞明醫道，至能遙望氣色，徹視腑髒。洗腸刳胸之術，往往行焉；浮沈人間，莫有知者。
勃養於慈父之手，每承過庭之訓曰：「人子不知醫，古人以為不孝。」因竊求良師，陰訪其道，以大唐龍朔元年歲次庚申冬至後甲子，予遇夫子於長安。撫勃曰：「無欲也。」勃再拜稽首，遂歸心焉，雖父伯兄弟，不能知也。蓋授《周易章句》及《黃帝素問難經》，乃知三才六甲之事，明堂玉匱之數。十五月而畢，將別，謂勃曰：「陰陽之道，不可妄宣也。針石之道，不可妄傳也。無猖狂以自彰，當陰沈以自深也。」勃受命伏習，五年於茲矣，有升堂睹奧之心焉。近複鑽仰太虛，導引元氣，覺滓穢都絕，精明相保，方欲坐守神仙，棄置流俗。噫，蒼生可以救耶？斯文可以存耶？昔太上有立德，其次有立功，其次有言言，非以徇名也，將以濟人也。謹錄師訓，編附聖經，庶將來君子，有以得其用心也。
總章二年五月癸卯，餘自長安觀景物於蜀，遂出襃斜之隘道，抵岷峨之絕徑，超元谿，曆翠阜，迨彌月而臻焉。若乃采江山之俊勢，觀天下之奇作，丹壑爭流，青峰雜起，陵濤鼓怒以伏注，天壁嵯峨而橫立，亦宇宙之絕觀者也。雖莊周詫呂梁之險，韓侯怯孟門之峻，曾何足雲？蓋登培塿者起衡霍之心，遊涓澮者發江湖之思。況乎躬覽勝事，足踐靈區，煙霞為朝夕之資，風月得林泉之助？嗟乎！山川之感召多矣，餘能無情哉？爰成文律，用宣行唱，編為三十首，投諸好事焉。
敘曰：書以記言，其來尚矣。越在三代，左史職之，百官以理，萬人以察，揚於王庭，用實大焉。苟非可以燮理情性，平章邦國，敷彝倫而敘要道，察時變而經王猷，樹皇極之綱維，資生靈之視聽，皆可略也。
昔者仲尼之述書也，將以究事業之通，而正性命之理。故曰吾欲托之空言，不如附之行事。道德仁義，於是乎明；刑政禮樂，於是乎出。非先王之德行不敢傳，非先王之法言不敢道。紀千數百歲，斷自唐虞，迄於商周，風流所存，百篇而已。以此見聖人言約理舉，神明不勞，而體時務之撰矣。故能法象天地，同符易簡，借前箸於筌蹄，驅後生於軌物。密而顯，宏而奧，久而彌新，用而不竭。非古之聰明聖智，元覽博達，孰能為此哉？
孔安國曰：「帝王之制，坦然明白，可舉而行。」嗟乎，其言甚大！可使南面稱聖人之後矣。自時以降，史述陵遲，人自為家，標指失中，陳事亂而無當，制理參而不一。由是大典散而人文乖，是非繁而取舍謬。與夫古先哲人制述之意，不其疏乎？
我先君文中子，實秉睿懿，生於隋末，睹後作之違方，憂異端之害正，乃喟然曰：「宣尼既沒，文不在茲乎？」遂約大義，刪舊章，續詩為三百六十篇，考偽亂而修元經，正禮樂以旌後王之失，述易讚以申先師之旨。經始漢魏，迄於有晉，擇其典物宜於教者，續書為百二十篇，而廣大悉備。嗟乎，賢聖之述，豈多為哉？噫，亦足垂訓作則，冒天下之道，如斯而已矣。當時門人百千數，董薛之徒，並受其義。遭代喪亂，未行於時，曆年永久，稍見殘缺。貞觀中，太原府君考諸六經之目，則忘其小序。其有錄而無篇者，又十六焉。嗚乎，茲不可復見矣！家君欽若丕烈，圖終休緒，乃例六經，次禮樂，敘《中說》，明易讚，永惟保守前訓，大克敷遺後人。
勃兄弟五六冠者，童子六七，祇祇怡怡，講問伏漸之日久矣。躬奉成訓，家傳異聞，猶恐不得門而入，才之不逮至遠也。是用勵精激憤，宵吟晝詠，蔗幾乎學而知之者，其修身慎行，恐辱先也。豈聲祿是殉，前人之不繼是懼。間者承命為百二十篇作序，而兼當補修其闕，爰考眾籍，共參奧旨，泉源浩然，罔識攸濟。嗚乎小子，何敢以當之也，其盡心力乎？始自總章二年，洎乎咸亨五年，刊寫文就，定成百二十篇，勒成二十五卷。昔者文中子曰：「漢魏之禮樂未足稱，其書不可廢也。」尚有近古之對議存焉，制詔冊則幾乎典誥矣，後之達悟者，將有得於斯文乎？於時龍集閹茂，勉踵前修，在大唐禦天下之五十七祀也。
鹹亨二年六月癸巳，梓潼縣令韋君，以清湛幽凝，鎮流靖俗，境內無事，艤舟於江潭。縱觀於邱壑，渺然有山林陂澤之思，遂長懷悠想，周覽極睇。思其人，則呂望藉茅於磻溪之陰，屈平制芰於涔陽之浦。覺瀛洲方丈，森然在目。於是間以投壺，酬以妙論，亦有嘉肴旨酒，鳴弦朗笛，以補尋幽之致焉。預於斯者，若幹人爾。
昔在調禦，利見迦維，光宅淨都，撫臨法界。抑揚垢路之業，以疆理情田；闡導毗尼之藏，以堤防性海。二邊雲徹，方知實相之尊；十刹風行，乃識真如之貴。將使龍象緇服，維明克允；鹙鷺元盟，有恥且格。五篇垂範，豈同訓夏之科？七聚分宗，寧比歌虞之制？功存離欲，道在降魔。仙苑創基，因善果以調物；提河滅跡，憑淨戒以為師。誠拯溺之舟航，而禦黠之銜策者矣。故能莊嚴百福，粉繪三身；摧憍慢山，拔生死樹。覆簣菩薩之道，濫，觴正覺之源。除惑箭而斷愛枝，銷恚刀而解疑網。自銀棺揜掩耀，金杖殊珍，五師煙騰，四分雲譎。波離睿旨，明而更明；飲光妙跡，盛而愈盛。其後卑摩覃思，猶沈赤水之輝；惠遠研精，尚玷元岩之彩。遂使瓊編浩汗，利涉迷於要津；瑤軸紛綸，登高暗於飛陛。熟習者博而寡用，誌學者勞而少功。七眾所以遲回，八部由其太息。丕應冥發，睿感潛融，爰挺異才，式扶象訓。
有西京太原寺索律師，俗姓範氏，其先南陽人也。殷霸洪允，周藩茂族。八鸞與四牡兌馳，紫繪與青緺疊照。六軍卿胄，績著於鍾彝；三傳儒門，業流於訓詁。律師衝襟霞映，峻局霜淒，筠抱顯於髫齡，蘭芬凝於丱齒。由是糠比禮樂，錙銖名教。以堯舜為塵勞，以周孔為桎梏。爰依白法，遂托元徒，探鷲嶺之微言，得龍宮之秘藏。鹹亨之祀，椒房諒陰，舍槐裏而構菴園，因金穴而開銀地。伽藍肇建，號曰太原，明陽所及，鹹收時望。自價隆康會，譽重摩騰。竺法猷之苦節，支道林之遠致，將何以發明禪宇，光應綸言？律師乃以道眾羽儀，釋門棟幹，粵自宏濟，來遊太原，經行德人，於茲為盛。
既而懼六和之紊緒，悼三聚之乖宗，稽法令之遺文，討惠猷之舊業。網羅近護，吞含覺明，原始要終，探賾索隱，芟夷疣贅，剪截駢枝，收絕代之精微，詰往聖之紕繆。葭灰屢變，槐燧驟遷。開遮持犯之異同，廢立止作之輕重。故以該象牙之扇，窮貝葉之圖，鑽研刊削，五載而就，名曰《開四分律宗記》，凡十卷三十七萬六百三十言。律師又以為仲尼述易，申妙典於係辭；元凱談經，托餘文於釋例。爰因多暇，更輯舊章，牢籠秘察之宗，發揮沈鬱之旨，名曰《開四分律宗拾遺鈔》，凡十卷四十萬餘言。所以裨助三明，抑揚四諦，宏八正之道，成一家之言。庶使眾善雷奔，群疑霧斂，照歡戚之兩鏡，蕩欣憂之二瓶。憑此戒田，方躋定境，豈直功周沙甸，道制鐵圍而已哉？
弟子才非元度，識劣真長，本乏淩雲之詞，虛荷彌天之眷。揄揚盛烈，顧孫綽而多慚；歸依勝侶，仰郤忄音而自勵。輒牽庸陋，輕序德音。豈比夫公理昌言，資繆襲之引；太衝作賦，假士安之談？蓋所謂觀豹而識班，聞樂而竊抃者矣，故曰《四分律宗記序》。
銅溝水北，石鼓山東。星辰當畢昴之墟，風俗是唐虞之國。雖接燕分晉，稱天子之舊都；而向術當衢，有高人之甲第。祥風塞戶，瑞氣衝庭。芳酒滿而綠水春，朗月閑而素琴薦。家童掃地，蕭條仲舉之園；長者盈門，廓落東平之室。梧桐生霧，楊柳搖風。眺望而林泉有餘，奔走而煙霞足用。神龍起伏，俱調鼎鑊之滋；鳴鳳雌雄，並入笙竽之奏。高情壯思，有抑揚天地之心；雄筆奇才，有鼓怒風雲之氣。南庭興晚，東徑陰生，石髓拆而隱士歸，玉山崩而野人醉。僉為文在我，卜翰苑當仁。王羲之之蘭亭五百餘年，直至今人之賞；石季倫之梓澤二十四友，始得吾徒之遊。陶陶然，落落然，則大唐調露之元年獻歲正月也。
上元二年歲次乙亥十有一月庚午朔七日丙子，予將之交阯，旅次南海。有好事者以轉輪鉤枝八花鑒銘示予云：「當今之才婦人作也。觀其藻麗反覆，文字榮回，句讀曲屈，韻調高雅，有陳規起諷之意，可以作鑒前烈，輝映將來者也。昔孔詩十興，不遺衛薑；江篇擬古，無隔班媛。蓋以超俊穎拔，同符君一陣子者矣。嗚乎！何勤非戒？何述非才？風律句存，士女何筭？聊撫鏡以長想，遂援筆而作敘。
仁者樂山，智者樂水。即雲深山大澤，龍蛇為得性之場；廣漢巨川，珠貝是有殊之地。豈徒茂林修竹，王右軍山陰之蘭亭；流水長堤，石季倫河陽之梓澤？
下官天性任真，直言淳樸。拙容陋質，眇小之丈夫；蹇步窮途，坎壈之君子。文史足用，不讀非道之書；氣調不羈，未被可人之目。潁川人物，有荀家兄弟之風；漢代英奇，守陳氏門宗之德。樂天知命，一十九年；負笈從師，二千餘里。
有宏農公者，日下無雙，風流第一。仁崖知宇，照臨明日月之輝；廣度衝襟，磊落壓乾坤之氣。王夷甫之瑤林瓊樹，直出風塵；嵇叔夜之龍章鳳姿，混同人野。雄談逸辯，吐滿腹之精神；達學奇才，抱填胸之文籍。簪裾見屈，輕脫履於西陽；山水來遊，重橫琴於南澗。百年奇表，開壯誌於同明；千里心期，得神交於下走。
山人對興，即是桃花之源；隱士相逢，不異菖蒲之澗。黃精野饌，赤石神脂。玉案金盤，徵石髓於蛟龍之窟；山樽野酌，求玉液於蓬萊之峰。溪橫燕尾，岩豎龍頭。鍛野老之真珠，掛幽人之明鏡。山腰半折，溜王烈之香膏；洞口橫開，滴嚴遵之芳乳。藤牽赤絮，南方之物產可知；粉漬青田，外域之謠風在即。人高調遠，地爽氣清。抱玉策而登高，出瓊林而更遠。漢家二百所之都郭，宮殿平看；秦樹四十郡之封畿，山河坐見。班孟堅騁兩京雄筆，以為天地之奧區；張平子奮一代宏才，以為帝王之神麗。珠城隱隱，闌干象北斗之宮；清渭澄澄，滉漾即天河之水。長鬆茂柏，鑽宇宙而頓風雲；大壑橫溪，吐江河而懸日月。鳳凰神嶽，起煙霧而當軒；鸚鵡春泉，雜風花而滿穀。望平原，蔭叢薄。山情放曠，即滄浪之水清；野氣蕭條，即崆峒之人智。搖頭坐唱，頓足起舞。風塵灑落，直上天池九萬里；邱墟雄壯，傍吞少華五千仞。裁二儀為輿蓋，倚八荒為戶牖。榮者吾不知其榮，美者吾不知其美。
下官以詞峰直上，振筆劄而前驅；高明以翰苑橫開，列文章於後殿。情興未已，即令樽中酒空；彩筆未窮，須使山中兔盡。
