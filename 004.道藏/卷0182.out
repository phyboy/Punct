夫神明所貴者道也，天地所寶者才也。故雖陰陽同功，宇宙戮力，山川崩騰以作氣，星象磊落以降精，終不能五百年而生兩賢也。故曰才難，不其然乎？今之群公，並受奇彩，各仗異氣，或江海其量，或林泉其識，或簪裾其跡，或雲漢其誌，不可雙得也。今並集此矣。豈英靈之道長，而造化之功倍乎？然仆之區區。常以為人之百年，猶如一瞬，非不知風月不足懷也，琴樽不足戀也。事有切而未能忘，情有深而未能遣。故仆射群公，相知非不深也，相期非不厚也。然義有四海之重，而無同方之感；分有一麵之深，而非累葉之契。故與夫昇華者其異乎！嗟乎！積潘楊之遠好，同河汾之靈液。目置良友，相依窮路。是月秋也，於時夕也。他鄉怨而白露寒，故人去而青山迥，不其悲乎？盍各賦詩雲爾。
下官才不曠俗，寵不動時，充帝王之萬姓，預乾坤之一物。早師周禮，偶愛儒宗；晚讀老莊，動諧真性。進非幹物，自疏朝市之機；退不邀榮，誰識王侯之貴？散琴樽於北阜，喜耕鑿於東陂。野老披荷，暫辭幽澗；山人賣藥，忽至神州。驚帝室之威靈，偉皇居之壯麗。朝遊魏闕，見軒冕於南宮；暮宿靈台，聞弦歌於北裏。交情獨放，已厭人間；野性時違，少留都下。
道王以天孫之重，分曲阜之新基；畢公以帝室之華，擁平陽之舊館。跡塵鍾鼎，思在江湖。居榮命於中朝，接風期於下士。綠滕朱紱，且混以蘿裳；列榭崇軒，坐均於蓬戶。賓主由其莫辨，語默於是同歸。終大王之樂善，備將軍之揖客。
是日也，雲繁雨驟，氣爽風馳。高秋九月，王畿千里。高扃向術，似元禮之龍門；甲第臨衢，有當時之驛騎。英王入座，牢醴還陳；高士臨筵，樵蘇不爨。是非雙遣，自然天地之間；榮賤兩忘，何必山林之下？元談清論，泉石縱橫；雄筆壯詞，煙霞照灼。既而神馳象外，宴洽寰中。白露下而南亭虛，蒼煙生而北林晚。鶢鶋始望，不及牲牢；麋鹿長懷，非忘林藪。先生負局，倦城市之塵埃；遊子橫琴，憶汀洲之杜若。
況乎跡不皆遂，時不再來？屬宸駕之方旋，值群公之畢從。洛城風景，此會無期；戚裏笙竽，浮易盡。仰雲霞而道意，舍塵事而論心。夏仲禦之浮舟，願乘春水；張季鷹之命駕，思動秋風。策藜杖而非遙，整柴車之有日。青溪數曲，幽人長往；白雲萬里，帝鄉難見。安貞抱樸，已甘心於下走；全忠履道，是所望於群公；倘心跡克諧，去留鹹遂。廟堂多暇，返身滄海之隅；軒冕所辭，回首箕山之路。尋赤鬆而見及，泛黃菊以相從。雖源水桃花，時時失路；而幽山桂樹，往往逢人。庶公子之來遊，幸王孫之畢至。茅君待客，自有金壇；王烈迎賓，還開石架。維恐一邱風月，侶山水而忘年；三徑蓬蒿，待公卿之來日。對光陰之易晚，惜雲霧之難披。
群公葉縣鳧飛，入朝廷而不出；下走遼州鶴去，謝城闕而依然。敢抒重襟，爰疏短引。式命離前之筆，希存別後之資。凡我故人，其辭雲爾。
東西南北，某也何從？寒暑陰陽，時哉不與。河陽古樹，無複殘花；合浦寒煙，空驚墜葉。王生賣藥，入天子之中都；夏統乘舟，屬群公之大會。風煙匝地，車馬如龍；鍾鼓沸天，美人似玉。芳筵交映，旁徵豹象之胎；華饌重開，直抉蛟龍之髓。季鷹之思吳命駕，果為秋風；伯鸞之適越登山，以求淥水。辭故友，謝時人。登鄂阪而迂回，入邙山而北走。何年風月，三山滄海之春？何處風花，一曲青溪之路？賓鴻逐暖，孤飛萬里之中；仙鶴隨雲，直去千年之後。悲夫！光陰難再，子卿殷勤於少卿；風景不殊，趙北相望於洛北。鴛鴦雅什，俱為贈別之資；鸚鵡奇杯，共盡忘憂之酒。
遊汾勝壤，樓船高漢帝之詞；卜洛名都，城邑辨周公之跡。仰天文而窺日月，雖共光華；憑地理而考山川，即殊南北。韋少府玉山四照，珠胎一色。縱橫振鋒穎之才，吐納積江湖之量。子雲筆劄，擁鸞鳳於行間；孫楚文詞，列宮商於調下。牽絲一命，披林野而隨班；考績三年，指蘭台而赴選。移征駕，背長亭。地隔風煙，人離歲月。寒原冠蓋，既同斟桂之歡；岐路風塵，即斷驚蓬之思。下官詩書拓落，羽翮摧頹。朝廷無立錐之處，邱園有括囊之所。山中事業，暫到漁樵；天下棲遲，少留城闕。忽逢萍水，對雲雨以無聊；倍切窮途，撫形骸而何托？於時冰霜裂地，星象回天。朔風動而關塞寒，明月下而樓台曙。各題一字，傳之兩鄉雲爾。
蔣山南望，長江北流。伍胥用而三吳盛，孫權困而九州裂。遺墟舊壤，數萬里之皇城；虎踞龍盤，三百年之帝國。關連石塞，地寶金陵。霸氣盡而江山空。皇風清而市朝改。昔時地險，實為建業之雄都；今日太平，即是江寧之小邑。吳生俊寀，輔佐烹鮮。我輩良遊，方馳去鷁。梁伯鸞之遠逝，自有長謠；閔仲漢之遐征，仍逢厚禮。臨別浦，枕離亭。陣雲四面，洪濤千里。簾帷後辟，竹樹映而秋煙生；棟宇前臨，波潮驚而朔風動。嗣宗高嘯，綠軫方調；文舉清談，芳樽自滿。想衣冠於舊國，便值三秋；憶風景於新亭，俄傷萬古。情窮興洽，樂極悲來。愴零雨於中軒，動流波於下席。
嗟乎！九江為別，帝裏隔於雲端；五嶺方逾，交州在於天際。方嚴去舳，且對窮途。玉露下而蒼山空，他鄉悲而故人別。請開文囿，共瀉詞源。人賦一言，俱題四韻。
觀夫釋迦如來之垂跡也，淨法界身，本無出沒，大悲願力，示現受生。洎兜率陀天，為護明菩薩；降迦毗羅國，號一切義成。金團天子選其家，白淨飯王為其父。玉象乘日，示來於大術胎中；金輪作王，創誕於無憂村下。八十種隨形之妙好，粲若芬花；三十二大士之相儀，皎如圓月。四方而各行七步，九水而共沐一身；現優曇花，作獅子吼。言胎分之已盡，早證常身，為度生以還來，今垂化跡。於是還羈繈褓，示貌嬰兒。
為占相也，悲悵於阿私陀仙；往郊祀也，驚起於大自在廟。或為童子，或學聲名。為講武也，箭塔箭井猶存；為角力也。象跡象坑仍在。受欲樂於十歲，現遊觀於四門。樂沙門身，厭老病死。於是作瓶天子，以警覺彰伎女之鬼容；淨居天王，以捧持躍車匿而嚴駕。逾春城於八夜，棲雪嶺於六年。人辭愴戀主之心，馬舐落連珠之淚。揮寶刀而落紺發，塔起天宮；將袞服以貿皮衣，形參山鹿。叩林仙之所得，了世定之非真。食麥食酥，降苦降樂。且瑤琴奏曲，必自中而曲成；佛果圓因，亦假中而果滿。由是擇其處也過龍窟，浴其身也入連河，示其食也受難陀之乳糜，示其座也受吉祥之茅草。以最後之勝體，詣菩提之道場；圓解脫之深因，登金剛之寶座。一百四十功德，不共二乘；八萬四千法門，高超十地。由是魔軍威懾於慈力，愁怖旋歸；媚女敗毒於定心，雖羸變質。於是堅牢地神，踴躍而作證；虛空天子，展轉而報知。類蓮花而出水，赫煥無方；若桂月以懸空，光明洞徹。經七日受提謂之蜜麨，警以少小之言；垂一音授賈客之代歸，賜與人天之福。
既成佛已，觀所化緣。悲二仙而不遇雷音，喜五人而堪從法化。然以塵根昧劣，聖智淵深。順其法則法不應根，順其根則根不達法。莫不為愛河之長溺，緣癡樂之所盲。苟不利於當聞，仍假言於入滅。於是忉利帝釋，雲驅於三十三天；堪忍界王，霧擁於一十八梵。頭麵作禮，致敬專精，請轉法輪，勸隨宜說。如來尋念，善逝通規。順古佛之嘉謨，應群機之鄙欲。於是十方佛現，同興讚美之辭；一法乘分，共創塵勞之域。由是起道樹，詣鹿園。三月調根，五人得度。憍陳如悟慈尊之首唱，創解標名；舍利弗逢馬勝以傳言。於途見諦。探菽氏繼踵以師事，率門屬以同歸。迦葉氏彙跡以降心，領火徒而回席。莫不甘露洪澍，摩泥普應。天界人界，鸚林屍林。或鷺池，或鷲嶺，或海殿，或庵園，或獼猴池，或火龍窟。或住波羅奈，或居摩竭提，或依堅固林，或止音樂樹。或海濱楞伽頂，或山際補陀岩，或迦蘭陁竹園，或舍衛國多金地。或應念而空現，或沒山而出宮。或說法假於六方，或化身變為三尺。或掌覆而指變，或光流而佛來，或一身普集於眾身，或此界便明於他界。或變淨而以淨覆穢，或隨俗而即俗明真。若空穀之響，洪鍾之待扣矣。其間所說，阿含四有，般若八空。密嚴華嚴，佛藏地藏，思益天之請問，楞伽山之語心。萬行首楞嚴，一乘無量義；大悲芬陁利，法炬陁羅尼。無垢稱之說經，須達之瑞應。本事本生之別，諷頌重頌之殊。象馬兔之三獸渡河，羊鹿牛之三車出宅。或謂之有空守中也，或謂之無轉照持也。或謂之頓也漸也，或謂之半也滿也。或無說而常說，或不聞而恒聞。或保任而可恁，或加被而不忘。無小而不大，無邊而不中。三乘同入一佛乘，三性同歸一法性。真可謂父母孩孺，導師險夷。懸日月於幽宵，布舟航於紀海。為雲為雨，使枯槁以還滋；為救為歸，指窮途於壽域。
暨乎所作已辦，功成不居。將返本以還源，類薪盡而火滅。由是指力地，詣金河，光流麵門，相驚塵刹。山搖地動，俱興苦痛之聲；異類變容，同現奢花之血。受純陀之後供，納昆夜之密言。唱四德以顯三伊，指萬有而歸一性。酬多羅迦葉四十二，請問已周；度須跂陁羅八十一，化緣將畢。破十仙之橫計，使獲朝聞；建四塔之崇規，遐滋末葉，將欲明有為之有滅，表無相以無生。上升金剛身，往複虛空界。日月其猶墜落，螢光如何久留？誡有常身，使無放逸。於是還登玉座，首臥鶴林。遍遊三昧之門，將複一真之性。逆入順入，全超半超。依四禪之等持，湛三點之圓寂。
是時也，人天叫躃，鳥獸哀號，飄風驟雲，山吼波逆。案輪王之古式，方俟葬儀；命力士以捧持，竟無能動。由是金棺自舉，繞拘屍之大城；寶炬不然，駐闍維之盛禮。莫不生怨在於王舍，創結夢於十號。慈尊大迦葉遠下雞峰，獲瞻禮於千輻輪足畢。以兜羅緻氎，聖火自焚。爇王眾旃檀之薪，注帝釋全瓶之水。彼願力猶在，悲心尚熏。碎金剛之勝身，為舍利之遺骨。於是八國嚴衛，四嶽肅容。各自持於金壇，競歸興於寶塔。於是若芽若發，迦葉婆禮於忉利天宮；或炭或灰，無憂王建於贍部洲界。若乃金言道在，塵劫法存。象王去而象子隨，一燈滅而一燈續。莫不大迦葉雲迎千眾，阿難陀雷吼三輪。商那表定於未來，鞠多化籌而盈室。始自壞梁之感，終乎流乳之徵。瓶器異而水必同，燈點殊而光終一。
是以大乘之真空妙有，文殊彌勒異其宗。小乘而分氎析金，上座大眾元其部。或十支宏闡，或千部鬱興。馬鳴龍樹繼其宗，無著天親播其美。或提婆鑿眸而作器，陳那吼石以飛聲。或百偈齊祛於外宗，或十師翊讚於遺頌。或聞經而夜升兜率，或待佛而窟寄修羅，或劍誓首以要期，或象馱金而請釋，或賞能而食邑，或得勝而建幢。或論般若之理也名燈，或究俱舍之非也名雹。莫不殊途異轍，終會一源。自有及空，鹹歸萬液。自商周見虹貫，炎漢夢金人，教及神州，聲流華夏。
勃叨生季世，獲奉真譚，維陸續而以敘金言，在飄零而不逢玉相。見聞盡爾，宗致昭然。蓋委遺文，不複備而言也。乃為銘曰：
化起從本源，功成應賢劫。萬行顯真宗，三祇積鴻業。為法出於世，降靈示分脅。眉橫天帝弓，目帶青蓮葉。仙師相垂淚，天神爭捧接。灌頂當在宮，飛輪化彌帖。宗承天日貴，象貫師子頰。善教誰與傳，抨彈獨豪俠。遊觀驚老死，逾城棄臣妾。落發親寶刀，貿衣遇群獵。寄跡狎麋鹿，苦身示羸怯。食糜人盡知，坐草魔方懾。潔若蓮出水，明逾鏡開匣。山海類高深，雲雷等辭捷。三時教彌闡，萬類根自愜。四問聊欲酬，十仙度相躡。補處記慈氏，遺文囑迦葉。臥樹徒再春，香薪已焚氎。悲心及綿遠，舍利光鬱烈。獨我生後時，餘渡幸霑涉。
昔者聖人之作易也，始畫八卦，以通神明之德，以類萬物之情。以為分太極者兩儀也，分四象者八卦也，成八卦者十六將也，司八卦者十二月也，分十六將者三十二候也，分十二月者二十四氣也，分三十二候者六十四卦也，司二十四氣者三十六旬也。進退於三百六十六日，屈伸於三百八十四爻。往來飛伏之理盡矣。孤虛消息之端極矣。三才之道，不可不及也；五行之義，不能複過也。翕之以幽明，張之以寒暑，會之以生死，申之以去就。禍福生焉，吉凶著焉；成敗行焉，逆順興焉。賢者識其大者、遠者，不賢者識其小者、近者。奉之者則順，背之者則愆，圓立者稱聖，偏據者號賢。
嚐試論之曰：三才者，易之門戶也；八卦者，易之徑路也。引而伸之，終於六十四卦，天下之能事畢矣。陳而別之，極於三百八十四爻，天下之微理罄矣。夫陰陽之道，一向一背；天地之道，一升一降。故明暗相隨，寒暑相因，剛柔相形，高下相傾，動靜相乘，出入相藉。泯之者神也，形之者道也。可以一理徵也，可以一端驗也。
故天尊則地卑矣，水濕則火燥矣，山盈則澤虛矣，雷動則風適矣。是以天下有風，可以後矣；則地中有雷，可以複矣。天下有山，可以遯矣；則地上於澤，可以臨矣。天地不交，可以否矣；則天地既交，可以泰矣。風行地上，可以觀矣；則雷行天上，可以大壯矣。山附地上，可以剝矣；則火附天上，可以大有矣。風行水上，可謂渙矣；則水在地上，可以比矣。雷出地奮，可以豫矣；則風行天上，可以小畜矣。雷之與水，可作解矣；則風之與火，可以家人矣。雷在風上，可以恒矣；則風在雷上，可以益矣。風在地下，可以升矣；則雷在天下，可以無妄矣。風在水下，可以井矣；則雷在火下，可以噬嗑矣。風在澤下，可謂大過矣；則雷在山下，可為頤矣。雷在澤下，可以隨矣；則風在山下，可為蠱矣。澤上有水，可為節矣；則山上有火，可為旅矣。雷在水下，可為屯矣；則風在火下，可為鼎矣。水在火上，可為既濟矣；則火在水上，可為未濟矣。澤中有火，可以革矣；則山下有水，可為蒙矣。火在地下，可以明夷矣；則水在天下，可為訟矣。地下有水，可為師矣；則山下有火，可為賁矣。澤上於天，可為矣；則澤下有水，可為困矣。山下有天，可以為大畜矣；則澤下有地，可以為萃矣。山在澤上，可為損矣；則澤在山上，可為鹹矣。澤上有火，可為暌矣；則山上有水，可為蹇矣。上天下澤，可為履矣；則地下有山，可為謙矣。澤上有風，可為中孚矣；則山上有雷，可為小過矣。山上有風，可為漸矣；則澤上有雷，可以歸妹矣。此天地以對成之義，陰陽反合之理。故卦相次，則反爻以成義，易之八卦是也。
八八相生，則錯卦以與理，因而重之是也。故聖人之道，可縱焉，可橫焉，可合焉，可離焉。逆而陳之，未縢逆焉；順而別之，未嚐順焉。三畫以變，雖天地之數，可無韜也。九六相推，雖萬二千五百之浩蕩，不能逾於三百八十四。三百八十四之糾紛，不能逾於六十四。重之以六十四，不能過於八卦。張之於八卦，不能過四象。紀之兩儀，兩儀之理達，而太極得矣。故古往今來，寒進暑退，死生亂動，是非滕結，未嚐非兩儀也。而未嚐離太極也。故曰有寒有暑，則兩儀不廢也；無思無為，則太極未嚐遠也。見之則兩儀，忘之則太極。夫然，故不舍二求一，未嚐離動以求靜，未嚐離動以達靜也。有可有不可，非聖人之謂也；無可無不可，是夫子之心也。
然天下之理，不可窮也；天下之性，不可盡也。有窮盡之地者，其唯聖心乎？有窮盡之路者，其唯聖言乎？故據滄海而觀眾水，則江河之會歸可見也；登泰山而覽群嶽，則岡巒之本末可知也。是以貞一德之極，權六爻之變，振三才之柄，尋萬方之動，又何往而不通乎？又何疑而不釋乎？故孔子曰：「必也正名乎！」名者義之本也，非聖人孰能正之哉？若抑末執本，研精覃思，非聖人之書，則不讀也；非聖人之言，則不取也。庶幾乎神明之德可通乎？萬物之情可類乎？未之思也，夫何遠之有？君子可不務乎哉？
論曰：昔之列桐珪建茅土者，非一君焉。至於孝思可稱，仁風茂著，存乎緗牒，十一而已。豈非生於深宮之中，長於婦人之手，膏肓積乎驕慢，情奔淪乎嗜欲？嗚呼！有國有家者，可不誡乎？
論曰：美哉貞修之至也。或抗情激操，杖清剛而勵俗；或理韻和神，抱直方而守道；或旌奇表善，擢才於不次之階；或剖滯申嫌，措辭於難犯之地。並能以禮升降，與時舒卷。既明且哲，以保其身。盛矣哉！原夫禦俗裁風，變彝倫者寄乎直；全身遠害，得隨時者存乎變。夫然，故進不違義，退不傷生。清貞靜一保其道，委迤屈伸合其度。《易》曰：「君子或出或處，或默或語。天下何思何慮？同歸而殊途，百慮而一致。」此之謂也。
論曰：《易》稱觀乎天文，以察時變；《傳》稱言而無文，行之不遠。故文章經國之大業，不朽之能事，而君子所役心勞神，宜於大者遠者，非緣情體物，雕蟲小技而已。是故思王抗言詞訟，恥為君子；武皇裁出篇章，僅稱往事。不其然乎？至若身處魏闕之下，心存江湖之上，詩以見誌，文宣王有焉。
論曰：陰陽代興，剛柔合運。威恩參用以成化，文武相資以定業。況乎康侯自我，宗子維城者乎？城陽之權略明決，卒摧呂氏之變；任城之誌意剛斷，實啟有魏之業，蓋有助焉。陳思雅懷忠勇，義形家國，表奏永昌，洞曉兵數，績著疆場，長沙武陵，亦足雲也。
論曰：東平以盛德匡時，大興禮樂；齊獻以至親統物，光濟中外。淮陽安定，峻必行之典；安陸扶風，深受遺之泣。能義形家國，理極忠貞；使黃河如帶，垂芳不朽。盛矣乎！守方雅以調蕃政，用公直而裳朝論。昂然直上，凜有生氣。衡陽太原，亦足雲也。
論曰：前史稱良藥苦口，而利於病；忠言逆耳，而利於行。豈非士情竭於不顧，主色期於難犯？中人以下，罕免斯累。其有抗辭必盡，忠烈橫匪石之心；聞善若驚，君王動順風之請。相須之際，良可詠也。清河之恭慎真懇，雅為辭益。上引聖朝，下托師傅，和矣哉！
論曰：原夫重藝尊師，登奇佇逸；道存萬里，神交一麵。故有推輪擁篲，寡人忘千乘之榮；越席分庭，上才當四海之禮。斯實蕃邸之盛事，間平之用心也。而有矯情役智，蕩逸名利之間；室隙蹈瑕，乾沒英翹之地。便僻脂韋飾其跡，甘言巧辭運其辯。假君王之顧盼，用君王之威福。《傳》曰：「好善而不擇人，則前代有以之傾矣。」至於興諧文雅，賞盡煙霞；月庭廣辟，風閨洞敞。西園故事，下蘭阪而宵歌；東苑遺塵，坐槐庭而曉賦。折旋書藝之園，翱翔舞詠之隙。洋洋乎亦為樂之一方也。
論曰：夫濫觴懸米，翻浮天動地之源；寸株尺蘖，擢捎雲蔽景之幹。豈非積微成大，陟遐自邇？《易》曰：「山下有泉蒙，君子以果行育德。」故考其前事，備之於篇。
論曰：夫陵穀好遷，乾坤忌滿。哀樂不同而不遠，吉凶相反而相襲。故有全中卒行，用心於不爭之場；杜漸防微，投跡於知幾之地。昔之善持滿者，用此者也。諺曰：「禍不入慎家之門。」前代有以之興矣。至若中山激難，重存親禮；武陵變色，複延情愛。子建之陳辭貢憤，長沙之發對因機。雖亦各達其心，未若洪慶之希聲也。
論曰：《詩》云：「靡不有初，鮮克有終。」若夫東平之奉憲遵約，耿介原陵之奏；中山之見賢思齊，濮陽之托。庶幾乎可謂慎終矣！至子塵之奉行文處（疑）中尉之遠述河間，陳思克已，並未易誣也。
論曰：漢自順桓之間，國統屢絕，奸回竊位，閹宦滿朝。士之蹈忠義履冰霜者，居顯列則陷犯忤之誅，伏閭巷則嬰黨錮之戮。當是時也，天下之君子，掃地將盡。雖九伊周、十稷契，不能振已絕之綱，舉土崩之勢明矣。
熹平中，大黃星見楚宋之分。遼東殷馗曰：“其有真人起於譙沛之間。”以知曹孟德不為人下，事之明驗也。先時秦帝東遊，亦雲金陵當有王者興。董扶求出，又曰益州有天子氣。從茲而言，則長江劍閣，作吳蜀之限；天道人謀，有三分之兆，其來尚矣。
然廢興有際，崇替迭來。每覽其書，曷能不臨卷而永懷，撫事而伊鬱也。嚐試論之曰：向使何進納公業之言而不追董卓，傕汜棄文和之策而不報王允，則東京焚如之禍，關右亂麻之屍，何由而興哉？至使乘輿蒙塵於河上，天子露宿於曹陽，百官饑死於牆壁，六宮流離於道路，蓋由何公之不明，賈詡之言過也。於是劉岱、喬、瑁張、超孔伷之徒，舉義兵而天下響應，英雄者騁其驍悍，運其謀能，海內囂然，於茲大亂矣。袁本初據四州之地，南向爭衡；劉景升擁十萬之師，坐觀成敗。區區公路，欲居列郡之尊；瑣瑣伯珪，謂保易京之業。瓚既窘斃，術亦憂終。譚尚離心，琮琦失守。其故何哉？有大賢而不能用，睹長策而不能施。便謂力濟九區，智周萬物，天下可指麾而定，宇宙可大呼而致也。
嗚呼悲夫！餘觀三國之君，鹹能推誠樂士，忍垢藏疾，從善如不及，聞諫如轉規。其割裂山河鼎足而王宜哉！孫仲謀承父兄之餘事，委瑜肅之良圖，泣周泰之痍，請呂蒙之命，惜休穆之才不加其罪，賢子布之諫而造其門。用能南開交趾，驅五嶺之卒；東界海隅，兼百越之眾。地方五千裏，帶甲數十萬。若令登不早卒，休以永年，神器不移於暴酷，則彭蠡衡陽，未可圖也。
以先主之寬仁得眾，張飛、關羽萬人之敵，諸葛孔明管、樂之儔，左提右挈，以取天下，庶幾有濟矣。然而喪師失律，敗不旋踵。奔波謙、瓚之間，羈旅袁、曹之手，豈拙於用武，將遇非常敵乎？初備之南也，樊、鄧之士，其從如雲。比到當陽，眾十萬餘。操以五千之卒，及長阪縱兵大擊，廓然霧散，脫身奔走。方欲遠竄用魯肅之謀，然投身夏口。於時諸葛適在軍中，向令惟幄有謀，軍容宿練，包左車之計，運田單之奇，操懸軍數千，夜行三百，輜重不相繼，聲援不相聞，可不一戰而擒也？坐以十萬之眾，而無一矢之備，何異驅犬羊之群，餌豺虎之口？固知應變將略，非武侯所長，斯言近矣。周瑜方嚴兵取蜀，會物故於巴邱。若其人尚存，恐玉壘銅梁，非劉氏有也。然備數困敗而意不折。終能大啟西土者，其惟雅度最優乎？武侯既沒，劉禪舉而棄之。睹譙周之懦詞，則忿憤而忘食；聞薑維之立事，又慷慨而言憙。惜其功垂成而智不濟，豈伊時喪？抑亦人亡，乃知德之不修，棧道靈關，不足恃也。
魏武用兵，仿佛孫吳。臨敵製奇，鮮有喪敗，故能東擒狡布，北走強袁，破黃巾於壽張，斬眭固於射犬。援戈北指，蹋頓懸顱；擁旆南臨，劉琮束手。振威烈而清中夏，挾天子以令諸侯，信超然之雄傑矣。而弊於褊刻，失於猜詐。孔融、荀彧，終罹其災；孝先、季珪，卒不能免。愚知操之不懷柔巴蜀，砥定東南，必然之理也。文帝富於春秋，光膺禪讓，臨朝恭儉，博覽墳籍，文質彬彬，庶幾君子者矣。不能恢崇萬代之業，利建七百之基。骨肉齊於匹夫，衡樞委乎他姓。遠求珠翠，廢禮諒闇之中；近抱辛毗，取笑婦人之口。明帝嗣位，繼以奢淫。征夫困於兵革，人力殫於台榭。高貴鄉公明決有餘，而深沈不足。其雄才大略，經緯遠圖，求之數君，並無取焉。山陽公之墳土未乾，陳留王之賓館已啟，天之報施，何其速哉？故粗而論之，式備勸戒，俾夫來者有以監諸焉。
