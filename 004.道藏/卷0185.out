若夫元機默運，披睿烈於三精；素鍵潛融，肇神功於萬彙。則有靈期蚃，龜龍負河洛之圖；帝緒氤氳，賢哲舉乾坤之策。雖功懸日月，終植軌於寰中；業靜雲雷，未光規於象外。爾其譯雉林之寶偈，詮鷲嶺之真圖，抽紫玉於禪山，朗元珠於智水。不生不滅，光臨妙物之津；無去無來，璿發乘時之契。仗三明而獨運，施洽平分；據二諦而同歸，功超邃古。故能使三千法界，向風知衽席之師；百億天王，聞道失岩廊之貴。非釋迦之神化，其孰能與於此乎？
既而正法將隱，微言不嗣；應身既沒，遺儀間起。恒星夜掩，西天銜風霧之悲，夢日宵成，東漢肅壇場之禮。由是鹿園層敞，象教旁流。宣妙獎於希夷，範靈蹤於顯晦。瑤龕寶座，光華震旦之墟；鳳刹裳，斧藻閻浮之域。
其寺蓋梁大同中年所建，地分彭蜀，嶺對岷峨。憑廣漢之遺墟，藉犍為之舊壤。西馳峭，山連白雉之郊；東赴長川，江走黃牛之峽。崇墉卻峙之勢，庭衢四會；勝裏九曲之分，閭閻萬積。危冠袨服，參差軒蓋之前；露渚風畦，隱軫亭皋之望。是惟仙境，實啟香城；煥若神明，恍同化出。紺壇煙屬，疏絕閣而三休；紫殿雲深徹回廊而四注。重欒複棟，霧緝霞張；繡桷雕楣，鸞伸鶴跂。珍台控景，羲和獲練轡之因；綺榭裁氛，屏翳得停鑣之所。連甍積翠，交玉瑣於星衢；洞戶流丹，綴金鋪於月竇。垂珠網露，傍傾漢浦之琛；列鐸吟飆，上合鈞天之樂；固以輪奐之美，冠真宰以先鳴；雕範之奇，告靈基而得雋。乃造彌勒下生像一座，相好端足，華姿朗備。貞觀末年，靈暉繼發，房櫳匝曜，疑連不夜之城。戶牖皆明，似出重昏之境。自非理參幽讚，道葉冥機，宣佛鏡於無方，演慈燈於已絕。豈能寫丹青於實相，妙色長存；圖銑鋈於真容，神光不昧？
若乃時暄福地，低落照於晴暉；候肅禪房，汎初華於霽景。千千寶樹，若在雙林；一一妙香，仍清八味。山翬傃晚，跂葉嶼而相鳴；野燕迎晨，拂花簾而自樂。鬆楹秀蔓，曲成蘿薜之衣；砌石生蓮，直起芙蓉之座。則有施身童子，戾止岩扃；忍辱仙人，來儀磵戶。都人野彥，希梵席而投裾；趙美燕姝，望齋庭而繼履。莫不青鳧委貫，俱欣不舍之壇；紫貝蒹明，共化無緣之力。故能使雕形畫塔，象設年滋；彩帙瑤箱，龍編月久。豈西周之道備，南國之風成者乎？
爰有寺主等，覃機色外，練跡塵間。浴甘露於身田，集祥風於性宇。棲情不二，忽起初地之權。援手大千，猶擁彌天之具。縣令等或公侯百代，元貂列駟之門；或文史三冬，吐鳳回鸞之客。銅章墨綬，任切臨人；鐵印黃簪，功宣漸陸。局牛烹而待價，肆蠖屈以求伸。揮鋒九仞之隅，作鏡雙流之外。錄事柳元等，丹軒紫紱，家傳方麵之勳；驥子魚文，地列膏腴之右。昔承隋運，屢委天書；爰自皇初，顓流帝禮。等賓渝之奉漢，類微濮之匡周。威申白馬之盟，並受飛龍之托。故能遺風罔墜，代濟其美。望重西南，功宣法俗。鹹以為弦歌小政，猶篆德而垂芳；鍾鼎微榮，尚銘勳而作鑒。況乎神威自在，方傳宰匠之功；豈可棟宇常存，不勒山河之讚？爰托幽鄙，奉揚微猷。敢宣此義，而為頌曰：
天地定位，君臣作極。道在岩廊，功霑寰域。尚清皇盼，猶歌帝力。況我能仁，惟神不測。誕生迦室，利見王城。機覃有應，業會無生。長驅定境，振旅魔營。恩兼動植，勢絕隨迎。燕山傾仞，鶴林埋景。慧日西沈，慈波東騁。競窺靈相，爭參佛影。月殿分城，雲龕動嶺。長江舊域，廣漢遺區。川分潼峽，塞接岷渝。閭閣四會，亭障威紆。爰開寶地，實控名都。霞牆百雉，雲甍四注。紫闕尋煙，赬樓結霧。波流虹起，雷奔蠖步。綱罩星鶉，璫棲月兔。靈機藻繂，禪室安閑。雕金範玉，舉翠浮丹。神宮不夜，虛室長寒。光超有色，貺出無端。清露花徑，飛泉業戶。磵綠苔秋，山蒼樹古。茫茫庶類，巍巍淨土。鵝鷺同歸，華夷共聚。第一義諦，寥廓法門，跡離生滅，思舉乾坤。情迷則複，道在為尊一，惟名與器，萬古長存。
辨夫神州括地，寰中分五嶽之圖；巨壑浮天，海上擢三山之秀。造化之所樞紐，靈仙之所窟宅。故得昭灼天漢，發揮雲氣。牛頭山者，即廣漢之名峰也。圓裔幾乎數裏，直上逾乎百仞。若乃岩泉銑石之什，風煙草木之狀，傾九圍而得雋，環四時而競爽。蒼岑隱嶙，旁分玉砌之階；碧洞逶迤，下掬金陵之苑。實群聖之所托也。
隋開皇中，王秀作牧益州，來窺勝地，首旌嘉號，仍疏淨域。因危裂戶，就嶺磴之成規；跨險分榮，借岡巒之迥勢。工窮雕鏤，妙出丹青。飛棟神行，回甍靈構。又於山頂，別建浮圖。
隋運告遷，明皇首出，軒疏凋昧，基砋堙蕪。奄興宣榭之災，施及柏梁之燼。鄉望等馳心妙律，夙契禪居。悲梵宇之摧梁，痛珍台之絕構。思宏法願重緝奇功。黨集且千，家惟巨萬。以為玉樓星峙，稽閬苑之全模；金闕霞飛，得瀛洲之故事。指香城而聳睇，臨火宅而危魂。參妙範於神明，騁良工於宇宙。飛廉按轡，定樞臬於風衢；羲和頓策，揆鉤繩於日路。雕簷畫栱，龍回紫漢之間；複霤重欒，鳳舉丹霄之外。瓊扉暮敞，推明月於金鋪；繡桷晨開，落繁星於玉砌。每至兩江春返，四野晴初，山川霽而風景涼，林甸清而雲霧絕。沙汀送暖，落花與新燕爭飛；城邑迎寒，涼葉共初鴻競起。則有都人襲賞，憑紫楹而延衿；野客含情，俯丹欞而極睇。窮百年之後樂，寫千里之長懷。信可以澡雪神襟，清疏視聽，忘機境於紛擾，置懷抱於真寂者矣。
且勃旅遊岷徼，漂舉涪鄉，年晷一窮，時灰七變。王陽西上，方驚斂轡之心；王粲南征，實動登樓之思。我之懷矣，乃作頌曰：
大塊甄筫，名山作紀。登地龍盤，幹霄鳳峙。風雪萬邑，岡巒千里，絕域天成，珍台地起。揆刹元嶺，圖基丹嶠。層棟崢嶸，重簷{穴叫}{穴條}。有隋紊曆，重明改照。事與時遷，跡從原燎。義均除舊，事切為新。如或繼者，代有其人。聲飛隴蜀，望動州鄰。爭開禪施，競植靈因。控險裁標，循危列搆。岩煙接廡，風雲對霤。鐸運星衢，璫懸月竇。紫軒霧合，丹梁露透。暮春疏節，新秋戒序。照滿暄郊，氣銷寒渚。樹濃鶯亂，川長雁舉。流涕寫懷，魂馳意與。偉哉靈宇！壯矣全模！窮高極麗，遠覽長圖。賞因時合，筆為神驅。有情君子，誰為舍乎？
若夫考龍圖而括運，撫麟筆以傷時。天地閉而賢人隱，周孔逝而微言絕。豈非太階無象，三辰鮮逌敘之因；滄海為陵，百川有橫流之勢？況乎法身長往，顧糟粕以空存；化跡繁流，仰舟航而遂遠。雖復功推八正，猶迷鶴樹之談；道亞三明，未睹龍宮之籍。則有妙音難遇，瞻雪嶺而投軀；真諦希聲，仰雲山而破骨。優曇企景，新雕白玉之龕；般若尋風，舊化黃金之像。三千寶座，迥出天宮；八萬珍台，遙臨淨域。非慧圖之冥感，孰能臻於茲乎？
福慧寺者，隋開皇中之所建也。爾其峰巒霧列，東分井絡之光；樓雉雲橫，西睹禺同之奧。北彌豐邑，里閈千甍；南控平江，波潮萬里。擁亭皋之絕勢，昇林野之殊形。肇開修竹之園，式揆旃壇之刹。法川高辟，慈宮峻敞。文璫寶綴，環日月於重廊；翠栱丹楹，起虹於復殿。真容俯映，福眾爰依？梵筵交燭，禪房互啟。山神獻果，還棲承露之台；天女持香，即繞飛花之閣。輪輝夜滿，抽紫焰於金山；毫相晨臨，發珠華於玉地。
爰有縣令柳邊，河東令族，大業之年，來光上邑。高人捧檄，功為銅墨之先；令宰鳴琴，課稱弦歌之最。眷香城而惻念，披道肆而驚魂。示懷延獎，思宏末教。乃於寺內起重閣一所，乘煙置臬，揆日端繩；層榭三休，雕簷四注。奔星掛廡，混珠網而同歸；明月窺軒，雜璿璫而共貫。仍抽麗筆，俯刊貞炎。詞源迅委，振法海之波瀾；義宇宏深，接禪宮之閫奧。昔者陶潛彭澤，罔聞仁慈之風；潘嶽不可陽，未入菩提之域。兼其美者，蓋在我柳君乎？
俄而帝隋方否，三官失龍鳳之圖；皇業未昌，九野被豺狼之毒。雖復餐砂茹石，窺劍道而回心；蜂聚梟騰，指銅梁而革麵。自非法雲西眷，潛消火宅之氛，慧日東來，迥朗昏衢之景，則安能冥資福地，顯阻魔軍，波清於振壑之隅，燎息於炎昆之曲？
洎乎大鈞無事，神器有歸。清玉戶而帝寰中，轉金輪而王天下。元場佛境，與天下而惟新；鶯樹雞林，共風雲而改旦。功既成矣，時既貞矣。紫宸有裕，蒼胥悅。都人狎至，瞻雁塔而歡心；野老相趨，尋鹿園而頓顙。或至誠冥發，爭知不盡之虛；或道思旁流，竟委忘緣之施。乃於寺內造菩提塑像一座，實彭氏絕群之跡，洞參瑤銑，體備丹青。得埏範之奇模，盡陶甄之能事。功分實相，變入冥機；丹果長春，青蓮不染。靈儀若動，似臨王舍城中；神足疑行，即坐菩提樹下。銀床地湧，寶帳猶懸；珍木天成，金花不落。總章元年，又奉為皇帝更造八菩薩像，成於淨境，別峻崇堂；而力寄群緣，功難獨舉。遂令眾情馳騖，空懷更始之圖；靈座端嚴，未得安居之地。
時有宏演上人，自丹烏下日，昌帝籙於明堂；青鶴乘霄，降仙苗於太室。軒冕將風雲交映，鍾鼎與山河共遠。法師夙成真諦，幼挺殊姿。拔五翳於長驅，登四禪於回觀。以為德因時建，澄什繼踵於西都；道冀人宏，林遠隨肩於南國。痛迷生之詭矯，悲正覺之陵夷，思欲樹真氣於未萌，緒崇因於已往。遍遊淨境，曆騁遐方。至總章二年，憩於茲刹。身持寶印，口出神珠，心動巴南，化行蜀右。法羅潛舉，馴鳥性於慈林；慧鏡旁開，息猿心於定水。亦有情鉤五縛，遙騰解脫之川；想瘞六塵，迥拔沈迷之域。名臣長者，捐玉珮於銀庭；善女靈姬，落金環於寶地。貪機霧滌，法施泉流。林衡掄杞梓之材，班匠獻鉤繩之巧。千欒電糾，萬桷霞張；飛陸緣甍，層構架景。瓊釭遝照，乘紺壁而宵分；珠箔重華，掩青疏而曉亂。紅葩植井，彩綴河宮；丹桂承梁，香交列肆。天介梵樂，肅然妃利之天；藻蓋雕璫，煥若摩伽之殿。其精力之元感，而神化之曲成乎？
直歲寺主等，州閭盛族，鹙鷺榮因。昇慧圃而功成，踐魔庭而戰勝。排四門而獨往，共極群緣；攀十地而遐征，同趨覺路。縣令虞洽，旌旗百代，劍履三朝。匡帝座而南征，擁台庭而北面。星象垂祉，川嶽載靈；豫章七歲，麒麟千里。雄情負俗，鬱王佐之宏圖；英識邁時，得公門之逸氣。既而拂衣華族，入天邑而觀光；列板仙台，出靈關而作宰。泉魚狎夜，多單父之深恩；隴翟遊春，嗣中牟之善政。有條不紊，施緩政於繁繩；斷訟有神，下高鋒於錯節。因以激揚大化，潛滋比屋之封；光啟令圖，預積攀輪之慕。縣丞裴休，家接朱欄，譽流丹闕，軒裳照緒，忠孝榮門。鳥鳴有伐木之歌，龍文非刈蓬之具。高材列務，盛德分司。翰墨不足留神，琴樽申共獨性。十旬休沐，奄有泉林；千進而邀迎，乃疲風月。青驪遺跡燮蹀，終噴玉而懸雲；素鶴徘徊，且銜珠而犯露。加以沈研有地，題橋八解之津；誘勸無方，叱馭三乘之路。故能使幽明仰德，法俗依仁。攀海祇而如歸，挹衢樽而下瞰。鄉望等龜靈高族，驥子名家，關錦室於中堂，分綺疏於甲第。或望雄都鄙，代列歌鍾；或業預雲雷，門藏璽詔。文場促席，有江漢之英靈；武觀連衡，得岷峨之銳氣。並能馳心彼岸，欲臨海而蹇裳；投足化城，下悲思而反袂。
下官薄遊江右，旅寄城隅，懷道術於百齡，接風期於四海。依然梵宇，欣象教之將行；莞爾公庭，惜牛刀之遂屈。雖文殊辨論，妙懸解而忘言；而伯喈雄管，敘真宗而罔愧。敢巡此義，乃作頌云：
金堤迥色，玉峽長瀾。城闕紛亂，江山聳盤。雲屯勝邑，霧啟禪壇。若縈層雉，左接崇巒。竹園精舍，檀山香閣。萬栱騰虯，千楣跂鶴。晚星疏翠，朝霞泛雘。鼓奏泉流，鍾鳴霜落。時經失道，代曆交呈。神宮不撓，法眾無驚。金輪邃曉，玉鏡施明。功照佛刹，化被王城。帝圖冥運，真儀濬發。貝齒含星，流毫耀月。鳥離山扃，龍還海闕。寶樹形留，天宮匠設。爰有真人，式宣慈主。發跡江甸，馳聲蜀宇。望遠連規，攀澄襲矩。力窮興道，功周廊廡。群緣蚃，眾福氤氳。叢楹列電，高棟銜雲。銀龕曙撫，玉座宵分。瓊璣有爛，藻繪多文。鬱彼岩邑，猗歟上宰。鬆桂連華，鴛鸞集彩。禪津有裕，至公無待。火宅可辭，舟航斯在。我之飄寓，邈矣來遊。山川俯仰，道義淹留。承風郭外，扌巽綴江幽。元機勝筆，天地相周。
粵若真元混沌，抱一氣於天門；象化童蒙，構三靈於地戶。由是金城逆順，山河假成器之因；玉燭沈浮，風火兆流形之蘖。懸大明於日月，適滯泉宮；設巨浸於雲雷，終迷毀宅。太極所以散而為兩，洪飆所以吹而為萬。雖複卑高異列，俱沈方內之遊；坌集橫流，共失環中之契。豈夫涅槃深視，不背色以求真；般若長驅，每乘空而得靜？則知一名同出，陰陽為破道之墟；萬象皆空，天地即降魔之境。莫見其俯仰，不知其去就。至自於太虛，複歸於無物。其建言立德，開業成務。握大柄而推造化，執洪爐而詰元始。西門幽辟，顧非相而遲回；三駕晨嚴，臨有為而出頓。豈不知羈孤長路，終嬰旅泊之虞；舟楫中流，未釋風濤之苦？將以宅心者寂，虛室所以合符；應物者神，明鏡由其不倦。故能商搉宇宙，指麾權實。演群生而非其力，存庶品而非其有。千巒閉景，似居蓬艾之間；雙闕臨空，若在江湖之上，其釋迦之衝用乎？
龍懷山者，井絡之所交會，岷隅之所控帶。攢峰北走，吐遝嶂於元霄；巨壑南馳，噴洪濤於赤岸。香城寶地，左右林泉；碧岫丹岑，往來煙雨。時有法會禪師者，俗姓褚氏，吳郡錢塘人也。金章錫美，河陰傳九命之尊；玉鉉乘榮，江左受三台之貴。地靈人傑，自朔野而重光；學府文宗，冠南都而獨秀。法師紫星降彩，紅雲受氣。應積善於高門，契冥遂於累世。果浮觴引，潛圖彼岸之功；聚礫延砂，即揆為山之業。靈樞密運，辟仁路而長鳴；慧刃高揮，斬邪關而洞照。以為冥機體化，毫髮莫滯其真；執數逐微，乾坤不容其算。於是四禪幽觀，破銅堞而出無明；三昧雄圖，排鐵圍而泯非相。法雲自在，吐納龍宮；賢聖不仁，奔馳象域。將使三千塔廟，知真實之元津；萬億幡幢，入空虛之秘藏。安心樂土，遁影靈關，以開皇元年憩於茲嶺。
靈墟福地，已被神功；玉榜金繩，未光朝命；蜀王秀以文昭建國，帝子專征。仗巴服之尊名，裂邛荒之寶命。彤騑亻朁帝，蹕萬騎於銅梁；皂蓋國王，警千乘於玉宇。鏡山南望，誌狹彭渝；錦水西浮，恥朝江漢。開實沈之壁壘，嘯京叔之風塵。擁龜堞而托殊方，憑爵堂而傲天子。威權所制，勝兵數十州；雄視所臨，經塗五千里。三英賦雪，瞻秋月於梁台；八叟吟風，傳朝雲於楚館。思宏正法，廣召名僧；振錫雲趨，乘杯霧合。禪師括囊泉石，韜跡煙霞。攀紫桂而同塵，守青蓮而向晦。衝飆蕩嶽。寧移忍地之靈？烈火焚山，不撓堅林之色。王心有悟，時加優禮；順風拜道，封山謝失。發淨財於廣內，揆仙室於重幽。因嶂為壁，憑崖列戶。以開皇五年始賜額為龍懷寺。地鄰綿左，遂均綿上之恩；山似龍盤，即建龍懷之刹。爾其崇巒經複，複澗縈回；高邱泄雲，長林翳日。增瓊垣於下麓，揆瑤構於中岩。香闕神行，珍台妙立。玉虯銜靄，絕遊氣而負蒼天；金鳳連甍，排烈風而瞰元圃。延綠房於疊巘，上拂霞莊；蔓丹闕於重磎，下披泉戶。陽開陰闔，變霜露於旋回；蠖動螟飛，起雷霆於指顧。玉堂朝亙，影襲長虹；珠殿宵浮，光含列宿。
禪師歿後，爰有孝恭法師智開、法師宏向、法師寶積、闍黎四上人者，並禪師之上足，而法門之領袖也。五明衢路，控引情宮；八解源流，朝宗性海。其深為寶，拔白玉於嶄岩；無礙居真，得元珠於象罔。住持真界，棲息妙塗；俱深寂滅之源，各證菩提之域。雖業定人境，照已極於無方；而道寄生成，功遂覃於有相。演中乘之奧義，增上棟之宏規。萬栱不騫，千門有閌。
俄而帝隋大去，皇家小往。天地閉而賢人隱，雲雷屯而巨寶衰。毒龍橫霧，四天沈暗逆之悲；醉象驅風，三界溺崩離之酷。上人慧機幽晤，定識潛融。知佛日之恒明，審王風之尚靜。芝歌商嶽，揆雞嶺而同歸；茅藉磻溪，與猴江而共致。遁俗無悶，因時有待。洎丹陵啟秩，赤縣居尊；迦維授手，波旬革麵。十千天子，新朝帝釋之宮；八萬仙人，始向毗耶之國。一音演而荒景服，三聖澄而禮樂備。由是巴方舊彥，蜀城遺老，仰慈門而知戶牖，升福田而喜耕鑿。雕鞍繡轄，瞻燕而馳魂；黼帶綖裾，指鸚林而鷸款。寶瓶宵注，潤浹堯旬；玉塵晨麾，風調舜曆。鹹以為假沈其性，迷生安視聽之功；動亂其心，窮子失肌膚之戀。江連巫峽，始絆心猿；山對禺同，終維意馬。
貞觀年中，積闍黎等乃宣昭遺址，發揮精舍。容成校曆，揆日用於天經；隸首陳章，算神功於地籙。回廊{穴叫}{穴條}，自吐風飆；列榭崢嶸，坐含雲雨。圖竭官之妙質，儼盧舍之真容。寶珠周映，銀龕備色。逸多垂足，似臨兜率之天；師利分身。若赴維摩之境。靈仙可接，藻繪無施；真應難徵，雕鐫有寄。若乃巡積岨，曆森沈。天花照而高月落，地籟驚而幽泉湧。紫蘭花徑，香侵柏葉之爐；綠草文茵，影入芙蓉之座。真童鳳策，即踐金沙；仙女鸞衣，還窺石鏡。岩莊轉梵，杳冥鬆桂之墟；澗戶棲槔，寂寞藤蘿之院。法鼓奏而寒山曠，洪鍾鳴而曉壑靜。赬苔翠蘚，具不盡之靈衣；石乳瓊漿，入無生之妙饌。肅肅焉，遙遙焉。信調禦之珠庭，而列真之甲第也。
爰有上座元鑒法師等，並六塵無我，四諦非他。奉乾越之微言，守楞伽之奧府。法雷潛吼，鼓動風煙；慧日揚明，照臨邱壑。青溪坐定，見心宅之恒靈；丹洞行忘，覺身城之每化。須彌不動，迥鎮閻浮；闍崛安居，下觀忉利。開四生之廣路，敘六趣之彝倫，足以導揚真績，恭宣來命者矣。縣令柳公，諱明獻，字太初，河東人也。太元降氣，中黃授彩。襲周魯之榮基，吐河汾之靈液。四科高第，振風翮於三冬；萬室崇班，雲驂於百里。既而政成黎頌，道洽謳。假無上之幽筌，毗不言之景化。弦歌在韻，將賓偈而齊歸；銅墨成章，與梵天而共貫。瓊波湛淡，沃蕩雲雷。珠灌蕭條，蔽虧煙雨。貞機罕應，良談放好事之遊；朗調多奇，高賞盡名山之曲。
下走東皋事失，南州塗窮，歎孔席之棲遑，笑陽歧之浩蕩。薄遊茲邑，喜見高人。三接而定琴樽，七縱而擒風月。林宗有道，相期清濁之間；平叔能言，見許天人之際。從容宴語，契闊胸懷。欣性情之同冥，感形骸之共遣。雖元都妙域，已掛於忘言；而塾讀文場，竊申於知己。敢作頌曰：
妙象無倪，神功有涉。湛淡名器，奔騰事業。慧路翹車，禪河艤楫。控引群品，輪回庶劫。縱橫宇宙，反覆山川。言因境立，道寄形詮。爰稽福地，式揆珍田。丹溪漏日，碧洞棲煙。闍都玉檻，須彌石室。榛灌溟濛，風雲蕭瑟。晬容乃眷，禪徒有謐。業磴三休，花岩四密。崇巒架殿，疊嶂營樓。千楣鳳起，萬栱鸞浮。星開紺發，月湛青眸。神宮不夜，邃閣長秋。戶臨重，窗分絕嶺。半漢香浮，中天梵警。鶴林聖跡，龍泉佛影。鳥思山空，猿悲峽靜。森森巨柏，落落長鬆。月出東岫，霞生北峰。山人自狎，野老相逢。白雲屢斷，青溪幾重？彭澤之令，臨邛之客，比德山藪，重規泉石。法宇成言，慈門致役。糠比吏隱，薜蘿心跡。吾生擾擾，與道遑遑。殷勤頌詠，惆悵津梁。投功翠碣，助化元場。百年之後，苔蘚蒼蒼。
某州縣洪飆未翔，靈鳳垂翼；景雲不燭，神龍宛頸。豈非時不可以苟遇，道不可以虛行？聖人作而萬物睹，神功資而百寶用。是非山川倒徙，太階懷息亂之臣；天地乖離，元首佇康時之具。則有得其數者，於平原公見之矣。
自星虹遝汕，開寶籙於軒圖；雷電窈冥，載休徵於魯讖。龍驤鳳起，霸圖存玉壘之雲；紫蓋黃旗，王跡著金陵之野。故得卿才表秀，疊彩駢蹤；卑蓋朱幡，連州比郡。公侯必複，子孫承百代之基；餘慶不忘，仁義應千齡之運。公鼎門疏照，岫翔輝。分嶽秀於樊侯，稟辰精於傳說。折旋儒館，以六藝為笙簧；軒翥翰林，用兩京為鼓吹。經邦化俗，涉遊夏之門庭；減灶麾兵，得孫吳之閫奧。皇天眷命，聖武膺圖，睹物懷人，思功去罪。寰中有事，曹參希執帛之榮；閫外多虞，周緤企中軍之寵。見危授命，藏器及時。攀鳳羽於九霄，候龍顏於千里。蕭王內寢，頻獻雅誠；韓信齋壇，屢遷優秩。武德三年授中郎將，俄遷大將軍。
秦王統軍，皇基肇辟，天步猶難。宸扆應上相之榮，仙夢受中權之寄。被廬講將，實賴宏圖；今日僉謀，先應時望。於是弄兵竊舉，猶勤甲胄；吞沙餌石，尚阻河梁。公制變以奇，蕩除以殺。七擒三捷之略，緒著轅門；拔旗穿劄之能，勳在盟府。五年六月加上柱國，隨班列也。
翦桐疏爵，分茅建社。下斷物土，上格星躔。唐虞著其升降，周漢明其損益。所以羽儀帝室，蕃衛王畿；懲惡勸善，庸賢敘德。高祖勳逾黜夏，業擅戡黎。置酒醴於南宮，揚旌旆於東府。建皇帝之號，安不忘危；覽徹侯之籍，榮而思報。以公乃誠匪懈，原始要終，望嚴雪而識寒鬆，觀疾風而知勁草，九年封望都縣男，貞觀元年改封縣侯。
文貔禁旅，實著趫雄；清道啟行，允茲多士。自非譽高朝諷，價重人謠，仍窺博望之儀，必亂鉤陳之選。公早陪戎律，夙簡帝心，敭曆二宮，當仁不讓。授左衛中郎，俄遷右虞侯率。蔥山狄壤，蒲海蠻陬，信要服之外區，乃匈奴之右地。境鄰蛇澤，乘勁敵而周騰；郡邇酒泉，候宵塵而鶚視。天子乃停旒側聽，負扆晨驚。振洪策於古今，溢嚴勳於覆載。將使八紘昭泰，銀台應益地之圖；九縣平夷，瑤水流尋仙之駕。貞觀某年授高昌道行營總管。
公道凝三略，功標五才，逸氣縱橫，雄精貫月。象物而動，鼓鼙戰士之容；推信而行，歌舞表將軍之德。裹糧坐甲，輕死等於鴻毛；投袂衝冠，重義均於熊掌。鑒空歸惠，荒度來賓。收鄭吉之前蹤，複張騫之故事。廟堂頌德，魏闕疇庸，光讚六條，非公莫可。某年授某州刺史，尋以江沲奧域，衡霍名區，楚情剽狡，吳風澆競。火耕水耨，郡闕婺女之精；竦劍危冠，人尋鱄諸之弊。分宣演化，臥理切於宸襟；易俗遷訛，行吟佇於人望。貞觀某年遷睦州刺史。政刑不慝，考績連最。俄授使持節鬆州都督。今上鈞台嗣曆，鼎邑凝圖。百城勞晉武之心，千里揚漢宣之詔。璽書加秩，禮縟諸藩。綸煥層班，事高恒典。永徽中改沙州刺史。屬鼇山亂德，鴻水稽誅。扶桑落日之濱，妖朋蟻結。孤竹發雲之際，孽黨蜂騰。百濟遺黎，托懸巢而斬氣。三韓別種，附危幕而遊魂。玉帳蒐兵，佇責苞茅之貢；金壇令律，將收楛矢之琛。龍朔年中授公熊津道總管。
公昔從幕府，早廁戎行。覽兵法於軒轅，受陰陽於呂望。三門五壘，得破敵之奇謀；火艦雲梯，總行軍之妙法。故得戰無全陣，野靡堅城。摐金將躍馬暫臨，銜璧與牽羊相繼。豈惟秋方息亂，遙聞定遠之名。春穀投心，遐想度遼之策？若斯而已矣。及三軍獻捷，諸將論功，帝嘉乃勳，作鎮炎野，授公廣州都督，改封平原公。
以途鄰北戶，地接南池。珠崖魑魅之鄉，銅柱貪殘之境。累藩斯寄，曆任稱難。於是受以春風，臨以夏日。明冠婚於縣邑，布庠塾於閭閻。薤本誅強，奸豪屏氣；棠陰察獄，惸獨申哀。理龔遂之亂繩，解虞卿之錯節。黃霸得循良之譽，績未衒於邊城；陳湯有方麵之勳，位不登於刺舉。兼方具美，其式茲乎？朝廷以公屢參伯牧，駿曆班條，吏不忍欺，人無胥怨。伏情馭極，留連稷野之童；托義訓毗，惆悵耶溪之老。雖有黃槐紫棘，無以易堯；盛嶽名都，猶聞借寇。麟德元年改授金紫光祿大夫常州刺史。
既而天機忽爽，大漸彌留；白玉徒煎，黃金難化。台階側席，方膺雉冕之尊；玉女停機，俄逢鵲衣之變。以某年某月日，春秋若干，薨於公舍。嗚呼哀哉！惟公間氣呈姿，靈和葉慶。鳳鳴千仞，鵬搏萬里。情關峻遠，得意於眾妙之門；性宇沈凝，忘筌於毀譽之境。因心以至，孝悌表於鄉閭；臨義而行，祿賜均於宗族。故得虯驟蠖屈，服冕乘軒。歸漢於締構之辰，遊梁於駭亂之際。章溝霧辟，曳鶡尾而晨趨；甲館煙開，奉旄頭而領先警。鳴鼙出塞，進李牧之寄誠；露冕巡方，受蘇章之直筆。方當獻納黃屋，揖拜青墀，入東寺而掌壺，處南台而曳履。不謂藏舟夜涉，負杖朝興。丹邱之化未尋，元扃之痛俄及。故怨深撤樂，悲躔罷市者乎？謹狀。
