承慶字延休，贈幽州都督思謙子，舉進士，補雍王府參軍，累遷太子司議郎。長安初為司仆少卿，轉天官侍郎。修國史，拜鳳閣侍郎同鳳閣鸞台平章事，神龍初坐附張昌宗配流嶺表。起授辰州刺史，入為秘書員外少監，以修武後實錄功封扶陽縣子，又撰武後紀聖文，加銀青光祿大夫，遷黃門侍郎，未拜卒，贈秘書監，諡曰溫。
歲已殫，夜向闌。風威勁，霜氣寒。月斜臨於棟首，河半落於簷端。心耿耿而不寐，魂煢煢而未安。乃振衣危坐，隱幾太息。繹思於今古之津，佇懷於天地之域。粵若天分地開，古往今來。物之播焉成萬品，人之生也配三才。伊生人之為貴，鹹賦職於靈台。
彼靈台者，含粹而起，惟神所止。想四大之樞機，執五成之端揆，統精靈之往複，括性命之終始。坎憑慧而宣聽，離假明而暢視。六儀竦而承尊，百骸運而為使。若眾星之拱璿極，猶列國之宗玉扆。夫其鼓動陶甄，範圍涵育。質微用廣，如土圭之準盈縮；精靈器要，譬灰琯之調涼燠。撫二儀之幹運，必用此而休複；閱庶類之區分，亦俟茲而大畜。奧室資明於洞戶，飛軒寄轉於輕軸。靈筠挺防露之篁，孤穎秀捎雲之木。
其高也，巍乎峻峙，傑爾孤標，上幹日月，迥冠雲霄。其深也，如海之渟，如淵之邃，窅萬仞兮沈以清，潛九重兮隱而；其平也。周道如砥，君子之夷局；其險也，蜀門若劍，小人之跂躅。彌性場而極覽，溥情囿而環矚，鮮開曠而閑凝，多鬱堙而窘促，萌一緒而千變，兆片機而萬觸。無半刻而恬想，乃終年而汨欲。
大木百圍而窾覈，長河九支而屈曲。怒則烈火扇於衝飆，喜則春露融於朝旭。懼驚懷其若墜，憂結念其如束。或漫漫而川浮，或迢迢而山屬。繁襟霧合而煙聚，單思針懸而縷續。其騖時也，似飛蛾淩亂而投明燭；其趨利也，若饑烏聯翩而爭場粟。力方躓而猶騁，量已傾而未足。吹劍首而聒虞韶，握砆碔而衒荊玉。纖埃不讓於山阜，巨海見排於井穀；沈浮兮靡定，去就兮多途。乍排下而進上，忽出有而入無。轉息而延緣萬古，回瞬而周流八區。形寥寥於衽席，慮淼淼於燕娛。乃榮乃華，如馳如驅。甚飛猱之蹻喬木，遇奔兕之逸修衢。雖杼軸而無已，吾未知其所圖。
爾其清濁兩資，臧否兼司。有縵者而密者，幾附之而益之。勇怯於焉競爽，明晦所以相欺。或外靜而中躁，或情慍而顏怡，或趣睽而跡偶，或言信而誠疑。眉睫兩連而相對，山河萬重而在茲。莫睹其深沈之實抱，徒見其俯僂之虛姿。類陰陽之不測，匹神鬼之難期。不可審之以權量，不可卜之以著龜。爭度長而自我，各守勝而為師；設皇綱而懸帝制，張地絡而舉天維。雖眾條之所栓轄，在斯軔而不能持。
徵善惡於遙祀，訪賢愚於群冊。軒昊用之而司契，堯舜守之而光宅，湯武任之以為王，桓文仗之而作伯。宏聖道者謂之周、孔，肆凶德者攝為桀、蹠，體仁成曾、史之行，毓智舉良、平之策。六國起爭交之端，三方構鼎峙之跡。政焚書而騁暴，巨誦典而崇僻，嚭讒胥而獲誅，靳譖原而受斥。軻發匣而揮匕，如睨楹而抗璧。蕭、朱始諧而末釁，餘、耳初好而終隙。寵包詐而尼躬，牢蘊邪而附石。究回穴於今古，鬱繽紛於載籍。匪外物之所嬰，諒乃心之攸敵。
若乃無損無益，不盈不衝。湛虛明其若鏡，坦宏量其如空，靜凝神而合道，動應物而收功。得至無於象外，垂妙有於寰中。既吻合而懸解，且兼忘而大同。象罔之珠易索，橐籥之用無窮。入窅冥而超宇宙，翔寥廓而矯樊籠。斯上聖之神理，邈先幾而感通。諒凡情之靡得，徒仰止於餘衷。
至於宅義依仁，棲貞履順。崇禮讓之扃闥，聳溫恭之牆仞，赴<角是>壑而全忠，處龍鄉而執信。情居損而能酌，時處遯而無慍，遊書圃而摭芳，挹文河而澡潤，循雅度而成則，服嘉言而遣吝。乃懿士之清規，實吾人之所徇；持弱操而知勉，飭微躬而底慎。思不忮而不求，絕相靡而相刃。慨投筆而長想，聊綴音於末韻。
粵若天生五材兮一不可棄，水包六府兮萬人修利，汙樽杯飲兮變其淳樸，鑿井汲泉兮興其繪事。六十四卦兮表其名，二十八宿兮列其位。伯益創而功立，重華浚而德備。故有神邱玉檻，仙苑銀床，浪華浮潤，醴泉味芳。永康則金精化鳥，曲阜則土怪成羊。感至誠於漢將，通瑞氣於吳王。
若乃懸繘下垂，抽瓶上出。窮百丈之幽秘，極九重之邃密。由中夏而浹外區，自帝王而周庶匹。接壤鄰甸，駢閭比室。鹹賴此以資生，必待斯而養質，隨大小而周用，任多少而取實。環終始兮曆古今，積歲時而綿月日。湯七載而無減，堯九年而不溢。一家曠兮靡寧，寸路虛而有恤。運其功兮信廣，收其利兮焉畢？
及夫欄傾甃毀，土陷泉沈，滋液中耗，汙泥上侵。古桃憔顇兮無色，枯桐零落兮罷陰。霜霰積兮空園冷，荊棘攢兮荒徑深。昔時之所趨挹，疇日之所窺臨，皆指新而競往，罕存舊而來尋。豈唯見嗤於射鮒，諒亦興歎於無禽？如使崩壞重修，堙泉更渫，澄汰汙滓，鑒觀清冽。擬畫處之蓮房，除哭者之茅絰。近類濟人之井，遠分夏後之穴。若澗溪之始注，猶泛濫之初決，當給養之不窮，寧酌甘而先竭？
亂曰：有通有塞兮道之恒，時用時舍兮業方宏。疏而泄兮甘潤騰，壅而竭兮汙泥增。彼幽涸兮如重啟，濟窮渴兮良所能。
文明垂拱後，執政者未滿歲率以罪去，大抵皆惡逆不道。夫構大廈濟巨川，必擇文梓艅艎。若亟毀而敗，則是用朽大乘膠船也。臣謂陛下求賢之意切，而取人之路寬，故一言有合而付大任。夫以堯舉舜，猶曆試諸艱。況庸庸者可超處輔相，以百揆萬機卑小人哉？
臣聞作樂崇德，以感人神，韶夏有容，鹹英有節，婦人媟黷，無預其閒。昔魯用孔子，幾致於霸，齊人懼之，饋以女樂，魯君既受，孔子遂行。戎有由餘，兵強國富，秦人反閒，饋之美女，戎王耽悅，由餘迺奔。斯則大聖名賢。疾之已久，良以婦人為樂，必務冶容，娃姣動心，蠱惑喪誌；上行下效，淫俗將成，敗國亂人，實由茲起。伏惟殿下神武命代，濰姮登庸，宇內禺禺，瞻仰德化。而渴賢之美，未被於謠；好妓之聲，或聞於人聽。豈所以追啟誦之徽烈，襲堯舜之英風者哉？至若監撫餘閒，宴私多豫，後庭妓樂，古或有之，非以風人，為弊猶隱。至於所司教習，彰示群寮，慢妓淫聲，實兮睿化。伏願下明令，發德音，屏倡優，敦雅頌，率更女樂，並令禁斷，諸使采召，一切皆停。則朝野內外，皆知殿下放鄭遠佞，輝光日新，凡在含生，孰不欣戴？謹啟。
臣聞太子者，君之貳，國之本也。所以承宗廟之重，係億兆之心，萬國以貞，四海屬望。殿下以仁孝之德，明睿之姿，嶽峙泉澄，金貞玉裕。天皇升殿下以儲副，寄殿下以監撫，欲使照無不及，恩無不覃。百僚仰重曜之輝，萬姓聞洊雷之響。
夫君以人為本，人以食為命。君非人無以保其位，人非食無以全其生。故孔子曰：「百姓足，君孰與不足？百姓不足，君孰與足？」自頃年以來，頻有水旱，菽粟不能豐稔，黎庶自致煎窮。今夏亢陽，米價騰踴。貧窶之室，無以自資，朝夕遑遑，惟憂餒饉。下人之並非瘼，實可矜；稼牆艱難，所宜詳悉。天皇所以垂衣北極，殿下所以守器東宮，為天下之所尊，得天下之所利者，豈惟上元之幽讚？亦百姓之倚命也。百姓危則社稷不能獨安，百姓亂則帝王不能獨理，故古之明君，飽而知人饑，溫而知人寒，每以天下為憂，不以四海為樂，今關隴之外，凶寇恁陵西土邊，凋喪將盡，幹戈日用，烽柝薦驚。千里有勞於饋糧，三農不遑於稼穡。雖蜂蠆之小毒，亦足以煩師旅而擾邊隅矣。殿下為臣為子，乃國乃家。為臣在於竭忠，為子期於盡孝。在家不可以自逸，在國不可以自康。一物有虧，聖上每留神念；三邊或梗，殿下豈不兢懷？況當養德之秋，非是任情之日。伏承北門之內，造作不常，玩好所營，或有煩費。倡優雜伎，不息於前；鼓吹繁聲，亟聞於外。既喧聽覽，且黷宮闈。兼之仆隸小人，緣此得親左右，亦既奉承顏色，能不恃賴恩光？作福作威，莫不由此。若不防慎，必有愆非。倘使微累德音，於後悔之何及？《書》云：「不作無益害有益。」此皆無益之事，固不可出錯而悅之。
臣又聞在上不驕，高而不危；制節謹度，滿而不溢。高而不危，所以長守貴；滿而不溢，所以長守富。是知高危不可不慎，滿溢不可不持。《易》曰：「君子終日乾乾，夕惕若厲，無咎。」敬慎之謂也。在於凡庶，能守而行之，猶可以高振聲華，坐致榮祿。殿下有少陽之位，有天挺之姿，片善而天下必聞，小能而天下鹹服。豈可不為盡善盡美之道，以取可久可大之名哉？伏願博覽經書，以廣其德；屏退聲色，以抑其情。靜默無為，恬虛寡欲。非禮勿動，非法不言。居處服玩，必循節儉；畋獵遊娛，不為縱逞。正人端士，必引而親之；便僻側媚，必斥而遠之，使惠聲溢於遠近，仁風翔於內外，則可以克享終吉，長保利貞，為上嗣之稱首，奉聖人之鴻業者矣。臣昔參朱邸，忝膠東之藩吏；晚侍清宮，叨望苑之儲寀。每得親承睿盼，側奉宸規。出入銀榜之前，旦暮銅樓之下。小人頂戴，無以勝恩。區區淺誠，竊不自已。古人恥其君不及堯舜，臣亦願陛下超於啟發。是以冒進狂言，庶有裨於萬一；微生萬死，實無限於三泉。謹啟。
此制酌古尚今，無以加也。然古傳之已久，多失本源，差之一畫，詎惟千里？見炙從肉，莫究厥由；輒意形聲，固當從夕。及其晤矣，彼乃乖斯；若靡馮焉，他皆仿此。傾佩經之隙，沐雨之餘，楷其紕繆，疇茲得失。銀鉤創閱，晉豕成群；蕩櫛行披，魯魚盈貫。遂徵金篆，遐溯石渠，略題會意之辭，仍記所由之典。亦有一文兩體，不複備陳；數字同歸，惟其擇善。勿謂有增有減，便慮不同；一點一畫，鹹資別據。其有類雜，並為訓解，傳之不謬，庶埒箋雲。
審禮，徐州彭城人。貞觀中曆左騎衛郎將，遷工部尚書檢校左衛大將軍。儀鳳三年副中書令李敬元討吐蕃，敗被執，卒於吐蕃，贈工部尚書，諡曰僖。
釋旨希微，理暢有形之表；元宗罔像，義軼無名之外。括三才而體要，包萬類而窮神。真氣麗關，佇猶龍之西舉；法雲彩野，馴巨象之東歸。玉洞仙經，衝元羽化；金容懿範，演聖龍宮。至道難名，神功不揣，爰自周漢，鹹著丹青，典午當塗，因循不替。是知趨元門者千古，崇釋典者百王。剪發緇裳，忽輕肥之美；變冠黃服，蔑簪紱之榮。莫不誌越寰中，心遊方外。去揖讓之節，就戒律之儀。弛禮樂之規，遊虛白之室。是以如來秘說，絕敬君親。綿古洎今，無朽茲教。教如可廢，法亦可刊。教舍法存，法將安措？
且甲士不拜，豈伍卒之自尊？天顏咫尺，非一介之雲貴，並以銜威稟命，所以禮棄謙恭。況乎延思煙霞，解塵俗於羈網。警情法界，釋怨會於樊籠？而使降出俗之容，展入家之禮，考古恐乖通理，論今懼爽彝章。議逮芻微，敢申管見？瞻對疏謬，悚懼交懷，謹議。
論曰：元教廢興，理鍾斯運；而盛衰之寄，抑亦人謀。皇上禦辯乘時，允膺付托，所以降非常之詔，勵釋侶於明時者也。《春秋》傳曰：「君所謂可，而有否焉；臣獻其否，以成其可。君所謂否，而有可焉；臣獻其可，以去其否。」餘聞其語矣。今見其人焉。觀秀上肆力釋君，昌言帝闕，詞誌款款。勤則勤矣。而宣公之啟狀，詳切該博，吾無間然。方今以大法為已任，思正其傾危，能負重道遠者，此其人也歟？仲尼云：「顛而不扶，危而不持，則將焉用彼相矣？」若此真可謂至覺元首，良哉股肱！中台周府等議，雖文質有乖，而鹹得事要。然樞紐經典，疇谘故實。理例鋒穎，詞韻膏腴，則司戎之稱鴻筆麗藻矣。若標以顯議，約以正詞，其文辯潔，其事明覈，則左驍衛舉其綱領矣。將來達鑒，斯焉取斯？
大隱，太學博士公彥子，儀鳳中為太常博士，終禮部侍郎。
臣竊準秦漢皇太後臨朝稱制，並據禮經正文。天子七廟，諸侯五廟，蓋百王不易之義，萬代常行之法，未有越禮違古，而擅裁儀注者也。今周悰別引浮議，廣述異文，直崇臨朝權儀，不依國家常度。升崇先之廟而七，降國家之廟而五。臣聞皇圖廣辟，實崇宗社之尊。帝業宏基，實等山河之固。伏以天步多艱，時逢遏密。代天理物，自古有之。伏惟皇太後親承顧托，憂勤黎庶，納孝慈之請，垂矜撫之懷，實所謂光顯大猷，恢崇聖載。其崇先廟室，合同諸侯之數；國家宗廟，不合輒有移變。臣之愚直，並依正禮，周悰之請，實乖古儀。
