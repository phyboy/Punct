若夫麒麟鳳凰之署，三台四部之經，周王群玉之山，漢帝蓬萊之室。觀星文而考南而北，大象入於璣衡；披帝冊而質龍神，負圖出於河洛。司先王之載籍，掌制書之典謨。劉向沈研揚雄寂寞之士，於茲翰墨；馬融該博傅毅文章之才，此焉遊處。莫不出言斯善，有道可尊。黼黻其德行，珪璋其事業。
心同匪石，達人千載之交；手握靈珠，文士一都之會。陶泓寡務，油素多閑。命蘭芷之君子，坐芸香之秘閣。徒觀其重欄四絕，閣道三休，紅梁紫柱，金鋪玉磶。平看日月，唐都之物候可知；坐望山川，裴秀之輿圖在即。虹為之回帶，寒暑由其隔闊。豈直昆侖十二，瀛海千尋？西州有百尺之樓，東國有千秋之觀。偏差時五行金王，八月秋分。風生閭闔之門，日在中衡之道。煙雲淒慘，白露下而四郊空；林野蒼茫，青天高而九州迥，登山臨水，無非宋玉之詞；高閣連雲，有似安仁之興。列芳饌，命雕觴，扼腕抵掌，劇談戲笑。假使神仙可得，自蔑鬆喬；富貴在天，終輕許、史。閑之以博奕，申之以詠歌，陶陶然樂在其中矣。登高而賦，群公陳力於大夫；聞善若驚，下走自強於元晏。輕為序引，綴在辭章。
天下之器也神，立貳者所以經其化；聖人之寶也大，建儲者所以讚其庸。易所謂照於四方，禮所謂貞於萬國。皇家以中樞北極，清都有天子之宮；儲後以大火前星，蒼震有乾男之位。因心也孝，常問安於寢門；行已也恭，每不絕於馳道。有父子君臣之道焉，有夏千冬羽之事焉。於是發德音，降明詔，封紫泥於璽禁，傳墨令於銀書。
齒於成均，所以明其長幼；通於博望，所以昭其賓客。東方曼倩之文史，即預禖祠；用裏先生之羽翼，仍參獻壽。為賓者四友，等黃龍之簡才；論奏者八人，同赤鳥之下士。莫不搢紳舊德，縫掖名儒，衣簪拜高闕之門，驂駕陪直城之路。琢靡其道，玉質而金相；黼黻其詞，雲蒸而電激。琴書暇景，風月名辰。周旋揖讓，觀禮儀之溢目；合異離堅，聞辨論之盈耳。八珍芳饌，寒溫取適於四時；一獻雕觴，賓主交歡於百拜。爾其青垣繚繞，丹禁逶迤。魚鑰則環鎖晨開，雀窗則銅樓旦辟。
周廬綺合，廨署星分。左輔右弼之宮，此焉攸集；先馬後車之任，於是乎在。顧循庸菲，濫沐恩榮。屬多士之後塵，預群公之未坐。聽笙竽於北裏，退思齊國之音；覿瑰寶於東山，自恥燕台之石。千年有屬，鹹蹈舞於時康；四坐勿喧，請謳歌於帝力。小子狂簡，題其弁雲。
永嘉有高陽公山亭者，今為李舍人別墅也。廊宇重複，樓台左右。煙霞棲梁棟之間，竹樹在汀洲之外。龜山對出，背東武而飛來；鶴阜相臨，向東吳而不進。青溪數曲，赤岩千丈。寥廊兮惚恍，似蓬嶺之難行；深邃兮眇然，若桃源之失路。信可謂赤縣幽棲，黃圖勝景。從來八子，辟高陽之邑居；今日四郊，逢舍人之置驛。故知樊家失業，遂作庾公之園；習氏不遊，終成濮陰之地。
其人也，凝脂點漆，瓊樹瑤林，學富文史，言成準的。葭莩為漢帝之親，凡蔣是周公之裔。田孟嚐之待客，照飯無疑；孔文舉之邀歡，樽中自溢。三冬事隙，五日歸休。奏金石而滿堂，召琳琅而觸目。心焉而醉，德焉而飽。大隱朝市，本無車馬之喧；不出戶庭，坐得雲霄之致。於是乎百年無幾，萬事徒勞。唯談笑可以遣平生，唯文詞可以陳心賞。既因良會，鹹請賦詩。雖向之所歡，已為陳跡；俾千載之下，感於斯文。
徐學士風流蒨蒨，容貌堂堂，汝南則顏子更生，洛陽則神人重出。書有萬，覽之者實符於鄭元；州有九，遊之者頗類於班固。懷岐嶓之舊跡，想江漢之遺風。粵在於永遊元年，孟夏四月，始以內率府錄事出攝蒼溪縣主簿。同彼漆園之莊周，聊居賤職；異乎安平之梁竦，不憚勞人。騑驂而欲行，紛紜而戒道。
是日也，鶴鳴於野，龍昇於天。詩成流火之文，易占清風之卦。聖主以協時同律，義在於省方；皇儲以守器承祧，任隆於監國。留台務靜，博望時閑。於是久敬之善交，平生之故友，臨禦溝而帳飲，就離亭而出宿。居成別易，坐覺悲來。平原二客，追子高而已遠；河上諸公，餞林宗而有慕。兩鄉風月，萬里江山。修路為下泣之思，長天非寄愁之所。何以處我？戒之必軾；何以贈行？上路不拜。孫子荊頌國之送，豈若是乎？潘安仁金穀之篇，盡於斯矣。
三元日月，不能改弦望之期；四序炎涼，不能移變通之運。況乎人生天地，嶽鎮東西？良時美景，始雲蒸而電激；臨水登山，忽風流而雨散。道之常也，複何言哉？
旻上人天骨多奇，神情獨王。法門梁棟，豈非龍象之雄？晉國英靈，即是河汾之寶。道尊德貴，所以名稱並聞；盡性窮神，所以身心不動。遍觀天下，暫遊城闕。劉真長之遠致，雅契高風；習鑿齒之宏才，深期上德。芝蘭一面，暫悅新知；垂棘連城，將遊舊府。雞山法眾，餞行於素滻之濱；麟閣良朋，祖送於青門之外。是日也，河山雨氣，原野秋陰。風煙淒而禁禦寒，草木落而城隍晚。雲中振錫，有如鴻鵠之飛；水上乘杯，更似神仙之別。左右為之魂動，金石由其色變。恒山岱嶽，看寶鼎於風雲；帝裏神州，對長安於白日。兩鄉綿邈，何當惠遠之遊；千里相思，空有關山之望。群賢僉議，鹹可賦詩。題其爵裏，編之簡牘。
天下皆知禮之為貴，用周旋揖讓之儀；天下皆知樂之為盛，節金石絲簧之變。是則忠信之薄，飾容貌於矜莊；風俗之微，陶性靈於歌舞。殊不知達人君子，遺形骸於得喪之機；心照神交，混榮辱於是非之境。非若諸公者，大夫之相知也。
以為煙霞可賞，歲月難留，遂欲極千載之交歡，窮百年之樂事，莫不如珪如璋，令聞令望，濟濟鏘鏘，同會於文場者也。於時丁丑之年，孟春之晦，歲陰入於星紀，鬥柄臨於析木。衣冠雜遝，出城闕而盤遊；車馬駢闐，俯河濱而帳飲。乃有神州福地，上藥中園。左太衝所雲當衢向術，潘安仁以為麵郊後市。九莖仙草，搖八卦之祥風；四照靈葩，泫三危之寶露。豈直帝神農旋赤鞭而驅毒，崔文子擁朱幡以救人？山圖采之而得道，姮娥竊之而奔月，若斯而已哉！加以回溪漱石，茂林脩竹。澹風日之逶迤，妙山泉之體勢。然後搴杜若，藉芝蘭，高論參元，飛觸舉白，凡我良友，同聲相應。心冥寵辱，推富貴於皇天；事一窮通，任運隨於大命。
若使適情知足，則玉帛子女為伐性之源；達變通機，則尊官厚祿非保全之地。所以列坐羲皇之代，安歌帝堯之力。陽光稍晚，高興未闌。請諸文會之遊，共紀當年之事。凡厥眾作，列之於後。
若夫太華千仞，長河萬里，則吾土之山澤，壯於域中，西漢十輪，東京四代，則吾宗之人物，盛於天下。乃有渾金璞玉，鳳戢龍蟠，方圓作其輿蓋，日月為其扃牖。天光下燭，懸少微之一星；地氣上騰，發大雲之五色。以不貪為寶，均珠玉以咳唾；以舞事為貴，比旂常於糞土。諸侯不敢以交遊相得，三府不敢以辟命相期。與夫形在江海，心遊魏闕，跡混朝市，名為大隱，可得同年而語哉？
天子巡於下都，望於中嶽。軒皇駐蹕，將尋大隗之居；堯帝省方，終全潁陽之節。群賢以公私有暇，休沐多閑。忽乎將行，指林壑而非遠；莞爾而笑，覽煙霞而在矚。登坱圠，踐莓苔。阮籍之鸞嘯，盧聞鸞嘯；盧敖之逢高士，詎識鳶肩？憶桑海而無時，問桃源之易失。
寒山四絕，煙霧蒼蒼；古樹千年，藤蘿漠漠。誅茅作室，掛席為門。石隱磷而環階，水潺湲而匝砌。乃相與旁求勝境，遍窺靈跡。論其八洞，實惟明月之宮；相其五山，即是交風之地。仙台可望，石室猶存。極人生之勝踐，得林野之奇趣。浮杯若聖，已蔑鬆喬；清論凝神，坐驚河漢。遊仙可致，無勞郭璞之言；招隱成文，敢嗣劉安之作。
皇甫君冠冕於安定，李校書羽儀於隴西，岑正字明目於漢南，石宮坊抵掌於河朔。高侯邦之司直，下走齊之濫吹。若夫風雲龍虎，水火陰陽，隔千里而應之，莫不潛契於同聲矣；聖明千載，區宇一家，掩八紘以得之，莫不高會於中京矣。是日也。河圖適至，海鯨初死。五嶽四瀆，漢皇帝崇其望祀；一日三朝，周天子展其莊敬。君臣慶色，朝野歡心。元宴先生開甲第而留賓，二三君子赴龍門而廣宴。陰雲已墨，肅氣彌高。霜寒萬里之園，冰納千金之水。麵郊後市，即為潘嶽之居；累代通家，鹹言李膺之客。百年何計？相知在於我心；四海何求？為樂止於名教。抽毫進牘，皆請賦詩。日暮途遠，聊裁序引。
東川孫尉，文章動俗，俗符彩射人，官裁下士，宣大夫之三；德運偶上皇，作東南之一尉。庸才擾擾，流俗喧喧，談遠近為等差，敘中外為優劣。殊不知三元合朔，九州同軌。蓬瀛可訪還疑上苑之中；日月不占，更似靈台之下。彼其之子，未為後時；凡我友朋，無勞疑別。徒以士之相見，人之相知，必欲軒蓋逢迎，朝遊夕處。亦常煙波阻絕，風流雨散。去矣孫侯，遠離隔矣。但當晨看旅雁，君逢係帛之書；夕望牽牛，餘候乘槎之客。未能免俗，何莫賦詩？綴集眾篇，列之如左。
仆聞八音繁會，合其德者宮商；萬壑沸騰，殊其流者涇渭。方以類聚，物以群分。出言斯應，則四海之內可以為兄弟；吾道不行，則同舟之人可以成胡越。夫俗徒擾擾，天下喧喧。風雲竭而交道衰，勢利行而小人長。固知深期罕遇，所以縱傾蓋之談；高契難並，所以泣相知之晚。道之行也，獨在茲乎？
楊八官金木精靈，山河粹氣。一門九龍之紱冕，四代五公之緒秩。天資學業，口談夫子之文；日用溫良，身佩先王之德。獨遊山水，高步煙霞。諸侯聞之而願交，三公禮之而爭辟。暫同流俗，薄遊朝市。人倫賞鑒，同推郭泰之名；好事相趨，畢詣揚雄之宅。
爾其年光六合，草色三春。膏雨零於山原，和風滿於城闕。遙遙別館，花開玉樹之宮；望望八川，苔發橫溪之水。當此時也。披雲霧傲鬆喬，坐忘樽酒之間，戰勝形骸之外。雕蟲壯思，則符彩驚人；非馬高談，則鏗鏘滿聽。亹然信天下之奇賞，陶陶然誠域中之樂事。若使陳雷可作，攝齊於廊廡之間；管鮑再生，擁篲於高門之外。蓋因文會，共記良遊。人賦一言，同裁四韻。
大矣哉，文之時義也。有天文焉，察時以觀其變；有人文焉，立言以重其範。曆年滋久，遞為文質。應運以發其明，因人以通其粹。仲尼既沒，遊夏光洙泗之風；屈平自沈，唐宋宏汨羅之跡。文儒於焉異術，詞賦所以殊源。逮秦氏燔書，斯文天喪；漢皇改運，此道不還。賈、馬蔚興，已虧於雅頌；曹、王傑起，更失於風騷。僶俛大猷，未忝前載。洎乎潘、陸奮發、孫、許相因，繼之以顏、謝，申之以江、鮑。梁魏群材，周隋眾制，或苟求蟲篆，未盡力於邱墳；或獨徇波瀾，不尋源於禮樂。
會時沿革，循古抑揚，多守律以自全，罕非常而制物。其有飛馳倏忽，倜儻紛綸。鼓動包四海之名，變化成一家之體。蹈前賢之未識，探先聖之不言。經籍為心，得王、何於逸契；風雲入思，葉張、左於神交。故能使六合殊材，並推心於意匠；八方好事，咸受氣於文樞。出軌躅而驤首，馳光芒而動俗。非君之博物，孰能致於此乎？
君諱勃，字子安，太原祁人也。其先出自有周，濬啟文明之裔；隱乎炎漢，宏宣高尚之風。晉室南遷，家聲布於淮海；宋臣北徙，門德勝於河汾。宏材繼出，達人間峙。祖父通，隋秀才高第，蜀郡司戶書佐，蜀王侍讀。大業末，退講藝於龍門。其卒也，門人諡之曰文中子。聞風睹奧，起予道唯；摧摩三古，開闡八風。始擯落於鄒、韓終激揚於荀、孟。父福畤，曆任太常博士雍州司功交阯六合二縣令，為齊州長史。抑惟邦彥，是曰人宗。絕六藝以成能，兼百行而為德。司馬談之晚歲思宏授史之功；揚子雲之暮年，遂起參元之歎。
君之生也，舍章是托。神何由降？星辰奇偉之精；明何由出？家國賢才之運。性非外獎，智乃自然。孝本乎未名，人應乎初識。器業之敏，先乎就傅。九歲讀顏氏《漢書》，撰《指瑕》十卷；十歲包綜六經，成乎期月。懸然天得，自符音訓。時師百年之學，旬日兼之；昔人千載之機，立談可見。居難則易，在塞咸通。於術無所滯，於詞無所假。幼有鈞衡之略，獨負舟航之用。年十有四，時譽斯歸。太常伯劉公巡行風俗，見而異之曰：「此神童也。」因加表薦，對策高第，拜為朝散郎。沛王之初建國也。博選奇士，徵為侍讀，奉教撰《平台鈔略》十篇，書就，賜帛五十匹。先鳴楚館，孤峙齊宮。乘忌側目，應劉失步。臨秀不容，尋反初服。遠遊江漢，登降岷峨。觀精氣之會昌，玩靈奇之蚃。考文章之跡，徵造作之程。神機若助，日新其業。西南洪筆，咸出其詞；每有一文，海內驚瞻。所制《九隴縣孔子廟堂碑文》，宏偉絕人，稀代為寶，正平之作，不能奪也。
咸亨之初，乃參時選，三府交辟，遇疾辭焉。友人陸季友時為虢州司法，盛稱宏農藥物，乃求補虢州參軍。坐免歲餘，尋復舊職，棄官沈這，就養於交阯焉。長卿坐廢於時，君山不合於朝，豈無媒也？其惟命乎？
富貴比於浮雲，光陰逾於尺璧。著撰之志，自此居多。觀覽舊章，翔群藝，隨方滲漉，於保不盡？在乎詞翰，倍所用心。嘗以龍朔初載，文場變體，爭搆纖微，競為雕刻。糅之金玉龍鳳，亂之朱紫青黃。影帶以徇其功，假對以稱其美。骨氣都盡，剛健不聞；思革其弊，用光誌業。薛令公朝右文宗，托末契而推一變；盧照鄰人間才傑，覽清規而輟九攻。知音與之矣，知己從之矣。於是鼓舞其心，發泄其用。八紘馳騁於思緒，萬代出沒於毫端。契將往而必融，防未來而先制。動搖文律，宮商有奔命之勞；沃蕩詞源，河海無息肩之地。以茲偉鑒，取其雄伯，壯而不虛，剛而能潤，雕而不碎，按而彌堅。大則用之以時，小則施之有序。徒縱橫以取勢，非鼓怒以為資。長風一振，眾萌自偃。遂使繁綜淺術，無藩籬之固；紛繪小才，失金湯之險。積年綺碎，一朝清廓；翰苑豁如，詞林增峻。反諸宏博，君之力焉；矯枉過正，文之權也。後進之士，翕然景慕。久倦樊籠，咸思自釋。近則麵受而心服，遠則言發而響應。教之者逾於激電，傳之者速於置郵。得其片言，而忽焉高視；假其一氣，則邈矣孤騫。竊形骸者，既昭發於樞機；吸精微者，亦潛附於聲律。雖雅才之變例，誠莊思之雄宗也。
妙異之徒，別為縱誕，專求怪說，爭發大言。乾坤日月張其文，山河鬼神走其思。長句以增其滯，客氣以廣其靈。已逾江南之風，漸成河朔之制。謬稱相述，罕識其源。扣純粹之精機，未投足而先逝；覽奔放之偏節，已滯心而忘返。乃相循於步，豈見習於通方？信譎不同，非墨翟之過；重增其放，豈莊周之失？唱高罕屬，既知之矣。以文罪我，其可得乎？
君以為摛藻雕章，研幾之餘事；知來藏往，探賾之所宗。隨時以發，其唯應便；稽古以成，其殆察微。循紫宮於北門，幽求聖律；訪元扈於都洛，響像天人。每覽韋編，思宏大易。周流窮乎八索，變動該乎四營，為之發揮，以成注解。嘗因夜夢，有稱孔夫子而謂之曰：「易有太極，子其勉之！」寤而循環，思過半矣。於是窮蓍蔡以像告，考爻彖以情言。既乘理而得元，亦研精而徇道。虞仲翔之盡思，徒見三爻；韓康伯之成功，僅逾兩係。君之所注，見光前古。
與夫發天地之秘藏，知鬼神之情狀者，合其心矣。君又以幽讚神明，非杼軸於人事；經營訓導，乃優遊於聖作。於是編次論語，各以群分；窮源造極，為之古訓。仰貫一以知歸，希體二而致遠。為言式序，大義昭然。
文中子之居龍門也。睹隋室之將散，知吾道之未行；循歎鳳之遠圖，宗獲麟之遺制。裁成大典，以讚孔門；討論漢魏，迄於晉代。刪其詔命，為百篇以續書。甄正樂府，取其雅奧，為三百篇以續詩。又自晉太始元年，至隋開皇九年平陳之歲，裒貶行事，述《元經》以法《春秋》門人薛收竊慕，同為《元經》之傳，未就而歿。君思崇祖德，光宣奧義。續薛氏之遺傳，制詩書之眾序。包舉藝文，克融前烈。陳群稟太邱之訓，時不逮焉；孔伋傅司寇之文，彼何功矣？《詩》、《書》之序，並冠於篇；《元經》之傅，未終其業。命不與我，有涯先謝。春秋二十八，皇唐上元三年秋八月。不改其樂，顏氏斯殂；養空而浮，賈生終逝。
嗚呼！天道何哉？所注《周易》窮乎晉卦；又注《黃帝八十一難》，幸就其功；撰《合論》十篇，見行於代。君平生屬文，歲時不倦，綴其存者，才數百篇。嗟乎促齡，材氣未盡，歿而不朽，君子貴焉！
兄勔及勮，磊落詞韻，鏗鍧風骨，皆九變之雄律也。弟助及勳，總括前藻，網羅群思，亦一時之健筆焉。友愛之至，人倫所及。永言存歿，何痛如之？援翰紀文，咸所未忍。蓋以投分相期，非宏詞說，潸然掔涕。究而序之，分為二十卷，具諸篇目。《三都》盛作，恨不序於生前；《七志》良書，空撰得於身後。神其不遠，道或存焉。
昌西郡縣，廣漢封疆。岐嶓地德，參井天光。作固作鎮，西南一方。設官分職，鵷鷺成行。△岳州刺史前長史宏農楊諲讚〗
楊公四代，不渝淳則。學以自新，政惟柔克。自君去矣，南浮澤國。日往月來，吏人思德。〖長史河南秦遊藝讚〗
州之端右，必得其鄰。始皇之裔，厥姓惟秦。其明察察，其政恂恂。梧桐生矣，君子當仁。〖司馬上柱國隴西李景悟讚〗
司馬柱國，下成桃李。永安之孫，高平之子。肅肅宗廟，岩岩清峙。士元之才，一日千里。〖朝散大夫行司功參軍事淄川縣公隴西李承業字溝讚〗
大夫李溝，振振公族。就養承顏，閨門雍穆。蒞官行政，人無怨讟。貴而不驕，能保其祿。〖司倉參軍事高平獨孤文字大辯讚〗
大辯若訥，曆官有聲。是司出納，我庾如京。原承道濟，家在高平。祖德勳伐，受氏因生。〖司戶參軍事博陵崔翬讚〗
博陵崔翬，文儒代有。其德不愆，其言不朽。發揮談論，抑揚琴酒。知微知章，可大可久。〖司軍參軍事濮陽吳思溫字如玉讚〗
思溫吉士，地藉東吳。功成覆簣，業就編蒲。受猶冬日，冏若明珠。州中煜煜，此之謂乎？〖司兵參軍隴西李宏讚〗
李宏門胄，衣冠赫奕。氣蘊風霜，心如鐵石。討論詞翰，沈研載籍。善與人交，歲寒無易。〖司法參軍事河南宇文林裔讚〗
宇文周後，累代乘軒。樂然後笑，時然後言。用刑勤恤，斷獄平反，高門可待，東海無冤。〖司士參軍琅琊顏大智讚〗
顏氏之子，閑閑大智，雅善元談，尤長奕思。不偶流俗，坐忘人事。同彼少遊，能安下位。〖參軍事太原王令嗣字複讚〗
參軍王複，真多俗少。琴動遊魚，詞驚夢鳥。仲舉誌大，夷吾器小。德義可尊，人之師表。〖參軍事上柱國榮陽鄭懷義讚〗懷義倜儻，詼諧取容。幕天席地，何去何從？
〖參軍中山張曼伯讚〗謙謙曼伯，不逾規矩。節用厚生，保家之主。〖參軍事盧恒慶讚〗恒慶有地，參卿述職。多士之林，不扶自直。
〖參軍事滎陽鄭令賓字儼讚〗令賓茂緒，凝脂點漆。淑慎溫恭，始終貞吉。〖參軍事通化縣男河南賀蘭寡悔讚〗猗歟寡悔，開國承家。當歌對酒，屬賓煙霞。
〖參軍事扶風馬承慶讚〗承慶學稼，食惟人天。載懷充國，遠事屯田。〖博士尚文讚〗尚文儒者，優遊禮樂，萬頃汪汪，混之不濁。
〖錄事呂忠義讚〗惟彼忠義，見賢思齊。出言無玷，南容白圭。〖郪縣令扶風竇兢字思謹讚〗
竇兢為宰，其身自正。極深研幾，窮理盡性。朗如日月，清如水鏡。化若有神，途歌裏詠。〖鹽亭縣令南陽鄒思恭字克勤讚〗
克勤無怠，敬慎有儀。清談振王，妙跡臨池。弦歌百里，君子攸宜。公家之事，知無不為。〖元武縣令孫警融讚〗警融好禮，宣風下邑。百姓安居，流亡畢集。
〖郪縣丞安定梁歆字敬讚〗安定梁敬，有文有武。馬係青絲，弦門白羽。〖射洪縣主簿上柱國斛律澄讚〗澄為主簿，操綱振領，直而能溫，寬以濟猛。
〖通泉縣丞上柱國於梁客宇希嬴讚〗希嬴負劍，久事戎韜；功名不立，州縣為勞。〖射洪縣尉康元辯讚〗元辯精銳，風生筆端。片言折獄，一尉當官。
〖飛烏縣主簿蕭文裕讚〗文裕就列，明經擢第。優哉遊哉，聊以卒歲。〖飛烏縣尉王思明讚〗思明好學，博古知今。友朋千里，風月招尋。
吾少也賤，信而好古。遊宦邊城，江山勞苦。歲聿雲徂，小人懷土。歸歟歸歟，自衛反魯。
大辰之歲，正陽之月，有郪縣宰扶風竇競，字思昚，昭宣令德，光闡化猷。庶政惟和，萬民以理。閑庭不擾，退食自公。遠覽形勢，虔心淨域。乃與禪師釋智海忘言契道，寓目於長平之山。援飛莖，陟峭。削成千仞，壁立萬尋；俯觀大地，僅如棗葉；下望須彌，裁同芥子。飛流滴瀝而成響，喬樹璀璨而垂榮。玉堂石室，千門相似；璧殿珠毫，十方皆現。慷慨榱桷之未立，籲嗟棟宇之莫修。不舍有為，取諸大壯。
觀夫左龍角，右參旗，前太微，後營室。駢羅列以雜遝，瑟蕭條而清泠。上磊落以晃朗，下泓澄而靉靆。參參差差，森森纚纚，千櫨萬栱，乍合乍離；蒨蒨粲粲，絢絢煥煥，六采五章，或同或散。莽如天覆，矗似雲平。金火合含於垂珠，日月相望於銜璧。璿墀釦砌，平接太階；玉戶金扉，俯臨閶闔。曳紅日，舒丹霞。豐隆為雷，砰鏗訇於軒檻；列缺為電，翕曶霍於庭除。寒暑隔閡、於牆垣，虹霓回帶於廊廡。仰之不極，目炫炫而喪精；登之無階，心皇皇而失度。若士翔九垓之表，仍不逮於上榮；大章窮四海之間，猶未離於前墄。借如梵天之宅，釋帝之宮，兩曜城池，五雲樓觀。輪王所處，純金為說法之堂；諸佛所遊，眾香作經行之地，亦未可同年而語也。
夫黃金鏤榜，會不若四攝之門；青石為牆，曾不若三空之舍。殫百工之力，建七寶之樓，豈徒然哉？良有以也。故如來神力，且觀嚴淨；道師方便，化作一城。事有古而可以質於今，言有大而可以徵於小。是則毗耶四會，俱發道心；險路從人，鹹知寶所。其銘曰：
長平山兮建重閣，上穹窿兮下磅礴。紛被麗兮駢交錯，嚴色相兮衝寂寞。誰所為兮天匠作。
搢紳先生牧於東郡，繩屬吏有公於獄者。某適次於座，乘間諮其所以為公之道。先生曰：「吾每窺辭牒，意其曲直，指而付之，彼能立具牘，無不了吾意，亦可謂盡其公矣。」某居席之末，不敢以非是為決，及退而辯其公。
且《傳》曰：「君所謂否，臣獻其可，君所謂可，臣獻其否，是欲彌縫其不至也。」及君可亦可，君否變否，故平仲罪邱據踵君之意，叔向譏樂王鮒從君者也。所以知詢於愚，或有得也；尺先其寸，或有長也。皆庸其涓滴，將助其廣大也。況末世纖狡，內荏外剛，烏有不盡其辭，而能必究其情乎？使居上者得其情，屬踵而詰之，可謂合於理，未足言公也。若居上者異於見，遠於理，亦隨而鞫之，取協於意，所謂明於不法，烏可謂公哉？
且不師古之言，非不可為也，為之不能遠；不由禮之事，非不可行也，行之不能久；故君子盡心法古，動必本禮，將遠而不泥，久而不亂也。若乃告諸獄任意以為明，其屬徇己以為公，使懷幸者有窺進之路，挾邪者有自容之門矣。矧叢棘之內，辛楚備至，何須而不克？而況承執政指其所欲哉？嗚呼！欲人之隨意者，吾見亂其曲直矣；樂人之附已者，吾見汨其善惡矣。而猶伐其治，譽其公，無乃瞽者衒別諸五色乎？
