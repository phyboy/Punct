諸侯計功，其銘曰仲山甫式於百辟；大夫稱伐，其銘曰正考甫恭於三命。所以揚其先祖，所以示其子孫。上古之初，刊於禮樂之言；中年以降，述於宗廟之碑。文質既殊，條流遂廣，山河永配，金石長存。或旌原氏之阡，或表滕公之墓。觀百林之字者，孝廉之舊業，於是乎不愆不忘；讀黃鳥之詞者，文範之餘風，於是乎可久可大。
公諱珽，字叔瑉，河南洛陽人也。宇文歸之遠派，宇文翰之餘秩。龍火晝夜於鍾山，鵬雲南北於溟海。自中州圯坼，上國崩離，魏氏忘其寶圖，齊人弄其神器。則天有成命，周雖舊邦，文王以業重三分，昭事上帝；武王以功成八百，陰騭下人。車書混一於域中，子弟星羅於海內。方乎劉澤，乃天漢之懿親；匹以曹洪，即當塗之近屬。及其隋室遷鼎，唐運握符，固亦壇社仍存，山河不替。曾祖顯和，後魏冠軍將軍朱衣直閣東夏州刺史車騎將軍散騎常侍長廣郡公，周贈使持節開府儀同三司延丹綏三州諸軍事延州刺史。《周書》有傳。對揚天命，保乂王家。霍去病初封冠軍，周亞夫始為車騎。剖符之重，任在於六條；建國之榮，禮高於五等。祖神舉，使持節驃騎將軍、開府儀同三司、京兆尹、柱國大將軍、并潞肆石四州十二鎮諸軍、并州總管、東平郡公，贈少保。《周書》有傳。材優輔弼，業讚雲雷。晉則羊祜儀同，楚同若敖柱國。王章之拜京兆，天子聞其直言；郭伋之蒞并州，諸童符其恩信。考誼，隋文皇帝挽郎，皇朝益州青城瀛州清苑二縣令，鉤深致遠，直道正詞，不汲汲於富貴，每乾乾於日夕。廣都蔣公炎，非無社稷之能；太邱陳仲弓，自有閨門之德。
公慶成弧矢，氣襲芝蘭。劍則赤山之精，照牽牛於北列；鼎則黃雲之寶，入天駟於東方。資大孝而立身，蘊中和以成德。詞參變化，稽百代之闕文；學富圖書，閱三冬之舊史。司徒袁粲，許之以橋栝豫章；處士禰衡，目之以椅桐梓漆。初任國子生，擢第授道王府參軍兼鄭州參軍事。橫經太學，射策王庭。高陽才子宣慈惠和之譽；武公新邑，濟河洛潁之間。兼攝務殷，參卿位重。王徽之任達，國士升車；劉簡之博聞，中郎寓直。秩滿，授遂州司戶參軍事。天開井絡，地泄江源。財雄翕習於外區，棟宇相望於近甸。尹興為政，知陸續於眾人；黃讜臨官，識包鹹於數子，尋遷絳州翼城；今大梁星野，少澤封圻。城故絳以深其宮，都新田以流其惡。實惟繁劇，載著循良。魯國有司，無擅徵之事；南陽郡吏，罷休沐之娛。州府狀聞，鄉亭頌德。亦由禮讓之化，綿竹於是乎作歌；風俗之夷，浚儀於是乎刊石。稍遷符璽郎，尋奉敕檢校鴻臚本官如故。環濟要略，掌天子之符璽；劉熙《釋名》，表京師之心腹。是分麾節，式讚王侯；國信不差，郊迎有序，遷尚書職方員外郎。《夏書·禹貢》，辨其川澤；《周禮·職方》明其物土。清晨伏奏，幾承題柱之恩；閒夜絜齋，惟有張燈之宿。詔除朝散大夫晉州司馬，尋遷長史。平陽舊縣，姑射靈山，玉印仍存，瑤城未改。習鑿齒之逢宣武，三命而踐侍中；管公明之謁冀州，四見而登別駕，詔遷同州長史。河西輻輳，渭北膏腴。秦地之下邦，漢京之左輔，使君何以為政？端右宜其得人，江統智賢，直言則陳留阮宣子；唐林薦善，通理則汝南黃叔度。王祥糾合，屈公輔之宏才；荀羨逸群；壯衝天之勁翮。享年六十有五，以永淳元年六月二十一日，終於華州之別業。
嗚呼衣哉！公元亨利貞，文行忠信。禮樂之君子，儒林之丈人，當在顏冉中求，自是風塵外物。友於之義，伯淮與季江同寢；朋從之道，鮑叔與管仲推財。優遊大學之中，藉甚平台之下。輜車就列，化洽於二州；油軾當官，政成於半刺。道尊德貴，而大位不躋；有誌無時，而天年不永。即以其年十月，遷窆於鄭縣安樂鄉之西源。嗣子某官等，詩禮預聞，箕裘早學。生則盡其養，劉殷積粟於七年；歿則致其哀，唐頌絕漿於九日。占白鶴，相青鳥。鄭伯所封，有鹹林之采地；晉侯所賂，有河外之城邑。其川渭水而玉璜，其鎮華山而金石。習習旐，紛紛野田。範巨卿則素車來哭，韓元良則緦麻設位。大夫受梁鴻之命，終陪列士之墳；妻子從田豫之言，竟托神人之墓。嗚呼哀哉！銘曰：
國自東部，家承北平。遂荒中縣，奄有神京。時逢日薄，運改天正。二王之後，三代之英。
惟宗惟祖，有典有則。大魏將軍，隆周柱國。於穆顯考，其儀不忒。禮樂宣風，閨門表德。
五才鍾秀，百福與賢，蜀都曾子，漢代顏淵。公之廣學，其積如山；公之大辯，其流如川。
親則郕霍，地居周鄭。人物會同，歌謠鼎盛。設官分職，天子有命。束發登朝，參卿軍政。
江漢之流，河汾之都。禮優懸榻，任重前樞。六璽為貴，皇天降符；九州為廣，益地開圖。
平陽守土，下部風俗，秦晉閭閻，山河軌躅。緹油之化，海沂之曲。始聽雞晨，行複驥足。
龜長筮短，吉往凶來。賓朋永訣，徒禦相哀。華館無象，元堂不開。青龍水曲，白馬車回。
漠漠古墓，槭槭寒桐，郭門之路，平林之東。天光少日，地氣多風。凡生物而必死，唯君令始而善終。
王氏之先烈，代為佐命。秦之霸也，則王離滅楚國而三將連衡；漢之興也，則王陵誅項籍而五侯同拜。南陽克定，應圖識而作司空；西晉聿興，合歌謠而濟天下。昔者伊尹、伊陟，但保乂於商朝；太公、桓公，唯夾輔於周室。蕭何之後，居食祿而無聞；鄧禹之孫，在當塗而不嗣。未有夏殷三統，金木五遷；冊命重光，軒裳代襲。則我琅琊之郡，有冠蓋之時乎？建昌之縣，有公侯之子乎？
公諱義童，字元稚，其先琅琊臨沂人也。永嘉之末，徙於江外。皇運之始，遷於五陵，今為雍州萬年人也。祖僧興，齊會稽令，梁安郡守南安縣開國侯，祿位千石，珪符五等。營室回於羽儀，山河入於盟誓。父方駼，梁正閤主簿伏波將軍梁安郡守，隋上儀同三司。以惠和之性，有文武之才。伏波將軍，從征等於馬援；儀同三司，開府均於鄧騭。
家餘積慶，郡不乏賢。代臨本州，則元賓之父喜形於色；繼為本守，則張翕之子迎者如雲。自齊國遜位於梁庭，及隋人內禪於皇室，夏禹之鼎，寶命集於周朝；禦龍之家，世祿歸於範氏。公台階茂緒，昴宿精靈。五百歲之賢才，一千年之王佐。忠規武節，學府詞林。元方閨門，敬其有德；少遊鄉裏，稱其善人。實惟清廟之器。是曰皇家之寶。韻諧金石，奏虞庭之八音；德合珪璋，列塗山之萬國。黃河一曲之水，莫測其源；赤城千丈之岩，未階其峻。群童忽聚，綴帛而引幡旗；父老相呼，授履而傳兵法。隋授左勳衛率，非其好也。
河東離析，海內風塵，天子溺於膠船，諸侯問於金鼎能。能扶天下之危者，必據天下之安；能除天下之憂者，必享天下之樂。我高祖神堯皇帝就之如日，望之如雲，發三河之雷電，平四海之曆象。武王之仗黃鉞，一月臨於孟津；高帝之執朱旗，五星聚於東井。公瞻烏於屋，射隼於墉。陳平則間行而去楚，酈生則長揖而歸漢。奉符係組，觀軹道之降王；偃武修文，見山陽之散馬。初拜車騎將軍，稍遷右屯衛將軍，錄有功也。
考於周典，崇德報功；稽於春秋，策勳命爵。車騎萬隊，備涼土之羌戎；衛軍千兵，掌京師之屯禁。於時天下初定，邊方未輯。二十八舍，尚有吳越之妖氛；一十三州，猶積東南之殺氣。武德四年，詔公為江南道招慰使。鼓琴而送，受命而行，乘使者之車，掌行人之旌節。陸賈至於南海，先責尉佗；隋河入於九江，即徵黥布。詔除泉州都督，封建昌縣男，食邑三百戶。鬥牛星象，舜禹精靈，境接東甌，地鄰南越。言其寶利，則玳瑁、珠璣；敘其風俗，則丹雞、白犬。公門容駟馬，位列三刀。防薏苡之譏嫌，絕簡書之流謗。豈直廣州清節，酌貪泉於石門；合浦神君，返明珠於漲海。貞觀三年，詔遷散騎常侍，行果州刺史。
授期天帝，肇跡人皇。南充國之舊都，西宕渠之古邑。岡巒紛糾，天彭雙辟而作門；珠貝浮沈，巴水三回而成字。公入參師友，出居方伯，金蟬左貂，朱旗曲蓋。才臨蜀郡，即聞來暮之歌；初踐益州，已聽中和之樂。七年，詔遷銀青光祿大夫，行恒州刺史。
西街畢昴，北嶽恒山，天開太乙之宮，地列并州之鎮。境分靈壽，魏將樂羊之所封；邑對行唐，趙王惠文之所築。公政成期月，風行萬里。鄧晨一郡，漢帝稱為主人；李廣數年，匈奴號為飛將。行嚐計日，郭伋不負於童兒；郡異中平，王觀無私於任子。既導德而齊禮，亦勝殘而去殺。三禾在殿，將拜鄭宏；兩雁隨車，坐悲虞國。享年若干，以十五年冬十一月二十五日，薨於洛陽之清化裏。
公家傳將相，世有忠貞。屬離亂之宏多，值風雷之草昧。河宗兩日，負鼎而謁成湯；渭水七年，垂釣而逢西伯。將軍再命，刺史三遷。種暠欒巴，牧人之良翰；龐參虞詡，將帥之宏規。立事於當年，揚名於後代。兄國卬，穀穀州刺史。弟國稀，仁州刺史。荊枝擢秀，棣萼生輝。何止平輿之二龍？是為賈家之三虎。唐虞之際，四嶽分居；趙魏之間，八男為郡。公雖勳參締構，位總班條，金友玉昆，良田廣宅，而能吐食下士，倒屣迎賓，無笑客之美人，有拜賓之童隸。策名委贄，善始令終。生當封侯，克成丈夫之誌；死而可作，無忘事君之道。越十六年二月二日，葬於伊闕縣之萬安山，詔贈雜物百段，給議仗往還，禮也。亭連長樂，城枕高都。守闕塞者汝寬，適伊川者辛有。北瞻洛汭，尚想元凱之墳；東望邢山，依然國僑之墓。
夫人陽翟縣君河南褚氏，即太常卿陽翟康侯亮之女，中書令河南郡公遂良之妹也。宋公子之流派，褚先生之苗裔。宏夫人之禮，傳淑女之詩。有文在手，歸於魯國；有鳳和鳴，適於陳氏。邑之石窌，縣以封邱。夫尊於朝，妻貴於室。仙人暫別，初悲寡鶴之聲；寶劍才分，終合雙龍之氣。以某年月日，薨於某所，越某年月日，祔於建昌公之舊兆。
長子師本，太穆神皇後挽郎，襲建昌公，曆韓王府祭酒岐州司士參軍定州安喜縣令。譽聞州裏，學富邱山。以卿子而為郎，以象賢而開國。朝遊楚澤，暮宿燕宮。東臨石柱，雍為積高之地；右會長星，唐是中山之邑。出遊鄰國，不以陪臣見輕；上謁邦君，不以屬官相待。洛陽朝覲，適見雙鳧；東都墓田，行悲駟馬。以年月日，終於某所。越某年月日，即陪葬於先兆。
次子師表，左千牛備身，遷尚輦直長，曆許州臨潁、博州堂邑、滄州樂陵、綿州萬安、果州西充五縣令，能傳祖業，克嗣家聲。有言偃之文章，兼仲由之政事。晨陪紫極，繞鉤陳之六星；旦奉黃麾，屯玉車之千乘，至若繁昌土宇，魏文帝之墠壇堂邑提封，漢陳嬰之侯國。河分九道，渤海東臨。江派五津，昆侖北指。莫不愛人以禮，為政以德。鍾離意之禁暴，不用尺刀；公孫述之有神，能持五縣。次子師元，巂州都督府嘉徵縣丞。次子師楚，夔州都督府雲安縣令。芝蘭有秀，羔雁成行。滇北數十尹，莫大邛都之縣；邑東七百里，唯有巫山之峽。言其縣職，夔龍入於闕門；敘其邑人，鸞鳥翔於學舍。咸能生盡其孝，喪盡其哀。積粟萬鍾，思負為而何得？榱題三尺，泣吾親而不見。卜其宅兆，麟鳳匝其岡巒。陳其簠簋，春秋變其霜露。思傳舊德，式建豐碑。戴安道作頌於鄭元，蔡伯喈披文於郭泰。魏武皇讀而稱妙，非所望焉；夏侯湛見而陋之，固其宜也。銘曰：
厥初兮後稷，導生人兮知稼穡。降及兮文王，精翼日兮衣青光。平東遷兮郟鄏，晉上賓兮帝鄉。秦三將兮繼代，漢五侯兮克昌。比狼山兮峻極，等淮水兮靈長。惟祖考兮鼎盛，佩金璋兮疊映。彼山川兮降靈，生玉樹兮青青。成張良兮昴宿，乘傅說兮箕星。出忠兮入孝，武緯兮文經。陳嘉謨兮制千里，摛藻思兮掞天庭。有隋兮喪亂，土崩兮瓦散。皇運兮權輿，人神兮攸讚。值笙鏞兮變響，屬天地兮貞觀；河兩日兮事殷，井五星兮歸漢。帶長劍兮暐煜，擁幡旌兮照爛，周命兮惟新，雲雷兮尚屯。控東南兮荒景，負江海兮未賓。陳禮樂兮命使，動車兮轔轔。用蛇符兮澤國，頒虎節兮山人，專一方兮革麵，重九譯兮稱臣。天垂兮星紀，地連兮交趾。山草樹兮潛移，蜃樓台兮鬱起。遷合浦兮太守，為廣州兮刺史。歸漲海兮明珠，飲石門兮貪水。侃衝天兮八翼，代出身兮萬里。全蜀兮奧區，枕邛笮兮倚巴渝，有靈台兮古跡，有充國兮舊都。豐貂兮左珥，介士兮前驅。濬三刀兮持節，昌兩日兮剖符。降鳴鳩兮大夏，騁神馬兮長衢；畢昴兮分野，蘭堂兮四下。漢皇帝兮國都，耿將軍兮壇社。若恒山兮詔鄧，猶朔方兮命賈。李北平兮漢飛，郭并州兮竹馬。瞻泰階兮坐躡，惜天年兮不假。伊大姓兮潁川，有美人兮嬋媛。桂生兮因地，女嫁兮因天。見乘龍兮奕奕，睹飛鳳兮翩翩。知蘧瑗兮有禮，笑虞邱兮未賢。始銜悲兮晝器，終共盡兮千年。卜龜謀兮習吉，陳旨酒兮嘉栗。車徒儼兮在門，旌旆紛兮竟術。循洛橋兮南渡，從國門兮右出，樹蕭蕭兮有風，雲慘慘兮無日。指邱陵兮一閉，與天地兮相比畢。悲孝子兮純深，孰憂思兮可任？訴高天兮泣血，蹐厚地兮崩心。樹碑兮神道，無愧兮詞林。曆陽之都兮水沒，圓嶠之海兮山沈。俾外孫兮幼婦，生白玉兮黃金。
惟漢高祖應天順人，祭蚩尤於沛庭，斬大蛇於豐澤，則豐沛之豪傑乘於雲矣。惟漢光武龍飛鳳翔，舉新市之八千，破王尋之百萬則南陽之佐命動於天矣。我高祖神堯皇帝以唐侯而建國，從晉陽以起兵，協和萬邦，光宅天下，則太原之衣冠有大勳矣。
公諱湛，字懷元，太原晉陽人也。十一代祖卓，晉給事中。母常山公主，河東有湯沐邑，因家焉，葬於長壽縣，故鄉有太原之號。皇業伊始，公以中涓從事賜田鄠杜間，今為雍州人也。昔武王定於下人，太子賓於上帝，基豐鎬而開國，籍神仙以命氏。霸則司徒所讓位，天子所不臣；昶則孝弟於閨門，務學於師友。豈直橫江斬將，南登建業之台；玉食金溝，北徙邙山之宅？自茲厥後，數百年間，國移三統，周人共推其代祿；家徙五陵，漢朝不易其冠冕。曾祖邁，後魏中書侍郎彭城王府司馬，周春官大夫都督晉陽侯。祖亮，本州主簿司水上士，隋贈信州刺史，太名革於東魏，天命集於西周，宗伯所以辨其儀，林衡所以平其守。父綽，秦孝王府掾仁壽宮監離石郡通守晉陽侯，皇朝石州刺史，逆賊劉武周攻陷郡城，因而遇害，贈代州總管，諡曰烈侯，禮也。
天造草昧，王業艱難。周師才至於太原，胡兵遂入於離石。負戶而汲，不能定西戎之禍；析骸而爨，不能解南楚之圍。仁者殺身以成名，君子有死而無貳。公承聖賢之末代，屬喪亂之宏多。天子乘輿，方靖秣陵之氣；諸侯斧鉞，莫救驪山之烽。國有命而何言？邦無道而斯隱。大業之季，本州察孝廉，非其好也。高祖乃操鬥極，拜圖書，再駕臨於孟津，五星合於東井。公解衣而濟，策杖而行。酈食其之長者，逢漢祖而長揖；袁曜卿之茂才，見曹公而不拜。從平霍邑，授紫金光祿大夫，入長安，加左光祿大夫，曆丞相相國二府典簽參軍事。高祖受禪，擢為通事舍人通直散騎侍郎，封金水縣侯，食邑七百戶。稍遷虞部郎中，丁烈侯艱去職，尋起為隴西別駕商鄜二州刺史。定其封邑，誓以河山。蕭相立功於萬代，留侯決策於千里。願持一郡，洛陽之任耿純；兼攝八州，江都之拜陶侃。龍朔三年，遷使持節東督瀘榮溱珍四州諸軍事瀘州刺史上柱國，荊州大都督府司馬冀州刺史。江陽縣地，瀘水提封。參伐下而為益州，岐山上而為井絡。尺兵再戢，黃昌兩日之歌；槃水斯來，景伯三年之化。功成露冕，歲及懸車。歎疏廣之知足，慕祁奚之請老。乾封二年，上書乞骸骨，詔公祿賜同京官，仍朝朔望。天子曆吉日，協靈辰，郊上元，祀清廟。詔公行太尉事，國之大事，攝在有司。蒼璧黃琮，六玉以昭天地；路鼓陰竹，九變而祠祖考。名遂身退，居常待終。山川則群望並走，星象則中台夜坼。春秋九十有三，以鹹亨三年七月十七日，薨於京師永崇裏，諡曰敏。喪事官給，賜物三百段，米粟三百石，葬日車服往還，有司監護。
公幼鍾偏罰，毀瘠過人。八歲讀詩「至無母何恃？」廢書慟哭，嘔血數升。逮事繼親，孝聞州黨，恩深母子。比王元之事親，夢感夫妻；等衡卿之至孝，年才一紀。有若成人，吏部薛公，見而稱歎。
潁川之司馬德操，早知劉廙；譙國之夏侯泰初，深歎樂毅。兵次霍邑，力戰有功。高祖嘉之，賜良馬一匹。進圍京城，為伏弩所中，高祖臨視，賜物三百段。流血及屨，未絕鼓音。左輪朱殷，豈敢言病？武德之始，奉使嶺南，馮盎等稽首稱臣，獻琛奉贄。舍人薛卓，遇害北庭，詔公責問，單於謝罪，賜黃金五十斤，雜彩二百段。南逾漲海，北渡陰山。大中大夫去尉佗之黃屋，高車使者作匈奴之鐵券，離石之難也。枕幹而寢，見星而行，號泣不絕聲者千里，水漿不入口者數日。同武陵之任襲，入搆諸羌；異河內之張武，空持遺劍。吳遠由其得銘，王裒以之攀柏。冀州境內，舊多淫祀，褰帷按部，申明法禁。詔書遷秩，百姓攀車，立廟生祠，樹碑頌德。亦猶欒巴典郡，山鬼潛移；張禹牧州，江濤不起。公出身六十載，遺愛二十州。遂罷方嶽之官，仍居上台之位。
始於撥亂，伊尹之輔成湯；終於太平，軒轅之得風後。然後拂衣高蹈，躬覽載籍，著《遺誡》十八章，盛行於代，法文王《周易》之變，象尼父《孝經》之篇，窮性命之理，盡天人之際。莊周著論，生也若浮；史佚立言，歿而不朽。越文明元年二月十七日，陪葬於獻陵，禮也。
長子朝散大夫行扶風令遐觀等，生芻一束，泣血三年。不逾聖人之禮，能行大夫之孝。京兆載開其新阡，昆吾用昭其舊德。百年宮室，宛在章台之東；五校軍營，依然茂陵之下。其銘曰：
昔在湯武，阿衡、尚父；下及高光，蕭何、鄧禹。皇天眷命，赫矣高祖。惟嶽降神，克生元輔。攻城野戰，張飛、關羽；奇策密謀，荀彧、賈詡。始陪營衛，仍參幕府。旌節龍沙，軒旗象浦。出臨方嶽，入調風雨。其生也榮，池台鍾鼓；其死也哀，陳兵複土。孝乎惟孝，無父何怙？刊石勒銘，永傳終古。
惟黃帝大電之精，以太清而張樂；惟高辛招搖之象，以人事而紀官。於是乎生我司徒，敬敷五教，翼讚虞帝而感熙庶績。惟殷湯受天明命，以統九有之師；惟微子崇德象賢，以為萬邦之式。於是乎生我丞相，約法三章，光輔漢室而威加四海。自齊宣皇帝商周之日，號西伯以稱臣；太祖高皇帝堯舜之朝，避南河而革故。司空臨川獻王懿親明德，論道經邦；中庶子平樂侯開國承家，丹書白馬。於是乎生我齊貞公，惟魏之寶，惟周之翰。開上帝而格天地，變陰陽而平水土。詳求典載，曆選台衡。或大澤而康帝圖，或高邱而濟王業。諸侯五百，伊尹出於庖廚；甲士三千，太公起於屠釣。未有上從軒後，下及全齊。聖主明君，三居域中之大；帝師王佐，累極人臣之重。古所謂歿而不朽者，抑斯之謂歟？
公諱彪，字明俊，蘭陵人也。即宣帝之元孫，高帝之曾孫，臨川王之孫，平樂侯之子。稟神河嶽，藉慶王侯。攀兩曜之末光，乘五行之秀氣。溫厚廉讓，當時以為達人；宣慈惠和，天下謂之才子。屬三方鼎立，九土星分。祿去公朝，失諸侯之盟會；政由梁國，建天子之旌旗。士女同歎於商墟，鬼神共謀於曹社。公杜門屏跡，心不自安，與門生故吏數百人歸於後魏。宣武皇帝以客禮待之，詔除給事中，假龍驤將軍，正光五年兼彭城府長史。假節則將軍比於王濬，優禮則長史兼於杜襲。龍驤可畏，晉後任之於渡江；騏驥不乘，魏氏托之於留府。六年除通直郎散騎常侍中書侍郎，永安三年帝北巡，遷撫軍將軍銀青光祿大夫散騎常侍。
散騎通直，起於天興之元；中書侍郎，始自黃初之代。宣威撫軍之號，僕射光祿之名，奇才總於文武，重任歸於將相。徐方叛逆，以公為行軍長史兼統別部，仍加鼓節。彭城宋邑，海嶽徐州，嶧陽孤桐，羽畎夏翟，昔稱都會，今實邊陲。魯伯禽始得專征，周穆王遂行天討。公手執旗鼓，坐謀帷幄，以陶侃部分之明，當阮孚戎旅之重。有如荀羨，獨負逸群之才；不學江逌，空有連雞之喻。徐州平，遷黃門侍郎揚州大中正。
黃扉藹藹，青瑣沈沈，有若張公之萬戶千門；博觀圖籍，太湖為浸，會稽為山，有若荀最之十郡一州。詮藻人物，累遷大司農，秦稱內史，漢曰司農。管夷吾陳不涸之名，耿壽昌立常平之議。時播百穀，後稷讓於《虞書》；阜成兆民，列卿拜於周典。普泰元年遷車騎將軍，加右光祿大夫，永熙二年出為潁川太守。地稱汝潁，俗尚申韓，有鄭伯之別都，有周公之朝邑。教之德化，無囚曆於八年；會於賢能，旁潤逾於九里。
於時齊武王居中作相，實有遷鼎之謀；周太祖在外持兵，深懷事君之道。昭公失位，由季氏之執權；襄王出居，成晉文之霸業。三年秋八月武帝幸長安，以義兵從順。大統元年授開府儀同三司，封靈璧縣開國子，邑三百戶。金堤石印，清濟濁河，爰賜土田，以為藩屏。漢之宰相，始開封邑；周之列侯，實兼卿士。二年拜車騎大將軍，九年遷五兵尚書，十年遷中書監，領驃騎大將軍，加開府儀同三司，進爵為公，增邑一千戶。天子有詔，不入軍門；匈奴未滅，不營私第。蔡謨冕服，十六年遷侍中驃騎大將軍，以下並如故。昔惟常伯，今則侍中，切問近對，拾遺補闕。冕旒無象，先問顧和；玉佩不存，即徵王粲。廢帝後二年公不賀，出為使持節華州刺史，侍中並如故。桃林國邑，大荔城隍。三秦六輔之奧區，五嶽四瀆之襟帶。倪寬之為內史，唯事溉田；薛宣之守馮翊，但知拱默。尋加特進，餘如故。
官品第一，朝廷所敬。辟吏如五府之間，班列在三公之後。唐虞之繼文德也，稷契謨明於兩朝；魏晉之順大名也，裴王建功於二代。周武成三年進封青州齊郡公，邑二千戶，賜號東嶽先生。詔曰：「堯有四嶽，朕惟公一人。賜雜彩二千段，甲第一區，雍州良田百頃。」其優禮如此。堯命羲仲，星鳥嵎夷之官；周賜薑牙，穆陵無棣之境。三王不襲，同盟固於泰山；百代相因，舊國傳於負海。惟保定四年，公薨於長安私第。天子罷朝，群臣赴吊，喪用官給。嗚呼哀哉！五年贈少保使持節揚光桂三州諸軍事揚州刺史，諡曰貞公，禮也。
公少丁外艱，州黨稱其孝。齊武皇帝見而歎曰：「可謂吾家曾閔。」外祖太尉公王儉謂其子侍中騫曰：「成汝宅相者，在此孫乎？」公之北歸也，後魏宣武帝敕曰：「昔微子去殷，項伯歸漢，卿又得之認今。」公涕泣橫流，跪而對曰：「臣家國不造，鼎祚淪亡，進不能匡正，退不能死節。今復托身有道，何敢比德古人？」帝益重之。及周太祖作相西朝，王侯之下，皆望塵而拜。公與之抗禮，太祖尤相敬待，屢有諮詢。嘗曰：「國家之子房也。」公體淳和之至性，負廊廟之大才。孝通神明，忠定社稷。馬伏波來遊二帝，晏平仲能事百君。在魏則賈詡、荀攸，在周則太顛閎夭。惟司徒克慎厥始，惟丞相克和厥中，惟公載德，克成厥終。三後同其政道，子孫訓其成式，輝光助於日月，積德廣於宇宙。以某年月日葬於少陵原，國遷三代，年移十紀。杜當陽之碑石，沈漢水而無聞；仲山甫之鼎銘，入匈奴而不出。
曾孫皇朝右金吾將軍同州刺史得照，宏才大節，玉振金聲。入當天子之右軍，出臨帝京之左輔。承積善之餘慶，襲大宗之不遷。願述家風，思傳祖德。是用勒銘刻石，相質披文。載於景鍾，大夫稱伐之義；書於太常，諸侯計功之道。追題瓦屑，鄭康成北海之門；重刻碑陰，張平子南陽之墓。其詞曰：
黃帝攝政，勤勞耳目。居於軒轅，戰於涿鹿。咸陽黜夏，登壇受福。表正萬邦，纘禹舊服。
逮乎微子，周之國賓；降及蕭叔，宋之懿親。高祖丞相，王跡是因。宣皇御史，社稷之臣。
太陰所立，皇齊誕聖。既創元基，仍集大命。謀孫翼子，重熙累盛。天祿永終，南風不競。
惟公載誕，克嗣家聲。千丈多節，三年一鳴。待時而動，以族而行。才歸晉國，璧入秦庭。
符堅拜首，降天之使；陶豫策名，勤王之事。任隆起草，榮高近侍。赫赫禁門，雍容貂珥。
日暮青瑣，夕郎之職。法駕畢陳，黃門次直。帝王之盛，誠在農殖。如京如坻，我黍我稷。
吳王舊國，采山鑄錢。公為中正，佩以韋弦。夏禹遺跡，今來潁川。公為太守，示以蒲鞭。
齊稱東帝，周稱西伯。諸侯謀王，天子下席。公之忠義，如彼松柏。
發自新邑，歸於陸海。魏德雖衰，天命未改；功成晉鄭，為而不宰。寵茂山河，於是乎在。
亞夫真將，去病元勳，持兵對揖；絕漠行軍。尚書武庫，抑有前聞；侍中重席，曾何足雲？（其十）
當塗遜位，有周經野。二國唐虞，兩朝裴賈。出守馮翊，人無訟者。受封於齊，實匡天下。（其十一）
晨占赤烏，夜辨黃熊。曾參易簀，期於令終；子囊城郢，沒有遺忠。明君輟祭，群臣會同。（其十二）
黃屋左纛，輕車介士。朝發桐鄉，暮歸蒿裏。積善餘慶，由來尚矣。公侯子孫，必復其始。（其十三）
