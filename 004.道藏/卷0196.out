公諱衝寂，字廣德，隴西狄道人也。左衛大將軍西平王之孫，荊州大都督漢陽王之子，今上之族兄也。原夫帝堯之緒，運期授於天漢；顓頊之胄，大命集於皇家。光耀則若木十枝，波瀾則長河九派。或中軍桉部，金鼓所以節其聲；或刺史班條，冕旒所以彰其德。信可謂玉林多寶，天族多奇，以禦家邦，以藩王室者也。
公山河誕慶，辰昴發祥。金多木少，孔文舉之天骨；玉潔冰清，華子魚之神彩。南陽季恭偉，懸識宰臣；沛國趙元儒，竊知公望。編漢皇之兄弟，列周室之邢茅。天下稱其八才，吾家號為千里。初任尚舍直長，稍遷城門郎，仍奉敕於宏文館讀書，掌舍諸宮城門列校。詔詣東觀，有黃香之博聞；賜其制書，有班遊之廣學。尋授駕部員外郎，轉金部郎中，又敕公為戎州道支度軍糧使。天府充刃，軍儲委積。振南宮之紱冕，譽表三台；曆西蜀之江山，榮高駟馬。遷太府鴻臚二少卿，丁艱去職。楊播之登太府，初聞累遷之命；鄭默之拜鴻臚，遽見終喪之禮。卜子夏既祥五日，彈不成聲；孟獻子加人一等，縣而不樂。服闋，曆青、德、齊、徐四州刺史。東臨巨海，西至長原。或全齊曆下之軍，或大禹徐方之地。任隆荊部，陶侃八州；寄重潯陽，桓伊十部。遷宣州刺史，吳王舊邑，楚國先封。江回鵲尾之城，山枕梅根之冶。蜀郡無此，計吏則惟薦張堪。潁川尤多，璽書則但稱黃霸。巡察使以尤異聞，遷陝州刺史。觀其井邑，虢仲上陽之故墟，廢其川原，周公分陝之遺跡。唇齒通其列國，咽喉壯其天險。善人為政，無待於百年；童子行謠，先符於兩日。
於斯時也，天以順動，帝以會昌。修封禪於岱嶽，作明堂於汶上。望山川而遍群神，執玉帛而朝萬國。制公檢校司理常伯，文昌之省，遙接太階，建禮之門，旁連複道，萬幾匡讚，八座謀猷。既陪軒帝之巡，乃覿漢家之事。屬阿孫南走，憑鬥骨而為城居；衛滿東亡，界朝鮮而為役屬。乘輿乃誅後至，討不庭，申命六事之人，以問三韓之罪。制曰：師出遼左，卿可為北道主人，檢校營州都督。石門山險，銅鼎河流。天文則營室辨方，地象則神台鎮野。供其行李，鄭國有東道之名；為我主人，常山當北州之寄。遼東平，以功遷蒲州刺史。堯都蒲阪，舜耕曆山。昭襄王始作河橋，穆天子至於雷首。汝南朕之心腹，遂拜韓崇；河東吾之股肱，時徵季布。遷少府監。忠信為主，楊阜齊衡；清白在官，常林比德。又除蒲州刺史。諸童之逢迎郭伋，再牧并州；百姓之願得耿純，複臨東郡。
孝敬皇帝國之儲嗣，乾之長男，四極奏於重光，二年賓於上帝。崇其諡號，用黃屋於羽儀；卜其園塋，象元宮之制度。山陵之建也。以公檢校將作大匠，遊衣漢寢之外，抱劍橋山之下。百工畢力，陳琳於是乎躬親；諸吏懷恩，魏霸於是乎無謫。遷銀青光祿大夫，行少府監。若夫協時月，乘天正。秦人往事，遊別館而祈年；漢宮舊儀，下明庭而避暑。上幸九成宮，以公檢校右領軍將軍，本官如故。董司戎政，以戒不虞。七校陳其甲兵，五營桉其車服。領軍之職，用文武於紀瞻；右軍之官，敘勤勞於常惠。尋以公事免，左授歸州司馬。楚之舊也，始得子男之田；夔之先也，裁為附庸之國；人同賈傅，路似長岑。伯騫有聲於鄉裏，仲任見知於筆劄。制遷中大夫，行兗州都督府長史。大庭之庫，少昊之墟，上直降婁，金精吐宿；旁瞻日觀，木德題山。別乘初迎，將宣萬邦之化；佩刀終爽，徒見三公之服。以永淳元年某月日，行次唐州方城縣，遇疾薨。朝廷聞而傷之，贈懷州刺史。
公嚴而有禮，直而能和，行孝立身，移忠事主。生知者上，重之以八索九邱；道在斯尊，加之以文昭武穆。故能入登常伯，出踐方州。為六卿之儀表，發三軍之號令。列長戟於門前，羅曲旃於堂下。子孫朝夕，玉樹相輝；賓客送迎，玳簪交映。悲夫！展禽三黜，安仁再免；奚辭棘署？俯集桐華。慘舒則不係陰陽，喜慍則不形顏色。何嗟及矣？竟遊東岱之山；無所不知，旋閉南陽之墓。二年夏五月日，葬於萬年縣龜川鄉之平原。
長子某官某，次子某官某，箕裘必複，花萼生光。鄰人泣其悲慟，明主憂其毀瘠。觀其吊客，不無雙鶴之徵；察其成墳，自有百烏之感。森森隴樹，漠漠郊煙。右元灞而浩蕩，左驪山而起伏。杜陵萬家之邑，非複城池；滕公駟馬之銘，不知年代。其銘曰：
高陽積德，武昭餘慶。宅鎬開基，封唐啟聖。協和萬國，平章百姓。天敘諸侯，禮樂宗正。
周之曲阜，漢之平陸。地則葭莩，祥惟嶽瀆。鄉黨稱善，閨庭雍穆。始拜城門，即遊天祿。
太微之位，益部之星。卿則有六，四至丹青。州則有九，八牧專城。既踐台閣，仍司甲兵。
倚伏無兆，遭隨有運。賈誼從王，桓譚佐郡。自忘寵辱，曾無喜慍。人去何歸？天高不問，
東都門外，長樂宮邊，白馬旒，青烏墓田。楸梓夾路，碑石書年。百代之後，南陽之阡。
永昌元年春二月甲申朔，酅國公薨。公諱柔，字懷順，宏農人也。縣犯太原王廟諱，改為仙掌焉。公即隋煬帝之元孫，元德太子之曾孫，恭帝之孫，酅國公行基之子。粵若稽古，崇德象賢。統承先王，修其禮物。惟丞相保寧西漢，惟太尉亮弼東朝。功書王家，澤流後嗣。亦猶司徒之敬敷五教，殷德日新；後稷之播時百穀，周有大賚。隋高祖昧旦丕顯，齊聖廣淵，皇天眷佑，誕受顧命。恭皇帝遜位明敭，能讓天下，作賓皇室，與國鹹休。係承百代之宗，國稱二王之後。
公山河積氣，清白餘基。孝友著於閨門，信義行於邦國。縱心妙用，不出戶庭；覃思典墳，不窺園圃。及其上公傳位，命服居前，有怵惕之心，無驕矜之色。漢之平帝，猶敬劉歆，魯之戴公，尚聞商頌。大唐貴為辰極，富有寰瀛。用三王之禮，以同天地；奏八代之樂，以答神祗。郊上元，定泰畤。金繩玉匣，日觀登封。左個西偏，明堂布政。未嚐不虞賓在列，周客來庭。禮秩尊於百寮，讚拜絕於群後。猶能小心畏懼，恪慎肅恭。上帝時歆，下人祇協，以為藩屏，以訓子孫。
稟命不融，享年五十有五。嗚乎哀哉！越某月，葬於某原。嗣子某官，生盡其孝，死盡其哀。學不替於為喪，禮有逾於鑽燧。卜其宅兆，俾無後艱；述其家風，謂之不朽，其銘曰：
有客有客，乘殷之馬。建於上公，尹茲東夏。有客有客，乘殷之輅。作賓王家，率由典故，天之蒼蒼，人之雲亡。柏檟成行，魂歸故鄉。
夫人爾朱氏，河南洛陽人也。若夫陰山表裏，衝北斗之璣衡；瀚海彌綸，直西街之畢昴。四時銜火，燭龍開照地之光；六月摶風，大鵬運垂天之翼。由是奄有京縣，遂荒中土。車書禮樂，三王之損。益可知，將相公侯，百代之山河不殞祖敞，隋儀，同三司金紫光祿大夫岐同金申信臨徐七州總管兵部尚書金城郡開國公。天列尚書之星，地標光祿之塞。出身萬里，知呂岱之元勳；專命一方，識劉宏之重寄。父休最，隋左千牛備身朝散大夫齊王府司馬，襲封爵金城公。大夫稱伐，諸侯胙土。淮仙致雨，仍攀桂樹之山；楚客臨風，更入美蓉之水。
夫人玉台貞氣，金河仙液。蔡中郎之女子，早聽色絲；謝太傅之閨門，先揚麗則。彭城公發源殷伯，承家漢相。山川氣候，彰白虎於皋陶；象緯休徵，下蒼龍於曼倩。三星照夜，佇稽鳴雁之期；七日秉秋，坐薦飛皇之兆。
夫人年甫十八，遂歸於我。巫山南眺，逢暮雨於瑤姬；華嶽西臨，降明星於玉女。動合詩禮，言成軌則。晨昏展敬，事極於移天；蘋藻挈誠，義申於中饋。女郎砧石，響明月而思秋風；織婦機床，聽寒蛩而催絡緯。用曹大家之明訓，執宋伯姬之貞節。加以心依八覺，理會三空。遊智刃於檀林，泛仙舟於法海。幾神獨照，默言象而無施；空有兼忘，束筌蹄而不用。
人生天地，壽非金石。銀台竊藥，想奔月而何年？金殿煎香，思反魂而無日。以某年月，終於平原裏之私第。越上元三年十月二十日，合葬於城南之畢原，禮也。齊侯寢側，杜氏階前，對文王之畢原，用周公之合葬。偃鬆千古，長無寡鶴之悲；文梓百尋，還見雙鴛之集。銘曰：
合葬非古，周公所存。死生千載，棺槨雙魂。野曠風急，天寒日昏。煙霾杳嶂，霧失遙村。紀黃絹之碑表，對青松之墓門。
夫人姓李氏，隴西狄道人也。自涼武昭王以後，一門三公，為四海著族，國史家牒詳之矣。祖充穎，後周大將軍滑州刺史流江郡公。考元明，皇朝上儀同❥濟三州刺史成紀縣男，出入三朝，剖符分竹。秦隴河濟之地，人到於今稱之。天下士大夫，知與不知，莫不想望其風采。
夫人生而純深，幼而恭敬，長而敦睦，成而和惠。年初及笄，甫歸於我。執箕帚，奉舅姑，人不間於其娣姒妾媵之言，閨門之內，穆如也。故宗黨推其令問，鄉閭以為美談。東平公守清白之基，逢太平之日，辟命交至，聲聞於天。詔徵尚書郎，遷禦史中丞，出為棣曹恒常四州刺史。夫人輔佐君子，聿修內政。平旦纚笄，則有君臣之嚴；沃盥饋食，則有父子之敬；報反而行，則有兄弟之道；受期必誡，則有朋友之信，其婦德也如此。曆職中外，聲名藉甚，和其琴瑟，正其邦家者，夫人與有力焉。蓋常喟然而言曰：「古者卿之內子，為大帶命婦，成祭服社而獻功，可不勖哉！可不勖哉！」由是服澣濯之衣，躬紡織之事。筐筥錡釜之器，所以執其勞；蘋蘩蕰藻之菜，所以明其德。非夫博文達禮，貞婉聽從者，孰能與於此乎？
及公乞骸告老，退歸初服。夫人年逾耳順，視聽不衰。每獻歲發春，日南長至。群從子弟稱觴上壽者，動至數十百，未嚐不歡言善誘，借以溫顏，侃侃焉，訚訚焉，有孟母之風焉，有敬薑之誨焉。維永淳元年秋八月旁死魄，寢疾彌留，終於華陰之望仙裏，享年八十有一。冬十一月一日丙辰，遷窆於永豐鄉之平原，從先兆也。
東平公撫存懷舊，用痛悼於厥心。遠近鹹集，宗親華會，生榮死哀，其此之謂矣。是日也。皇太子監守長安，炯忝為詹事司直，不獲展哀喪次，陪奉靈而，敢薦李禺之文，庶同潘嶽之誄，嗚乎哀哉！銘曰：
高嶽之上，浮雲翔兮。函穀之外，真氣揚兮。建功北狄，討西羌兮。受封南鄭，家素昌兮。於赫祖考，為龍光兮。牧州典郡，佩銀璜兮。降生淑質，秉禎祥兮。苕華菊茂，蘭若芳兮。我有懿德，如珪璋兮。求之卜筮，鳴鳳凰兮。君子至止，玉環鏘兮。室家好合，琴瑟張兮。執其麻枲，供衣裳兮。羞其饋食，澄酒漿兮。諸姑伯娣，穆溫良兮。姨姒叔妹，歡未央兮。公之出牧，守四方兮。夫人之化，德洋洋兮。公之告老，返維桑兮。閨門之內，道彌彰兮。正月上日，南至長兮。子孫歡慶，各稱觴兮。宋雲孟母，魯季薑兮。匪怒伊教，由舊章兮。方期高舉，登紫房兮。誰謂冥默，掩元堂兮。肅肅鬆檟，鬱成行兮。沈沈厚穸，終不暘兮。
高祖德，魏給事中黃門侍郎禦史中尉散騎常侍直閤輔國二將軍齊州刺史，贈車騎將軍儀同三司華州刺史，諡曰簡懿。曾祖孝通，魏中書黃門二侍郎銀青光祿大夫散騎常侍關西道大行台右丞常山太守汾陰侯，贈車騎將軍儀同三司齊鄭二州刺史。祖道衡，齊中書黃門二侍郎，隋吏部內史二侍郎上開府儀同三司陵邛潘襄四州刺史襄州總管司隸大夫，皇朝贈上開府臨河縣開國公。父收，皇朝上開府兼陝東道大行台金部郎中天策上將軍府記室參軍文學館學士上柱國汾陰縣開國男。贈定州刺史太常寺卿，諡曰獻。河東郡汾陰縣薛振年六十二字元超狀。
昔者唐堯之協和萬邦也，有若四嶽之敬順昊天，曆象日月；虞舜之慎徽五典也，有若八元之忠肅恭懿，宣慈惠和；夏禹之分別九州也，有若咎繇之謨明弼諧，允迪厥德；殷湯之南征北怨也，有若伊尹之格於皇天，姬文之受命作周也。有若虢叔之聞於上帝，自唐虞而列考，及秦漢而無譏。元首必藉於股肱，方隆太平之化；賢者必待於明主，克致崇高之業。若夫驂駕六龍，驅馳七聖，斟酌元氣，財成天道者，其惟聖人乎？宏闡大猷，發揮神化，匡正八極，阜成兆人，其惟良宰乎？我大唐之建國也。粵若神堯，明揚側陋。文王葉於朕卜，迎太公於渭水；高宗求於朕夢，得良弼於傅岩。若歲大旱以為霖雨，若濟巨川以為舟楫者也。
公含天地之間氣，依日月之末光，能備九德，兼資百行，探賾索隱，極深研幾。齠齔之際，羞言霸道；詞賦之間，已成王佐。年六歲襲爵汾陰男，十一太宗召見，敕宏文館讀書。十六為神堯皇帝挽郎，十九尚和靜縣主；高宗升儲之日也。敕公為太子通事舍人，二十二除太子舍人。高宗踐位，詔遷朝散大夫，守給事中。年二十六，尋拜中書舍人宏文館學士。三十二丁太夫人憂去職，起為黃門侍郎，固辭不許。修東殿新書畢，進爵為侯。公毀瘠過禮，多不視事，出為饒州刺史。上夢公，徵為右成務，四十複為東台侍郎。是歲也，放李義府於邛笮，舊制流人禁乘馬，公為之言，左遷簡州刺史。歲餘，上官儀伏誅，坐詞翰往來，徙居越巂。五十三赦還，拜正諫大夫，五十四遷中書侍郎，尋同中書門下三品兼檢校太子左庶子，五十九遷中書令。車駕幸洛陽，詔公兼戶部尚書，與皇太子居守，俄以風疾不視事。高宗崩，輿疾往成都，抗表辭位，至於再至於三，詔加金紫光祿大夫，仍聽致仕。以光宅元年季冬旁死魄，薨於洛陽豐財裏之私第。嗚乎哀哉！
公地藉膏腴，姻連戚裏。鼎湖長往，拜卿子而為郎；金榜洞開，徵列侯而尚主。遂乃彈冠筮仕，策名委質。叩天門於畫闕，攀鳳翼於紫宸。凡升右轄者一年，居外台者兩郡，四遷門下，二入中書，申能燮理我陰陽，經緯我天地，鹽梅我寶鼎，梁楝我宸極，理百官而察萬人，平邦國而和上下。借如風後天老，左右軒皇，蕭何、曹參，謀猷漢室，未有一心事主四十餘年。參兩宮而出入，曆三台而陟降。合其道也，大壑縱其鯤鵬；遇其時也，名山出其雲雨。功成輔弼，德邁幾深。星象不愆，方踐中台之位；山川並走，竟遊東岱之魂。天不憖遺，民將安仰？越翼日，詔贈光祿大夫使持節都督秦成武渭四州諸軍事秦州刺史，餘如故。賜物四百段，米粟四百石。東園秘器凶事，給儀仗至墓所往還。司賓卿監護，璽書吊祭，別降中使賜斂衣一襲，雜物百段，又詔陪葬乾陵，依故事也。
公襲封之年也，受《左傳》於同郡韓文汪。至天王狩河陽，乃廢書而歎曰：「周朝豈豐無良相，何得以臣召君？」文汪異焉。神堯皇帝婕妤河東郡夫人，公之姑也。每侍高祖詞翰，高祖嚐顧曰：「不見婕妤侄數日，便謂社稷不安。」其見重如此，上幸溫泉射猛獸，公奏疏極諫，上深約焉。後因閑居謂公曰：「我昔在春宮，與卿俱少壯。光陰倏忽，已三十年。往日賢臣良將，索然俱盡。我與卿白首相見，卿曆觀書傳，君臣共終白首者幾人？我觀卿大憐我，我亦記卿深。」公嗚咽稽首謝曰：「先臣早參麾蓋，文皇委之以心膂；臣又多幸，天皇任之以股肱。誓期殺身報國，致一人於堯舜。伏願天皇遵黃老之術，養生衛壽，則天下幸甚。」賜金二百鎰。公有事君之節也，不亦忠乎？
每讀孝子忠臣傳，未嚐不慷慨流涕，以為帝舜非孝子，朱雲非忠臣。客有譏之者，公曰：「寧有揚君父之過，而稱忠孝哉？」太夫人薨，公每哭嘔血，杖而後起。上見公柴毀，泣曰：「朕遂不識卿，卿事朕，君父一致，遂至於滅性，可謂孝乎？」中書省有一磐石，隋內史府君常踞而草詔，及公揮翰躍鱗，每見此石，未嚐不泫然流涕。公有至性之道也，不亦孝乎？
其年修《晉史》筆，削之美，為當時最。孝敬崩，詔公為哀冊，上幸九成宮，敕皇太子赴行在所，置酒別殿，享王公以下。時太子英王侍皇帝酒，酒酣，公獻壽曰：「天皇合易象，乾將三男震坎艮，今日是也。」上大悅，百官舞蹈稱萬歲。賜雜物百段，銀鏤鍾一枚。吐蕃不庭，詔英王為元帥，總戎西討，公賦西征詩一首，上稱善，嗟歎者久之，因代英王屬和，禦筆繕寫，朝以為榮。公有屬詞之美也，不亦文乎？
黃門侍郎上疏薦高智周、任希古、郭正一、王義方、顧徹、孟利貞等。後皆有重名。曆登清貫，及兼左庶子，又表鄭祖元、沈伯儀、賀覬、鄧元捷、顏強學、崔融等十人為學士，天下服其知人。公為右成務，獻封禪書及平夷策，上深納焉。或有抵罪者，同類數百，經赦令，獄官評經年不決，竟以死論。公上疏陳其濫。詔百寮廷議，獄官及諸宰臣未有所決，公酬對如響，眾鹹服焉。上歎息曰：「幾令我殺無辜之人。」百寮莫不震懼。又上疏陳請備塞垣，未幾而匈奴背誕。公有神通之鑒也，不亦明乎？
儀表魁傑，鬢眉若畫，身長七尺四寸，望之儼然，喜慍不形於色。雖至於近習左右，胥徒仆妾，莫不待之以禮。公有行已之方也，不亦恭乎？在饒州六年，以仁明馭下。鄱陽北岡上，忽生芝草一株，郡人以為善政所感，共起一舍，號曰芝亭，因立碑頌德。公有馭人之術也，不亦惠乎？在邛都十餘載，沈研易象，韋編三絕；賦詩縱酒，以樂當年。有《醉後集》三卷行於世。公有安和之德也，不亦康乎？
上初覽萬幾，公上疏論社稷安危，君臣得失。上大驚，即日召見，不覺膝之前席。歎曰：「覽卿疏，若暗室而照天光，臨明鏡而睹萬象。」此後寵遇日隆，每軍國大事，必參謀帷幄。在中書獨掌機務者五年，出納帝命，口占數百。上曰：「使卿長在中書，一夔足矣。」大駕東巡，詔公驂乘。上曰：「朕之留卿，若去一目。若斷一臂關西事重，一以委卿。」因賜物百段。公有社稷之勳也。不亦重乎？
若夫有官功者賜其官族，有大行者受其大名。公叔列國之陪臣，猶安社稷；黔婁匹夫之介節，不忘仁義。古今以為通訓，書籍以為美談。況乎輔佐明主，寧濟天下，生死無二，始終若一？業高於六相，道貫於五臣。其生也榮，同心比於周、召；其死也哀，陪葬均於衛、霍。豈使易名之典，不及於會同；賜諡之文，不傳於終古？門生故吏，願述德音；博士禮官，佇聞清議。是則鍾繇之策，降於皇魏之年；王導之疏，寢於中興之日，謹狀。垂拱元年四月四日，故中書令汾陽公府功曹姓名謹狀文昌台考功。竊聞生為貴臣，車服昭其令德；死而不朽，諡號光其大名。今謹桉故府主中書令汾陰公贈秦州都督薛元超，以王佐之才，逢太平之會。撫綏萬國，康濟兆人。力牧輔軒皇，未為盡善；皋陶佐大禹，猶有慚德。名遂身退，生榮死哀。羽父之請魯君，抑惟舊典；衛侯之諡文子，庶幾前列。謹上。
祖宏壽，隋獲嘉縣開國侯。父萬善，皇朝左監門將軍持節隆州諸軍事守隆州刺史上護軍成安縣開國男，諡曰信。某郡某縣崔獻年六十七。
夫推其天命，南端上將之文；考其地靈，比極崆峒之武。厭次有東方曼倩，卓達於孫吳；琅琊有諸葛孔明，深期於管、樂。貞觀九年起家太穆皇后挽郎，十六年授營州都督府參軍事。燕齊遼遠，所以分置營州，天子命我，以參卿軍事。太宗文武聖皇帝把斧鉞，動璿璣。發西土之人，爰整其旅；問東夷之罪，恭行天罰。公自家刑國，資父事君。樂王粲之神武，棄班超之筆硯。一鼓作氣，方輕肉食之謀；七旬舞幹，始受昌言之拜。
二十三年遷除王府西閤祭酒。梁孝王武者，漢皇之少子，廣東苑屬平台，則司馬相如所以騁其詞賦；陳思王植者，魏國之天人，遊西園擁飛蓋，則邯鄲子淑所以為其賓友。永徽六年授晉州司士，龍朔三年遷岐州司戶。翦桐垂棘，珪璧相輝。紫鳳寶雞，休祥狎至。從乾值巽之風土，被山帶河之國邑。邦君坐嘯，方推太守之名；鄰國從遊，始屈陪臣之禮。尋丁外憂三年，泣血一慟，能使禽獸莫觸其松柏，神仙每留其玉石。春秋忽變，有君子之終身；金革不辭，達賢人之俯就。麟德元年有詔起公為左威衛修仁府左果毅都尉，仍命羽林軍長上。
乘輿曆日月，步山川，詳益地之圖書，聽幹雲之律呂。長城十角，盡入提封；高闕三襲，並為州縣。於是九姓抗表，請築安北府城。詔公馳驛，許以便宜從事。則榮奉中旨，計日期還，親降鑾輿，待於故都樓上。雖復東西萬里，張博望之尋河；裝橐千金，陸大夫之使越。猶未聞降星蹕，回帝車。擬於陶侃，扣天門之八襲；方於魯陽，留白日於三舍。
若夫類上帝，遍群神，則孔宣父之所刊者五年一狩；登泰山，禪梁甫，則管夷吾之所識者十有二君。秦皇致風雨之迷，魏後積貂羊之恥。夫名山之所望，非我後而誰哉？是以馭蒼龍，控玉鳳。陰陽不測，發揮於作樂之文；天地無私，揖讓於升中之禮。公受命陪祠汶上，扈蹕梁陰。列藩衛於環星，受嘉名於捧日。與夫茂陵之下，獨留符命之書；河洛之間，不睹漢家之事，豈同年而語也？
朝鮮舊壤，歌箕子之風謠；鬥骨危城，屬烏孫之背誕。地惟孤竹，不聞謙讓之名；親則同株，曾無急難之意。特進泉男生，以蕭牆搆孽，蔓草方滋，欲去危而就安，思轉禍而為福。請歸有道，使者相望。天皇慜一物之推溝，詔公於國城內迎接，先之以造化之大，示之以雷霆之威。受其璧，焚其櫬，更徵侍子，來朝京闕，亦猶酈生憑軾，入齊國而下其城；賈誼上書，伏匈奴而笞其背。乾封元年詔遷遊騎將軍左威衛義陽府折衝都尉，仍加上柱國右羽林軍長上如故。
是歲也，太子太師英國公登壇而拜，鑿門而出。紫泥明詔，不入於三軍之中；黃石奇兵，自行於九天之外。山林為室，不能有藩籬之險；魚鱉成橋，不能有逃亡之路。詔公出使，預參帷幄。進奇策，納嘉謀，攘無臂而執無兵，戰必勝而攻必取。斬大風之翼，霧卷青邱，臥長鯨之鱗，煙銷碧海。二年以平夷功詔除定遠將軍右武衛中郎將檢校左羽林軍，總章二年詔遷宣威將軍守左武衛將軍檢校右羽林，襲封成安男，咸亨二年進爵為子，尋奉別敕檢校右羽林軍，餘如故。
太夫人以桑榆晚節，霧露沈屙，感年歲之扶危，受皇天之賜藥。屢陳表疏，方請告歸；頻降絲綸，未蒙優許。則知忠臣奉上，多從孝子之門；受命臨戎，始見忘家之事。潘安仁之豈弟，始奉輕軒；張景允之純深，終悲畫扇。儀鳳三年以內憂解職，尋降詔起復本官，四年加雲麾將軍，正除左武衛將軍，檢校右羽林軍如故。王人奪服，才聞趙熹之喪；明主相憂，獨訝何曾之毀。且割哀而從禮，將以義而斷恩。受軍麾命服之數，掌期門佽飛之職。以漢宮清署，忽照邊烽；秦塞長城，遂聞胡馬。匈奴未滅，霍去病所以辭家；天子動容，周亞夫於焉不拜。
調露元年詔公龍門鎮守，兼於夏州防捍。飲水受命，倍道兼行，鞍甲成勞，晦明為疾。璽書降問，即日追還。中使接跡於家庭，尚藥綢繆於錫賚。人生詎幾？神道何知？仰觀於天，值三軍之星落；俯察於地，逢五將之山崩。詔書來北斗之門，圖像在南宮之壁。以三年秋七月，薨於紫桂宮右羽林軍之官第。詔賜禦食，並錦被一張，常服一襲，雜采百五十段；賜物一百段，粟一百石。敕書吊贈，禮越常班；喪葬所資，數優恒典。
琳琅觸目，日月在懷。陶謙則戲引幡旗，賈逵則常陳部伍。閨門有德，歡若友朋；事君無隱，心如鐵石。至如出車授鉞，東征西討，孤虛向背，則雖女子之眾，可以當於丈夫；前後折旋，則雖婦人之兵，可以蹈於湯火。兔起而鳧舉，龍騰而鳳飛。無戰不平，無城不克。有如馮異，羞言大樹之功；宛似魯連，不受黃金之賞。太平之事業行矣，人主之恩榮備矣。山河之寵，久預同盟；社稷之臣，俄悲輟祭。聖君興悼，列辟相趨。睹高屋而歎良弓，聞鼓鼙而思將帥。宏圖秘略，實無得而稱焉。追遠飾終，請有易其名者，謹狀。永隆二年正月十一日。故左武衛將軍成安子府功曹某上尚書省考功。名也者，功之表也；諡也者，行之跡也。公叔文子曾辱四鄰之交，黔婁先生有餘天下之貴。謹桉故府主左武衛將軍上柱國成安子崔獻，誕靈辰昴，降德山河。漢陽閻忠，許有良平之策；潁川徐庶，知其管樂之才。生睹太平，仕逢明主。秋風金鼓，有司馬之論兵；吉日壇場，有將軍之拜職。任重而道遠，功成而身退。奄息百夫之特，彼蒼者天；廂如千載之人，猶有生氣。珠襦玉匣，禮備於喪終；筮短龜長，事從於先見。易名之道，蓋取之於舊儀；累德之文，敢希之於執事。謹狀。
中書令河東薛某，謹以清酌中牢之奠，謹祭故少監劉公之靈。惟彼陶唐，有此冀方。上天祚漢，人神攸讚。開國承家，枝分葉散。三貂赫赫於台省，駟馬諼諼於裏閈。德之有鄰，吐符兮降神；家之積慶，受祿兮宜君。星躔可以衝南越，都邑可以質西秦。言鄭公之不死，謂張衡之後身。雍州為積高之地，初登吏部；尚書即喉舌之端，始拜郎官。見天子而題柱，侍明光而握蘭。入麒麟之閣，圖書掌於河洛；測璿玉之機，造化窮於制作。大風積也，方絕於雲天；有力負之，生悲於溝壑。嗚乎哀哉！
言念平生，求其友聲。適我願兮，共得朋從之道；又吾姨也，俱承下嫁之榮。良辰美景，必躬於樂事；茂林修竹，每葉於高情。援茝蘭而無愧，指金石以當行。誰言倏忽？遽隔幽明。人非兮地是，心折兮骨驚。卜日兮先遠，陰雲凝兮歲將晚。臨平原兮望行幰，君一去兮何時返？後室兮沈沈，蓬萊山兮寂又陰。蒼煙漫兮紫苔深，陳絮酒兮涕沾襟。嗚乎哀哉！
少詹事鄧元機，永昌令令狐恩，府司直王思善、楊炯，主簿鄭行該等，謹以清酌庶羞之尊，敬祭太子少保郝公之靈。若夫星象降質，山川受氣。以道為尊，以和為貴。軒後夢之於大澤，文王卜之於清渭。實憑舟楫之功，必藉鹽梅之味。昭昭北斗，宮號文昌；隱隱西掖，池名鳳凰。增萬機而參政本，定五字而對休光。珥豐貂之奕奕，識遺佩之鏘鏘。懸車之歲，方稱國老；步輦之榮，遂居師保。劉蕃以光祿緝熙，和嶠以尚書讚道。百年方享於期頤，五福冀徵於壽考，西山訪藥，北壁尋經。金丹不化，玉藥何成？梁木斯壞，曲池坐平。府庭颯而色變，寮寀慘而相驚。嗚乎哀哉！元機等親聞教義，夙承提獎，懷德音之不忘，痛丹壑之長往。門館闃寂，簾帷仿像。奠行潦之蘋蘩，庶明靈之降饗。嗚乎哀哉！
維垂拱二年太歲丙戌正月壬寅朔二十二日癸亥，長史劉某，謹以清酌庶羞之奠，敬祭陸明府之靈。夫萬里之別，猶使飲淚成血，思德音之斷絕。況百年之分，能不憂心如薰，想公子兮氛氳？惟彼積德，挺生夫君。天垂白氣，地發黃雲。江則有汜，為國之紀。君傳其政，愛人如子。山則有梁，鎮茲一方。君宏其道，視人如傷。久勞於外，路阻且長。曾未期月，人之雲亡。嗚乎哀哉！哀哀弱嗣，朝暮一溢；皎皎孀妻，頹乎下室。蜀門如劍，長安如日。歸路何從？我心如疾，嗚乎哀哉！凡我在位，羈官邊城。共戮力兮，誰言死生。思其人兮造其戶庭，恍無見兮寂無聲。稱觴兮酹酒，心折兮骨驚。嗚乎哀哉！
維大唐光宅之元祀太歲甲申冬十有二月戊寅朔丁亥禦辰，楊炯以柔毛清酒之奠，敢昭告於故中書令汾陰公之貴神。惟公含純德而載誕兮，稟元精而秀出。備百行而立身兮，半千年而委質。屬天地之貞觀兮，逢聖人之得一。若夔龍稷卨之寅亮舜朝兮，若蕭曹魏邴之謀猷漢室。懸大名於宇宙兮，立大勳於輔弼，如何斯人而有斯疾？曾未遐壽，中年殞卒。嗚乎哀哉！
若夫家傳寶鼎，地辟金溝。文則屬詞而比事兮，學則八索而九邱，入則東藩之上相兮，出則南面之諸侯。唯盡善兮未善，固雖休而勿休。既知退而知進兮，亦能剛而能柔。大才則九功惟敘兮，大知則萬物潛周。崇德廣業兮，樂天知命而不憂。嗚乎哀哉！
門館虛兮寂寞，歲窮陰兮搖落。備物儼兮如存，光靈眇兮焉托？垂繐帷與祖帳兮，罷歌台與舞閣。天子惜其毗餘兮，群臣思其可作。嗚乎哀哉！
拊循兮弱齡，叨襲兮簪纓。公夕拜之時也。既齒跡於渠閣；公春華之日也，又陪遊於層城。參兩宮而承顧盼兮，曆二紀而洽恩榮。郭有道之青目兮，蔡中郎之下迎。倏焉今古，非復平生。無德不報兮，願摩頂而至足。有生必死兮，空飲恨而吞聲。天慘慘兮氣冥冥，月窮紀兮日上丁。藉白茅兮無咎，和黍稷兮非馨。嗚乎哀哉！
