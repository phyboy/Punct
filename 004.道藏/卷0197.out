賓王，婺州義烏人。初為道王府屬，曆武功主簿，調長安。武后時數上書言事，下除臨安丞，怏怏失誌，棄官去。徐敬業舉兵，署為府屬，軍中書檄，皆其詞也。
胡兵十萬起妖氛，漢騎三千掃陣雲。隱隱地中鳴戰鼓，迢迢天上出將軍。邊沙遠離風塵氣，塞草長萎霜露文。蕩子辛苦十年行，回首關山萬里情。遠天橫劍氣，邊地聚笳聲。鐵騎朝常警，銅焦夜不鳴。抗左賢而列陣，比右校以疏營。滄波積凍連蒲海，雨雪凝寒遍柳城。
若乃地分元徼，路指青波。邊城暖氣從來少，關塞元雲本自多。嚴風凜凜將軍樹，苦霧蒼蒼太史河。既拔距而從軍，且揚麾而挑戰。征旆淩沙漠，戎衣犯霜霰。樓般一舉爭沸騰，烽火四連相隱見。戈文耿耿懸落星，馬足駸駸擁飛電。終取俊而先鳴，豈論功而後殿？
征夫行樂踐榆溪，倡婦銜怨坐空閨。蘼蕪舊曲終難贈，芍藥新詩豈易題？池前怯對鴛鴦伴，庭際羞看桃李蹊。花有情而獨笑，鳥無事而恒啼。蕩子別來年月久，賤妾空閨更難守。鳳凰樓上罷吹簫，鸚鵡杯中休勸酒。同道書來一雁飛，此時緘怨下鳴機。裁鴛帖夜被，薰麝染春衣。屏風宛轉蓮花帳，夜月玲瓏悲翠帷。個日新妝始複罷，祗應含笑待君歸。
餘猥以明時，久遭幽縶，見一葉之已落，知四運之將終。淒然客之為心乎？悲哉！秋之為氣也。光陰無幾，時事如何？大塊是勞生之機，小智非周身之務。嗟乎！綈袍非舊，白首如新。誰明公冶之非？孰辨臧倉之？是用中宵而作，達旦不暝。睹茲流螢之自明，哀此覆盆之難照。夫類同而心異者，龍蹲歸而宋樹伐；質殊而聲合者，魚形出而吳石鳴。苟有會於精靈。夫何患於異類？況乘時而變，含氣而生，雖造化之不殊，亦昆蟲之一物。應節不愆，信也；與物不競，仁也；逢昏不昧，智也；避日不明，義也；臨危不懼，勇也。事有沿情而動興，因物而多懷，感而賦之，聊以自廣雲爾。
伊元功之播氣，有丹鳥之賦象。順陰陽而亭毒，資變化而含養。每寒潛而暑至，若知來而藏往。既發揮以外融，亦含光而內朗。若夫小暑南收，大火西流，林塘改夏，雲物迎秋。忽淩虛而赴遠，乍排叢而出幽，均火齊之宵映，如夜光之暗投。逝將歸而未返，忽欲去而中留。入槐榆而焰發。若改燧而環周。繞堂皇而影泛，疑秉燭以嬉遊。點綴懸珠之網，隱映落星之樓。乍滅乍興，或聚或散。居無定所，習無常玩。曳影周流，飄光淩亂。泛豔乎池沼，徘徊乎林岸。狀火井之沈熒，似明珠之出漢。值衝飆而不烈，逢淫雨而逾煥。炤灼兮若湛盧之夜飛，的兮像招搖之夕爛。與庭燎而相炫，照重陰於已昏；共爝火而齊息，避太陽於始旦。爾其光不周物，明足自資。偶仙鼠而伺夜，對飛蛾之赴熺。類君子之有道，入暗室而不欺；同至人之無跡，懷明義以應時。
處幽不昧，居照斯晦。隨隱顯而動息，候昏明以進退。委性命兮幽元，任物理兮推遷。化腐木而含彩，集枯草而藏煙。不貪熱而苟進，每和光而曲全。豈如鎔金而自鑠？寧學膏火之相煎？陋蟬蜩之習蛻，怵螻蟻之慕膻。匪傷蜉蝣之夕，不羨龜鶴之年。搶榆飛而控地，摶扶起而垂天。雖小大之殊品，豈逍遙之異筌？夫何化之斯化？無使然而自然。乃若有來斯通，無往不至。排朱門而獨遠，昇青雲而自致。匪偷光於鄰壁，寧假煇於陽燧？終狥已以效能，靡因人而成事。
物有感而情動，跡或均而心異。響必應之於同聲，道固從之於同類。始未明其趨舍，庸詎識其旨意？子尚不知魚之為樂，吾又安能知螢之為利？高明兮有融，遷變兮無窮。牛哀倏而化虎，羽泉忽兮生熊。血三年而藏碧，魂一變而成虹。知戰場之化燐，悟冤獄之為蟲。彼飛之弱質，尚矯翼而淩空；何微生之多躓，獨宛頸以觸籠？異璧光之照廡，同劍影之埋豐。覬道迷而可複，庶鑒幽而或通。覽光華而自照，顧形影以相吊，感秋夕之殷憂，歎宵行以熠耀。熠耀飛兮絕複連，殷憂積兮明且煎。見流光之不息，愴警魂之屢遷。如過隙兮已矣，同奔電兮忽焉。儻餘光之可照，庶寒灰之重然。
聞夫元功幽讚，靈心以有德是親；至道冥符，篤行以通神為本。若乃天經地義，色養葉於因心；夏清冬溫，愛敬宏於錫類。下逮六幽之奧，上洞三光之精。不有至誠，孰云斯感？
有廣平宋思禮，字過庭，皇朝永州刺史昉之適孫，戶部員外順之長子。伶丁偏露，早喪慈親。就懷鞠養之恩，長增思慕之痛。弱不好弄，長而能賢，趨庭聞詩禮之風，亢宗勖曾閔之行。事後母徐，以至孝聞。北面興悲，泣高堂而咎已；東遊下位，歡微祿以逮親。調露二年，來佐百里，俯就微班之列，將申返哺之情。苟立身其若斯，於從政乎何遠？
時歲亢旱，金石行銷，遠近川原，殆將堙絕。濬井皆為湯穀，通波盡化汙池。太夫人在遲暮之年，有溫勞之疾，非濫漿不可以適口，非源泉不可以蠲屙。色養既虧，憂惶靡訴。俄而廳階之下，忽有清泉自生，因疏導其源，遂流注不竭，味甘若醴，氣冷如冰。此邑城控剡山，地連禹穴，基址多石，岡阜無津。爰自興建以來，久微穿汲之利，非精誠貫於有道，純誌浹於無私，孰能洽冥貺以通幽，導靈泉而致養者也？
昔漢臣忠烈，窮井飛於一言；薑婦孝思，潛波移於七里。靜惟陳跡，彼亦何人？蕭縣尉柳晃，耿介之士也。道合則金蘭若膠漆，情異則軒冕猶埃塵。片善可嘉，朝聞甘於夕死；一諾猶重，黃金賤於白圭。以為執友素交，豈輕肥利祿之謂也？賞音達禮，寧鍾鼓玉帛之云乎？所恥者沒而無稱，所貴者存而不朽。徒懷美誌，未遇良材，某出讚荒隅，塗經勝壤。三秋客恨，長懷宋玉之悲；一面交歡，暫雪桓譚之涕。睹斯水之清泚，感若人之精誠。見賢思齊，仰圭璋而有地；揮毫興頌，鏤琬玉以無慚。乃作頌曰：
粵若稽古，厥初生民。其誰不孝？獨我難倫。義不悖道，仁不遺親，愛敬盡力，孝弟通神。顧我罔極，因心感至。冥契動天，甘泉湧地。泠泠無竭，蒸蒸不匱。曾是我思，永錫爾類。爰有勞人，景行芳塵。事諧則感，道洽斯親。孝為禮主，名為實賓。倘斯文之不墜，知盛德之有鄰。
臣聞元天列象，紫宮通北極之尊；大帝凝圖，宏猷暢東巡之禮。是知道隆光宅，既輯玉於雲台；業紹禮宗，必塗金於日觀。陛下乘乾握紀，纂三統之重光；禦辯登樞，應千齡之累聖。故得河浮五老，啟赤文於帝期；海薦四神，奉丹書於王會。瑞開三脊，祥洽五雲。既而輯總章之舊文，紹辟雍之故事。非煙翼馭，移玉輦於梁陰；若月乘輪，秘金繩於岱巘。
臣等職均芻狗，陰謝桑榆。幸屬堯鏡多輝，照餘光於連石；軒圖光耀，追盛禮於樅金。然而鄒魯舊邦，臨淄遺俗，俱沐二周之化，鹹稱一變之風。境接青疇，俯瞰獲麟之野；山開翠屺，斜連辨馬之峰。豈可使稷山遺氓，頓隔陪封之禮？淹中故老，獨奉告成之儀？是用就日披丹，仰璧輪之三舍。望雲抒素，叫天閽於九重。儻允微誠，許陪大禮，則夢瓊餘息，仰仙闕以交歡；就木殘魂，遊岱宗而載躍。
伏奉恩旨，令通狀自敘所能。某本江東布衣也，幸屬大爐貞觀，合璧光輝，易彼上農，叨茲下秩，於今三年矣。然而進不能談社稷之務，立事寰中；退不能掃丞相之門，買名天下。徒以黃離元吉，白賁幽貞。沐少海之波瀾，照重光之麗景。雖任能尚齒，載宏進善之規；而觀過知人，異降自媒之旨。是用披誠瀝懇，以抒愚衷。
若乃忘大易之謙光，矜小人之鬼行。彈冠入仕，解褐登朝，飾懷祿之心，效當年之用，莫不狥名養素，勵朽磨鉛。自謂身負管、樂之資，誌懷周、召之業，若斯人者，可勝道哉？而修譽察能，聽言觀行。舍真筌而擇士，沿虛談以取才。將恐有其語而無其人，得其實而喪其實。故曰：「知人不易，人不易知。抑又聞之：知臣莫若君，知子莫若父。誠能簡材試劇，考績求功，觀其所由，察其所以，臨大節而不可奪，處至公而不可幹，冀斯言之無虧，於從政乎何有？
若乃脂韋其跡，乾沒其心，說已之長，言身之善，容冒進，貪祿要君，上以紊國家之大猷，下以瀆狷介之高節，此凶人以為恥，況吉士之為榮乎？所以令衒其能，斯不奉令。謹狀。
問岱嶽遊魂，入佳城而怛化；瀛洲羽客，竦鶴轡而輕舉。雖則備於縑素，昭晰可觀；求諸耳目，虛無罕驗。棄杖成龍，有異虞翻之旨；銜恩結草，寧符宗岱之言？二者何從？爾其揚搉。
對：遐觀素論，眇覿元風，惟鬼惟仙，難究難測。至夫滕公長往，佳城開白日之徵；洪崖不歸，層邱控紫雲之蓋。或祟成蒼狗，自是趙王之神；道葉赤龍，爰通陸安之冶。玉壘變萇宏之血，金闕化浮邱之靈。固能目睹桑田，來作西王之使；魂遊蒿裏，還為北帝之臣。然而將聖生鄒，本忘情於語怪；多材封魯，亦默論於通仙。洎乎大義既乖，斯文將墜，於是八儒三墨之道，異軫分馳；九流百家之文，殊途競爽。語仙則有無交戰，語鬼則虛實相紛。遂使結草抗軍，爰乖宗岱之論；化竹遊水，有異虞翻之言。然而博訪古詩，緬尋曩冊。狥其浮說，徒有奔競之談；求諸至言，抑匪通經之旨。何則？高明瞰室，已著六爻之文；太虛遊形，式編三洞之籙。故齊君出獵，遇豕啼於貝邱；周嗣登仙，遊鶴軒於洛浦。況乎幹寶碩德，已輯搜神之書；劉向通儒，非無列仙之傳。斯皆實錄，諒匪虛談，謹對。
問士、農、工、商，四民各業，廢一不可。取譬五材，而闕里致言；鄙於學稼，漆園起論。爰稱絕機，豈先聖垂文？義有優劣，將隨方設教。理或變通者哉？汝其矢陳，用啟前惑。
對：出震登皇，垂衣裳而馭籙；乘乾踐帝，順舒慘而字氓。莫不列九土以開疆，因四人而安業。故農為政本，兩漢舉力田之勤；財用聚人，九市列惟金之利。陟龍門而就日，入仕彈冠；斷蟬翼以成風，追工運斧。鹹用因人成事，隨利濟時。蓋五帝通規，三王茂範。然則泣麟上聖，訓三千以領徒；夢蝶幽人，摶九萬以齊物。欲使邱門誌學，折以問農之言；漢渚絕機，抒以灌園之巧。斯乃變通權數，趨舍適宜。當今海內乂安，天下樂業，士食舊德，農服先疇。自可孫宏獻書，以待公車之制；王丹載酒，時慰田家之勞，謹對。
問：四十強仕，七十懸車，著在格言，存諸甲令。然則顏駟韞價，殆乎白首；和尊播美，始自齠年。欲使滋泉之彥必臻，洛陽之才無舍，則隄防或爽，襟帶徒施。其道如何？佇聞嘉答。
對：竊聞大人有作，義佇良材；貞士徇名，理資明主。是知君必待士，士必待君。故使飛龍在天，聖智有賢明之佐；巨魚縱壑，元後得唐虞之臣。然則否泰或爽，材運難並。歲漸懸車，尚牧淄原之豕；年甫誌學，且珥漢庭之貂。是知因藉時來，和君播元齠之俊；當其未遇，顏生致白首之勤。語其古今稽之運會，雖則人事，抑亦天時。當今乘六禦天，得一居帝；翹車獵彥，束帛旌賢。故叢桂幽人，罷韜真於文豹；青蓮江使，自裂兆於非熊。豈止洛陽之才，來儀漢國；滋泉之叟，降止周朝而已哉？某談乏二龍，識迷三豕，徒以鑽木輕焰，仰昇扶而耀輝；化草餘光；對含桂而炫彩。回皇如失，俯仰多慚。謹對。
四月一日，武功縣主簿駱賓王謹再拜，奉書吏部侍郎裴公執事。《易》曰：「書不盡言，言不盡意。」然則理存乎象，非書無以達其微；詞隱乎情，非言無以筌其旨。仆誠鄙人也。頗覽前事，每讀古書，高堂九仞，曾參負北向之悲積粟萬鍾，季路起南遊之歎，未嚐不廢書輟卷，流涕沾襟。何則？情蓄於中，事符則感；形潛於內，跡應斯通。是用布腹心，瀝肝膽，庶大雅含宏之量，矜小人悃款之誠，惟君侯察焉。
賓王一藝罕稱，十年不調。進寡金、張之援，退無毛、薛之遊。亦何嚐獻策幹時，高談王霸，衒才揚已，曆底公卿？不汲汲於榮名，不戚戚於卑位，蓋養親之故也，豈謀身之道哉？不圖君侯忽垂過聽之恩，任以書記之事。似人則多慚阮瑀，入幕則高謝郤超。昔聶政、荊軻，刺客之流也；田光、豫讓，烈士之分也。鹹以勢利相傾，意氣相許，尚且捐軀燕、趙，甘死秦、韓。今君侯無求於下官，見接以國士，正當陪麾後殿，奉節前驅，賈餘勇以求榮，效輕生而答施。而顧逡巡於成命。躊躕於從事者，徒以夙遭不造，幼丁閔凶，老母在堂，常嬰羸恙。藜藿無甘旨之膳，鬆檟闕遷厝之資。撫躬存亡，何心天地？故寢食夢想，噬指之戀徒深；歲時烝嚐，崩心之痛罔極。
若仆者，固名教中一罪人耳，何面目以奉三軍之士乎？況屬天倫之喪，奄逾七月；違膝下之養，忽以三年。而凶服之制行終，哀疚之情未泄。興言永慕，舉目增傷。夫怨於心者，哀聲可以應木石；感於情者，至性可以通神明。故徐元直指心以求辭，李令伯陳情以窮訴。上以棄興王之佐命，下以全奉親之篤誠，而蜀主不以為非，晉君待之愈厚。此二人者，豈貪貧賤，惡榮華，厭萬乘之交，甘匹夫之辱也？蓋有不得已者哉！
人有乾沒為心，脂韋成性，舍慈親之色養，許明主以驅馳，內忘顧複之私，外存傅會之眷。薄骨肉，厚榮寵，苟背恩而自效，則君侯何以處之？且義士期乎貞夫，忠臣出乎孝子。既不能推心以奉母，亦安能死節以事人？雖物議之無嫌，實吾斯之未信也。況流沙一去，絕塞千里。子迷入塞之魂，母切倚閭之望。就令觀以卒歲，仰南薰之不貲；而使憂能傷人，迫西山而何幾？君侯情深錫類，道葉天經，明恕待人，慈心應物。儻矜犬馬之微願，憫烏鳥之私情，寬其負恩，遂其終養，則窮魂有望，老母知歸。賓王死罪再拜。
昨見武郎將，備陳將軍之言，恩出非常，談過其實，恭聞嘉惠，深用慚惶。君侯懷管、樂之才，當衛、霍之任，豐功厚利，盛德在人，送往事居，元勳蓋俗，智足以興王業，道足以濟蒼生，尚且屈公侯之尊，伸莞庫之士。若下仆者，天地一無用芻狗耳，粵自旌賁之辰，即逢聖明之曆。材不經務，不能成佐命之功；智不通時，不能包周身之慮。加以天資木強，不能屈節權門；地隔蓬心，不能買名時議。常願為仁由已，喪我於吾，見機可以絕機，無用之為有用，隨時任其舒卷，與物同其波流者矣。
其於木也，魯班無所措其鉤繩；其於駕也。伯樂無所施其銜策。不悟聖朝發明揚之詔，君侯緝雍熙之道。曲垂提獎，廣借遊揚。猥以樗櫟之姿，忝預賢良之薦。當今鴻都富學，麟閣多英，非遊夏不可以升堂，非夔牙不可以擊節。倘片言失德，事暴區中，匹夫竊議，語流天下，進乖得賢之舉，退貽薄德之譏，恐不肖之軀，為高明之累耳。必能一盼增價，九術先登，燕昭為市駿之資，郭隗居禮賢之始，則當效駑駘之用，飾固陋之心，陶鑄堯舜之典謨，憲章文武之道德。上以究三才之能事，下以通萬物之幽情。將使詞翰為行已外篇，文章是立身岐路耳！又何足道哉？言而不慚者，恃惠子之知我也。
所恨禁門清切，造別無緣；官守牽纏，程期有限。某尚期辭滿，倘泛孤舟。萬里煙波，舉目有江河之限。百齡心事，勞生無晷刻之歡。嗟乎！流水不窮，浮雲自遠。霑襟此別，把袂何時？恃以平生之私，忘其貴賤之禮。幸勿為過，謹不多談。
張評事至，辱惠書及詩。把玩無厭，蹔如有敘，上言離恨，下勖交情，篤以猛風乾蘇之談，彌以驟雨濕薪之喻。雖聞義則徙，道存於起予；而似人失倫，事均乎玩物。借如誠說，蓋足下之不知言；倘或劇談，豈吾人之所仰望？
夫鯤之為魚也。潛碧海，泳滄流，沈鰓於勃海之中，掉尾乎風濤之下，而濠魚井鮒，自以為可得而齊焉。鵬之為鳥也，刷毛羽，恣飲啄，戢翼於天地之間，宛頸乎江海之畔，而雙鳧乘雁，自以為可得而褻焉。及其化羽垂天，摶風九萬，振鱗橫海，擊水三千，寧肯借翰於搶榆，假力於在藻，資江濱涓流之水，待堀堁揚塵之風哉？故張子房之達人也，擊水摶風之適焉？朱買臣之屈已也，戢翼沈鰓之致焉。足下雅得古人之致，不乏先賢之遇，自守莊筌，無嬰魏網。亦寧不知在藻搶榆之力，非擊水摶風之助哉？而詞旨殷勤，深所未諭；盍言爾誌，豈若是乎？
夫人生百年，物理千變，名利寵辱之形立矣，愛憎毀譽之跡生焉。其有道在則尊，德成而上。幽貞為虛白之室，靜默為太元之門。知軒冕是儻來，悟榮華非力致。苟斯道之不墜，亦何患乎無成？而欲圖僥幸於權重之交，養聲譽於眾多之口，所以楊朱徘徊於岐路，阮籍怵惕於窮途。嗟乎！霜往露來，歲寒不待；山高河廣，離會無時。桂樹寒花，公子去而忘返；鬆岩春草，王孫遊以不歸。去矣員生，遠離隔矣；音塵不嗣，情其勞矣；畏途窮穀，靜躁殊矣。惠而好我，無密爾音。
月日，駱賓王致書於博昌父老等，承並無恙，幸甚幸甚！雲雨俄別，封壤異鄉；春渚青山，載勞延想。秋天白露，幾變光陰。古人云：「別易會難。」不其然也？自解攜襟袖，一十五年，交臂存亡，略無鬥在。張學士溘從朝露，辟閭公倏掩夜台。故吏門人，多遊蒿裏；耆年宿德，但見鬆邱。鳴乎！泉壤殊途，幽明永隔；人理危促，天道奚言？感今懷舊，不覺涕之無從也。過隙不留，藏舟難固。追維逝者，浮生幾何？哀緣物興，事因情感。雖蒙莊一指，殆先覺於勞生；秦佚三號，詎忘情於怛化？啜其泣矣，尚何雲哉？
又聞移縣就樂安故城，廨宇邑居，鹹徙其地；裏開阡陌，徒有其名。荒徑三秋，蔓草滋於舊館；頹墉四望，拱木多於故人。嗟乎！仙鶴來歸，遼東之城郭猶是；靈烏代謝，漢南之陵穀已非。昔吾先君，出宰斯邑，清芬雖遠，遺愛猶存。延首城池，何心天地？雖則山河四塞，是稱無棣之墟；鬆檟千秋，有切惟桑之裏。故每懷夙昔，尚想經過，於役不遑，願言徒擁。今西成有歲，東戶無為。野老清談，怡然自得；田家濁酒，樂以忘憂。故可洽賞當年，相歡卒歲，寧複惠存舊好，追思昔遊？所恨企予望之，經途密邇，佇中衢而空軫，巾下澤而莫因。風月虛心，形留神送。山川在目，室邇人遐。以此懷勞，增其歎息。情不遺舊，書何盡言？
某初至鄉閭，言尋舊友，耆年者化為異物，少壯者鹹為老翁。山川不改舊時，邱隴多為陳跡。感今懷古，撫存悼亡，不覺涕之無從也。詢問子侄，彼亦凋零，永言傷情，增以悲慟。雖死生之分，同盡此途，而存亡之情，豈能無恨？終朝展接，以申闊懷。取此月二十日棲桐成禮，事過之後，始得可行。祗敘尚賒，仰係何極？各願珍勖，遠無所詮。
某初至鄉閭，言尋舊友，耆年者化為異物，少壯者鹹為老翁。山川不改舊時，邱隴多為陳跡。感今懷古，撫存悼亡，不覺涕之無從也。詢問子侄，彼亦凋零，永言傷情，增以悲慟。雖死生之分，同盡此途，而存亡之情，豈能無恨？終朝展接，以申闊懷。取此月二十日棲桐成禮，事過之後，始得可行。祗敘尚賒，仰係何極？各願珍勖，遠無所詮。
