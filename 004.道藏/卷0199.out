　　偽臨朝武氏者，性非和順，地實寒微。昔充太宗下陳，曾以更衣入侍。洎乎晚節，穢亂春宮。潛隱先帝之私，陰圖後房之嬖。入門見嫉，蛾眉不肯讓人。掩袖工讒，狐媚偏能惑主。踐元后於翬翟，陷吾君於聚麀。加以虺蜴為心，豺狼成性。近狎邪僻，殘害忠良。殺姊屠兄，弒君鴆母。人神之所同嫉，天地之所不容。猶復包藏禍心，窺竊神器。君之愛子，幽在別宮。賊之宗盟，委以重任。嗚呼！霍子孟之不作，朱虛侯之已亡。鷰啄皇孫，知漢祚之將盡；龍漦帝后，識夏庭之遽衰。
　　敬業皇唐舊臣，公侯冢子。奉先君之成業，荷本朝之厚恩。宋微子之興悲，良有以也。袁君山之流涕，豈徒然哉！是用氣憤風雲，志安社稷，因天下之失望，順宇內之推心，爰舉義旗，以清妖孽。
　　南連百越，北盡三河。鐵騎成群，玉軸相接。海陵紅粟，倉儲之積靡窮。江浦黃旗，匡復之功何遠！班聲動而北風起，劍氣沖而南斗平。喑嗚則山岳崩頹，叱吒則風雲變色。以此制敵，何敵不摧？以此圖功，何功不克？
　　公等或居漢地，或協周親，或膺重寄於話言，或受顧命於宣室。言猶在耳，忠豈忘心。一抔之土未乾，六尺之孤何託？倘能轉禍為福，送往事居，共立勤王之勳，無廢大君之命，凡諸爵賞，同指山河。若其眷戀窮城，徘徊歧路，坐昧先機之兆，必貽後至之誅。請看今日之域中，竟是誰家之天下！
尚書兵部臣聞：北極列象，六合奉天子之尊；南面乘乾，一統成聖人之業。是知衣裳所會，義有輯於殊鄰；霜露所均，誠兼育於異類。故塗山萬國，誅後至者防風；丹浦一戎，緩前禽者就日。然則利弧矢以威天下，法雷霆以靖域中。四時行焉，天道不能去殺；五兵備矣。皇業所以勝殘。雖事切救焚，苟順時以濟物；恩深祝網，不獲已而用兵。
伏惟皇帝陛下登翠媯以握圖，憲紫微而正象。元功不宰，混太始以凝神；至道無名，佇華胥而得夢。闡文教以清中夏，崇武功以制九夷；環海十洲，通波太液之水；鄧林萬里，交影甘泉之樹。反踵穿胸之域，襲冠帶以來王；奇肱儋耳之猷，奉正朔而請吏。逆賊蒙儉和舍等，浮竹遺種，沈木餘苗，邑殊禮義之鄉，人習貪殘之性。日者王明廣燭，帝道遐融，頗亦削左衽而被朝衣，解椎髻而昇華冕。而豺狼有性，梟獍難馴，遂敢亂我天常，變九隆而背誕；負其地險，攜七部以稽誅。騷亂邊疆，<兌皮><襄皮>州郡。是用三門授律，長驅無戰之師；五月渡瀘，深入不毛之地。
去月二十一日，軍次三朏昆侖鎮，前後捕得生口，知守捉山羌傍山連結十部蠻首徒五萬眾。此山即南郡中之巨防也。岡蠻千里，西通大荒之郊；溪穀萬重，南極炎洲之境。聳喬林而插漢，陰兔有假道之標；拔崇岩以隱天，陽烏無回翼之地。峰危束馬，路絕懸車。賊踞臨岱之形，負建瓴之勢。徵風召雨，蝟起蜂飛。驅雜種以挻災，封狐千里；肆沈黎而作孽，雄虺九頭。臣以為制敵以權，柔遠者祇成於德教；伐叛以義，決勝者不在乎干戈。於是廣布朝恩，恭宣帝澤，申之以安撫，曉之以存亡。信重蠻陬，無負黃龍之約；賞隆漢爵，不渝白馬之盟。而地接冉駹，詞屢殫於喻蜀；俗通槃瓠，聲不輟於吠堯。臣遣左三軍子總管寧遠將軍前守右驍騎萬安府長史折衝都尉上柱國劉會基，率檢校果毅驍騎尉井陘縣開國男劉元柬等，銜枚遠襲，卷甲前驅。偃危旆而設潛兵，疑從天落；乘間道而掩不備，若出地中。又遣右三軍子總管明威將軍行右武衛翊府中郎將上柱國高奴弗率左武衛天水府折衝都尉張仁操等，陟南山之南，衝其要害之路。又遣左一軍子總管前右金吾衛翊府左郎將上柱國孫仁感率衛尉府右果毅都尉王文雅等，陵北山之北，絕其飛走之塗。賊首領楊虔柳、諾沒弄、諾覽斯等，振螳螂之力，拒轍當輪；縱蚊蚋之群，彌山滿穀。劉會基、高奴弗、孫仁感等，並忠勤克著，知略遠聞。識明君之重恩，輕生有地；提太阿之神劍，視死無時。彎弧而凶黨土崩，舉刃而妖徒瓦解。雖危苕沸鼎，未窮鳧首之誅；救死扶傷，猶致析骸之爨。
二十二日，臣遣副總管兼安撫副使定遠將軍前左驍騎翊府中郎將令狐知通率右武衛良將壯府左果毅都尉韓惠德等，擁貔豹之雄，順天機而左轉；遣管內安撫副使朝議大夫使持節守銀州刺史上柱國宜春縣開國男李大志率前左武衛靜初府右果毅都尉上柱國陳宏義等，驅象犀之卒，乘地軸以右回。又遣行軍司馬朝散大夫守雋州都督府長史上柱國梁待辟率守右金吾衛宜昌府果毅都尉閻文成等，總投石拔距之材，蹈中權而拊其背；又遣前守右威衛龍西府果毅都尉康留買等，騰躍鐵歕金之騎，犯前茅而扼其喉。臣等率守左衛清宮府左果毅許懷秀等，橫玉弩以高臨，縱金鉦而直進。元雲結陣，影密西郊，赤莖揮鋒，氣衝南斗。飛塵埃而匝地，白日為之晝昏；掃氛祲以稽天，滄溟為之晦色。兵交刃接，鳥散魚驚，自卯及申，追奔逐北，斬首千餘級，轉戰三十里。激流膏而為泉，似變萇宏之血；委亂骸而擠壑，若泛鱉靈之屍。既而照盡高春，雲昏乙夜，賊乃收集餘眾，保據重岩。臣度彼遊魂，慮其宵遁，使三軍齊進，四面合圍。
二十三日，乘魚爛之危，啟蛇行之陣，揚麾誓眾，杖節訓兵。一鼓先登，賞必懸於芳餌；九攻桉律，罪無赦於嚴誅。五部雄材，三河俠少，或生居燕地，尤工即墨之圍；或家本秦人，早習昆明之戰。叱吒則江山搖蕩，慷慨則林壑飛騰。舉鵬力以揚威，耀犀渠而賈勇。澄氛廓祲，回夏景以潰春冰；滅跡掃塵，若霜風之卷秋蘀。戰逾百里，時曆三朝，前後生擒四千餘人，斬首五千餘級。諾沒弄、楊虔柳等殞元行陣，懸首旌門；蒙儉和舍等委眾奔馳，脫身挺險。雖復刑以止殺，丁壯咸伏於誅夷；禮不重傷，班白必存於寬宥。昔魏臣賦蜀，徒聞蒟醬之奇；漢使開邛，才通竹杖之利。豈若膺紫泥而吊伐，指丹徼以臨戎？一戰而孟獲成擒，再舉而哀牢授首，斯並皇威遠暢，廟略遐覃。奉元猷以配天，徒知帝力；掩皇輿而辟地，豈曰臣功？無任慶快之誠，謹遣某奉露布以聞，軍資器械雖簿條上。
臣聞七緯經天，星墟分張翼之野；八紘紀地，炎洲限建木之鄉。西距大秦，雜金行而布氣；南通交趾，枕銅柱以為鄰。俗帶白狼，人習貪殘之性；河淪赤虺，川多風雨之妖。水積炎氛，山涵毒霧。竹浮三節，肇興外域之源；木化九隆，頗為中原之患。年將千紀，代曆百王，鄭純之化不追，孟獲之風逾煽。故三年疲眾，徒聞定笮之譏；五月出師，未息渡瀘之役。然則大人拯物，上聖乘期，法乾坤以握樞，體剛柔而建極。知仁義不能禁暴，設刑網以勝殘；知撮讓不可濟時，用幹戈而靖亂。
伏惟皇帝陛下祥摛戴玉，拓地軸以登皇；道契書繩，掩天紘而踐帝。元雲入戶，纂靈瑞於丹陵；蒼籙升壇，薦禎圖於翠渚。垂衣裳以朝萬國，崇玉帛而禮百神。昭儉防奢，露台惜中人之產；宣風布政，明堂法上帝之宮。致群生於太和，登品物於仁壽。四神踐雪，五老飛星，君囿祥麟，樂班文於仙卉；女床鳴鳳，韻歸昌於帝梧。四隩同文，五方異色。鄧林萬里，才疏葡囿之基；曾城九重，未出池隍之域。六合照臨之地，候月歸琛；大爐覆載之間，占風納贐。
蠢茲蠻貊，敢亂天常？橫赤熛以疏疆，背朱提而設險。山林萬仞，岩邑千尋，望秦阜以相傾，崤陵失四塞之阻；對梁山而錯峙，劍門成一簣之峰。自謂絕壤遐方，中外足以迷聲教；憑深負固，江山可以逃靈誅。不知玉弩垂芒，凶水無九嬰之沴；瑤階舞戚，洞庭有三苗之墟。
臣等謬以散材，忝專分閫。自白招乘候，順秋帝以揚旌；絳節臨邊，通夜郎而解辮。雲開雋穴，旆轉邛川。峻岐折阪之危，盡忘襟帶；滇池漏江之固，曾莫藩籬。唯逆賊設蒙儉等，未革狼心，仍懷豕突，陸梁方命，旅拒偷生。城接祠雞，竟無希於改旦；山多神鹿，終未息於擇音。臣以大帝宣威，有征無戰；明王仗順，先德後刑。宏聖澤於中孚，緩天誅於大造。庶南薰解慍，仰雲闕以翔魂；東律變音，扣轅門而頓顙。而祝禽疏網，徒開三麵之恩；毒虺挻災，逾肆九頭之暴。乃鳩集餘眾，蟻結凶徒。儋耳椎髻之渠，千里霧合；鑿齒雕題之孽，一呼雲屯。淩石菌以開營，拒岩椒而峻壘。崇巒切漢。若登藏寶之山；絕壑憑霄，似瞰封泥之穀。以前月十七日連營布陣，踞險揚兵，東西三十餘裏，馬步二十餘萬。聚蚊蚋而成響，聲若雷霆；縱蛇豕以為群，氣衝宇宙。
臣遣中郎將令狐智通等，擁拔山超海之師，當其步陣；遣銀州刺史李大誌等，驅躍景騰雲之騎，乘其馬軍；遣雋州都督府長史行軍司馬梁待辟等，領勁卒三千，絕其飛走之路；遣臨源府果毅馬仁靜等，勒精兵九百，斷其潛伏之軍。臣率行軍長史韓餘慶等，負霜戈而直進，指雲陣以長驅。庶令斬馘七擒，戰士挾雷公之怒；伏屍百里，蠻夷識天子之威。於是三略訓兵，五申誓眾。先登陷敵，無遺大樹之功；後拒亂行，必致曲梁之罰。楚人三戶，蜀郡五丁，氣擁元雲，精貫白日。喑嗚則乾坤搖蕩，呼吸則林壑沸騰。列旗幟以雲舒，似長虹之東指；橫劍鋒而電轉，疑大火之西流。刃接兵交，洞胸達腋；自辰逾午，魚爛土崩。沸殘息於層峰，更切守陴之哭。積圓顱於重阜，殆成京觀之封。
唯賊帥誇千，未悟傾巢之兆，敢懷拒轍之心，獨率馬軍，憑川轉鬥。驚塵亂起，六合為之寢光；殺氣相稽，四溟由是變色。副總管李大誌，忠唯殉國，義則忘軀，臨危而貞節逾明，制敵而神機獨遠。丹誠自守，雖九死其如歸；白刃交前，豈三軍之可奪？投袂則妖徒霧廓，褰旗而逆黨水摧。於是乘利追奔，因機深入。困獸猶鬥，如戰廩郡之魂；窮鳥尚飛，如驚杜宇之魄。斬甲卒七千餘級，獲裝馬五千餘匹。僵屍蔽野，臨赤阪而非遙；流血灑途，視丹徼以何遠？首領和舍等，並計窮力屈，麵縛軍門，寬其萬死之主誅，宏以再生之路。唯蒙儉脫身鋌險，負命窮山，顧巢穴而靡依，延晷漏其何幾？況妖徒革麵，徼外非複他人；部落離心，舟中皆為敵國。瞻言梟首，指日可期。凡在歸降，隨事招撫，與之經始，複其故業。首邱懷戀，疑臨故國之墟；安堵知歸，似入新豐之市。然後班師遯水，振旅禺山，建鴻勳於武功，暢元猷於文教，庶荒陬襲中邦之禮，邊疆息外戶之虞。華封祝堯，兆皇基於千載；夷歌頌漢，美王澤於三章。宜與夫天帝前星，廣賜秦公之冊；坤元益地，遙開王母之圖。
蓋亦有云：曾何足紀？斯並元謨廣運，廟略遐覃，一戎而荒景肅清，再鼓而邊隅底定。豈臣等提戈擐甲，克全百勝之功；仗節揚麾，能通九變之策？詣槁街而獻旅，大帝成規；聞杕杜以勞旋，小臣何力？不勝慶快之至，謹遣行軍司馬朝散大夫守雋州都督府長史上柱國梁待辟奉露布以聞，軍資器械雖簿錄上。
夫以五嶽棲真，杳眇清溪之上；六爻貞遁，寂寥滄海之濱。斯並激俗矯時，獨善之風自遠；懷材蘊智，兼濟之道未宏。長史公元牝凝神，虛舟應物。得喪雙遣，巢由與許史同歸；寵辱兩存，廊廟與山林齊致。乘展驥之餘暇，俯沈犀以開筵。曲浦澄漪，似對任棠之水；芳亭興洽，如歸山簡之池。加以秋水盈襟，寒郊滿望，洲渚肅而蒹葭變，風露凝而荷芰疏，忘懷在真俗之中，得性出形骸之外。雖四子講德，已頌美於中和；而五際陳詩，未形言於大雅。爰命虛諛，題其序云：弁側山頹，自有琴歌留客；操觚染翰，非無池水助人。盍各賦詩，式昭樂事雲爾。
白帝徂秋，黃金勝友，解塵成契，冒雨相邀。涼燠則鴻雁在天，敘交遊則芝蘭滿室。砌花舒菊，還同載酒之園；岸葉低鬆，直枕維舟之浦。參差遠岫，斷雲將野鶴俱飛；滴瀝空庭，竹響共雨聲相亂。仰折巾於書閣，行閱飄麰；挹雅步於琴台，坐聞流水。字中蝌，競落文河；筆下蛟龍，爭投學海。珠簾映水，風生曳露之濤；錦石封泥，雨濕印龜之岸。泛蘭英於戶牖，座接雞談；下木葉於中池，廚烹野雁。墜白花於濕桂，落紫蒂於疏藤。雖物序足悲，而人風可愛。留姓名於金穀，不謝季倫；混心跡於玉山，無慚叔夜。
夫天下通交，忘筌蹄者蓋寡；人間行樂，共煙霞者幾何？群賢抱古人之清風，玩新年之淑景。情均物我，緇衣將素履同歸；跡混汙隆，廊廟與江湖齊致。於時春生城闕，氣改川原。聞遷鶯之候時，行欣官侶；見遊魚之貪餌，坐悟機心。加以慧日低輪，下禪枝而返照；法雲凝蓋，浮定水以涵光。忘懷在真俗之中，得性出形骸之外。雖交非習靜，多慚穀口之談；然醉可逃諠，自得山陽之氣。詩言誌也，可不云乎？
黯然銷魂者，豈非生離之恨與？帝裏天津，槐衢分黑龍之水；巴陵地道，楓江連白馬之門。親友徘徊，締歡言於促膝；故人樽酒，掩離涕於交頤。於時晚吹吟桐，疑奏別離之曲；輕秋入麥，似驚搖落之情。白日將頹，青山行暮。想姑蘇之地，夕露沾衣；望吳會之郊，斷風飄蓋。嗟乎！岐路是他鄉之恨，溝水非明日之歡。玉鬥臨吳，太阿之氣可識；金陵背楚，小子之路行遙。動各賦詩，式昭離緒。
分首三春，送君千里。青山白日，非舊國之春秋；斝翠清樽，是他鄉之杯酒。況複圭峰南望，切登高之情；渭水北流，動臨川之歎。於時寒光將歇，春景未華，殘雪飄花，猶開六出；輕水涵影，未解三川。晨風軫孫楚之情，岐路下楊朱之淚。雖載言載笑，賞風月於離前；而一詠一吟，寄心期於別後。詩言誌也，可不云乎？
麹錄事務切皇華，指輪台而鳳舉；群公等情敦素賞，臨別館而鳧分。促樽酒而邀歡，望山川而起恨。於時露團龍隰，雲斂雁天。落葉響而庭樹寒，殘花疏而蘭皋晚。聞秋聲之亂水，已愴分溝；對零雨之飄風，倍傷岐路。五日之趣，示淹蘭藉之娛；二星之輝，行照蔥河之境。清飆朗月，我則相思；隴水秦川，君方嗚咽。行歌不駐，遽驚班馬之嘶；贈言可申，聊振飛魚之藻。人探一字，一韻一篇。
夫人生百齡，促膝是忘言之契；大夫四海，交頤非贈別之資。然而想山川之遽遙，送歸將遠；惜歲華之不待，行樂無時。是用輟征驂以少留，敞離亭而多暇。山芳襲吹，坐疑蘭室之中；水樹含香，宛似楓江之上。加以禦溝新柳，近入離弦；賓館餘花，遙催別酒。既而滎波東注，灞岸南登。綠蟻傾而高宴終，金烏落而離言促。雖相思有贈，終結想離華滋；而素賞無暌，盍申情於麗藻。人為四韻，各賦一言。
夏日江幹，駕言臨眺，於時桂舟始泛，蘭棹初遊，鼓吹沸於江山，綺羅蔽於雲日。便娟舞袖，向綠水以頻低；飄颺歌聲，得清風而更遠。是以臨波笑臉，豔出浦之輕蓮；映渚蛾眉，麗穿波之半月。靚妝舊飾，此日增奇；弦管相催，茲辰特妙。能使洛川回雪，猶賦陳思；巫嶺行雲，專稱宋玉，凡諸同好，請各賦詩雲爾。
昔掛瓢隱舜，蹈箕山而不歸；解組逃齊，泛滄波而長往。鹹用潛心物外，擯影邱中，豈若似跡小山，陶心大隱？葉仲長之怡性，偶潘嶽之棲閑。群公或道合忘筌，契金蘭而貴舊；或情深傾蓋，披玉葉以交新。準時玉女司秋，金烏返照。煙含碧篠，結虛影於鱗枝，風起青蘋，動波文於翼態。庭榴剖實，擎丹彩以成珠；岸石澄瀾，泛清漪而散錦，既而誓敦交道，俱忘白首之情；款爾連襟，共挹青田之酒。不有雅什，何以攄懷？共引文江，同開筆海雲爾。
元武山有聖泉焉，浸淫曆數百千年，垂岩泌湧，接磴分流，下瞰長江，沙堤石岸，鹹古人遺跡也。茲乃青蘋綠芰，紫苔蒼蘚，遂使江湖思遠，寤寐寄托。既而崇巒左岐，石壑前縈，丹萬尋，碧潭千頃，鬆風唱響，竹露熏空，瀟瀟乎人間之難遇也。方欲以林壑為天屬，琴樽為日用。嗟乎！古今代謝，方深川上之悲；少長同遊，且盡山陰之樂。盍題芳什，共寫高情。
餘以三伏晨行，至七裏瀨，此地即新安之江口也，有嚴子陵釣磯焉。澄潭至清，洞澈見底，往往有群魚戲，曆曆如水上行。舟人有釣者，試取餌投之，或有遊而不顧者，或有貪而輒吞之者，引竿而舉，因以獲焉。其始出也，掉尾揚鬐，有若恃力而自免；其少退也。則鼓鰓濡沫，有似屈體而求哀。嗟乎！勢牽於人，道窮乎我。將欲以下座而歌馮子，又安能中轍而呼莊周哉？餘乃祝之曰：「猛獸搏也，拘於檻阱；鷙鳥攫也。縶於樊籠；素龜靈也。被發河津；白龍神也，掛鱗且網。何不泥潛而穴處？何故貪餌而吞鉤乎？」於是放之江流，盡其生生之理。
時同行者顧詰餘曰：「夫至人之處世也，擬跡而後投，隱心而後動，終始不易其業，悔吝不乖其情。而吾子沈緡於川，登魚於陸，烹之可以習政術，羞之可以助庖廚，曩求之將何圖？今舍之將何欲？」
餘笑而應之曰：「聖人不凝滯於物，智士必推移於時。知幾之謂神，含生之謂道。殷乙聖也，囚於夏矣；孔某賢也，畏於匡矣。以明哲之賢，尚罹幽憂之患，況鱗羽之族，能無弋釣之累哉？故曩吾有心也。恐求之不得；今吾無心也，既得之而亡求。夫求與舍，不亦雙美乎？烹與羞，不亦兩傷乎？況療饑者半菽可以充腹，為政者一言可以興邦，亦奚必因小鮮而後明三異之規，剿大命而後寄一飧之飽？擒而不殺，可不謂仁乎？獲而不饗，可不謂廉乎？且夫垂竿而為事者，太公之遺術也。形坐磻溪之石，兆應渭水之璜，夫如是者，將以釣川耶？將以釣國耶？然後知古之善釣者，其惟太公乎？又有妙於此者，其惟文王乎？夫文王制六合為鉤，懸西伯為鉺，薦之於清廟，投之於巨川，一引而獲太公，再舉而登尚父。由此觀之，蹲會稽而沈犗者，鮑肆之事也；踞滄海而負鼇者，漁父之事也。斯並眇小者之所習，安知大丈夫之所釣哉？」
惟靈降精辰象，委質昌期。棄筆文場，早徇封侯之誌；彯纓武帳，坐昇戎秩之榮。屬滇浦挻妖，昆明習戰，應星文而動將，奉天罰以揚威，不能宏妙算於五戎，葉神謀於九變，致令王師失律，凶狡憑陵。巂穴南臨，同五溪之深入；邛關北阻，類雙崤之不歸。亭候多虞，故有負於明代；春秋責帥，豈無愧於幽途？夫任賢與能，明君之事也；陳力就列，忠臣之義也。雖見危授命，固誠節之有餘；臨難權機，何智謀之不足？嗚乎哀哉！
某猥以散材，謬專分閫，途經夷落，路踐戎場。停疲驂於九原，悲來有地；痛遺骸於四野，泣下無從。暫輟征旅之勤，爰崇掩骼之義。庶幽靈有托，梧邱息入夢之魂；壯士不還，薤露起送終之曲。嗚乎！九真邊徼，萬里長安，城危疏勒，山峻皋蘭，因原為隴，即壤成棺。夕陰曦而平蕪晦，秋風急而荒戍寒。嗚乎哀哉！異域幽埏，但有新栽松柏；他鄉古木，非複舊邑榆。感平生其若斯，聊申絮酒；倘聰明之不昧，式薦簞醪。
