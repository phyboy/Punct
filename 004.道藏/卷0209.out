子昂字伯玉，梓州射洪人。文明初舉進士，詣闕上書，武後奇其才，擢麟台正字，再轉右拾遺。聖曆初，以父老解官歸侍，縣令段簡覬其富，因事係獄，憂憤卒，年四十三。
甲子歲，天子在洛陽，時余始解褐，與秘書省正字。太子司直宗秦客置酒於金谷亭，大集賓客。酒酣，共賦座上食物，命餘為《塵尾賦》焉。
天之浩浩兮，物亦云云：性命變化兮，如絲之棼。或以神好正直，天蓋默默；或以道惡強梁，天亦茫茫。此仙都之靈獸，固何負而罹殃？始居幽山之藪，食乎豐草之鄉，不害物以利已，不營利以同方。何忘情以委代？而任性之不忘，卒罹網以見逼，愛庖丁而惟傷。豈不以斯尾之有用，而殺身於此堂，為君雕俎之羞，廁君金盤之實。承主人之嘉慶，對象筵與寶瑟，雖信美於茲辰，詎同歡於疇昔？客有感之而歎曰：命不可忍，神亦難測，吉凶悔吝，未始有極。借如天道之用，莫神於龍，受戮為醢，不知其凶；王者之瑞，莫聖於麟，遇害於野，不知其仁。神既不能自智，聖亦不能自知，况林棲而谷走，及山鹿與野麋？古人有言：「天地之心，其間無巧，冥之則順，動之則夭。」諒物情之不異。又何有於猜矯？故曰：天之神明，與物推移，不為事先，動而輒隨。是以至人無已，聖人不知，子欲全身而遠害，曾是浩然而順斯。
臣聞大人升階，神物紹至，必有非人力所能存者，上招飛鳥，下動泉魚。古之元皇，祇承上帝，所以協人祉，匹天休，卓哉神明，昭格上下，莫不以之矣。是故物有可則，而道有可宗，謂之文獻，其原上也。緬哉有唐，欽崇天命，三祖繼統，品物鹹章。元曆改，元黃瑞，告神皇，出地軸，陟天階，曆軒轅，登太昊，集乎初始之極，以授我皇。符鳥之肇，開辟元台，女希氏姓，神功大哉，莫不盛於茲日矣。迺察璿璣，稽寶命，發元訁韯升紫圖，則天粲然，皇文炳也。非夫昇光之曜，魄寶之精，其孰能威神皇赫赫若斯者哉？
是時三階底平，百揆時序，天下昌矣，元功溥矣，西土耆老。欣然來稱曰：「至哉天子！恤我元元，勤勞下都，升聞上帝。臣聞天無二日。土無二王，皇帝嗣武，以主匕鬯，豈不宜乎？」神皇窅然，迺登昆侖之台，修三統，觀五始，探命曆之紀，則知元氣之所造也。方采鍾龍，象鳴鳳，協林黃之律，以因生賜姓。九月戊申朔八日乙卯，神都耆老，遐荒夷貊，緇衣黃冠等萬有二千餘人，雲趨詣闕請曰：「臣等聞王者受命，必有錫氏。軒轅皇帝二十五子，班為十二姓；高陽氏才子二八，命為十六族。《書》云：‘祇台德先，不拒朕行。’然則聖人起則命曆昌，必有錫氏之規。臣等伏惟陛下受天之符，為人聖母，皇帝仁孝，肅恭神明，可以纂武承家，以克永代。陛下崇錫類，垂憲章。不易日月，天人交際，斯亦萬代之一時。臣等固陋，不達大道，敢冒死上聞。」神皇穆然，方禦珍圖，謙而未許也。越翌日丙辰，文武百寮，又與耆老、夷貊、道俗等五萬餘人，守闕固請曰：「蓋臣聞聖人則天以王，順人以昌，今天命陛下以主，人以陛下為母。天之丕律，元命也；人之大猷，定姓也。陛下不應天，不順人，獨高謙讓之道，無所憲法，臣等何所仰則？敬冒昧萬死固請。」
是時❥踵昆吾，有鳳鳥從南方來，曆端門，群鳥數千蔽之。又有赤雀數百從東方來，群飛映云：回翔紫闥，或止庭樹，有黃雀從之者。又有慶雲，休光半天，傾都畢見，群臣鹹睹。於是眾雲萃，囂聲雷動，慶天應之如響，驚象物其猶神，鹹曰：大哉！非至德孰能睹此？昔唐虞之瑞逖聽矣，今則見也。天物來，聖人革，時哉！況鳳者陽鳥，赤雀火精，黃雀從之者土也。土則火之子，子隨母，所以纂母姓。天意如彼，人誠如此，陛下曷可辭之？昔金天鳳凰，鎬京黃鳥。赤氏朱雁，有吳丹鳥，皆紀之金冊，藏之瑞府，以有事也。陛下若遂辭之，是推天而絕人，將何以訓？」於是皇霈然曰：「俞哉！此亦天授也。」迺命有司正皇典，恢帝綱，建大周之統曆，革舊唐之遺號，在宥天下，鹹與惟新。賜皇帝姓曰武氏，命為嗣皇，崇乎紹天統物，其赫胥大庭之上事已。迺獻頌曰。
天命神鳳，降祚我周。彩容有穆，其儀孔休。惟我有周，實保天德。上帝臨命，纂承皇極。人曰天祐，有皇女希。造天立極，緬然猷徵。赫我皇帝，迺先厥微。匪天之命，鳳鳥誰歸？因生錫氏，革號循機。豈不順乎天而應乎人？帝曰俞哉！
臣子昂言：臣聞昔周道昌而頌聲作，遂能昭配天地，光烈祖宗，垂之無窮，水為代典。伏惟神聖皇帝陛下闡元極，昇紫圖，光有唐基，以啟周室。不改舊物，天下惟新，皇王以來，未嚐睹也。臣聞仲尼曰：「聖人邱不得而見之矣。」又曰：「舜、禹之有天下，邱不豫也。」又曰：「鳳烏不至，河不出圖，後邱已矣夫！」皆傷不得見大道之行而鬱悒也。臣草野愚陋，生長休明，親逢聖人，又睹昌運，舜、禹之政，河、洛之圖，悉皆目見，幸亦多矣。今者鳳鳥來，赤雀至，慶雲見，休氣昇，大周受命之珍符也。不稽元命，探秘文，采風謠，揮象物，紀天人之會，以協頌聲，則臣下之過也。有國彝典，其可闕乎？臣不揣樸固，輒獻《神鳳頌》四章，以言大周受命之事，誠未足以潤色鴻業，揄揚盛美，亦小臣區區丹慊之至。謹輒詣洛城南門奉進，塵冒旒冕，伏表慚惶。
臣妾某言：今月日，伏承軒宮載誕，皇嗣克昌，品物鹹歡，天人交慶。臣妾聞聖人多子，祝美於堯年；螽羽宜孫，稱道乎《周頌》。自非璿圖配永，寶祚靈長，何以茂對天休，光紹大業？伏惟皇太後陛下星虹授祉，月夢延禎，餘慶集於天孫，榮光流於帝子，玉衣方泰，瑤渚增輝。其竊寵中姻，承恩外戚，塗山之慶，既裕於夏台；高禖之祠，未陪於殷薦。竊以潢汙之品，可享王庭；元之微，有芳天獻，豈圖美於豐侈，信有厚於由衷。敢用擬議蘋蘩，精誠菽藿，洗心而薦，竊希瑤席之珍；潔意而羞，以陪金鼎之實。謹獻食若干輿，冒黷珍膳，沾汙象筵，追用慚惶，伏表悚灼。
臣某言：臣以今月日奉敕，於武成殿喚臣入，問骨篤祿等賊請降事。臣以愚瞽，得踐赤墀，對揚天休，具奏其狀。天恩特賜臣溫顏，又降問云：「洛陽宮室，皆隋朝營制，歲月久遠，方有隳頹，樓閣內殿，凋落者眾，補一壞百，無可施功。唯此武成，確然端立，土木丹彩，光色如新，不知何故，得自如此？卿之博識，應知其說。」臣當時造次，略奏其梗概，退而再省，未涉萬分。臣恭惟聖言，緬求神像，研幾太極，幽讚元符，上以稽驗神謀，旁以合契冥數，信有至道，允在於茲。臣聞聖人有言曰：「清明在躬，誌氣如神；嗜欲將至，有開必先；天降時雨，山川出雲。」此蓋言神應，必有其物。陛下至尊至神，為天下主，宰禦群品，威統百靈，宸居尊嚴，品物昭泰，自天而祐，於是用寧。抑臣又聞物之有靈，如人之有神：神之和暢，則支體便利；用人繁昌，則物必豐茂。所以見其俗知興廢之數，睹其氣識盛衰之由，服物猶然，況其大者？今陛下應天受命，括地登樞，先飛名於秘籙，終據圖於寶座。今則當千載之運，得三統之元帝氣氤氳，祚基於元命；皇圖幽藹，象顯於天成。夫以德之休明，尚榮草木，化之昭慶，且變煙雲，況皇皇真君，龍居其極，武成合慶，土木增榮，獨超眾殿，夫何足怪？臣聞敬其事者必載其文，美其業者必頌其德，臣所恨才非墨妙，思乏筆精，不能讚揚休祚，歌詠聖德，臣請以此事付之史臣，千代知神，萬載知述。伏願天恩，特垂降許。
臣某言：臣糞土殘魂，合竄荒裔，特蒙陛下施再生之德，赦萬死之誅。起骨九泉，同列編戶，臣誠萬死，無以上答，況恩全賤命，生在帝鄉。伏見陛下至德配天，化及草木，天不愛寶，洛出瑞圖；地不藏珍，河開秘籙。陛下恭承天命，因順子來，建立明堂，式尊顯號，成之匪日，功若有神，萬國鹹歡，百靈同慶。元正肇祚，品物惟新，陛下郊祭旻天，總受群瑞，神靈慶戴，萬福攸宜。斯實曠古莫聞，於今始見，喙飛蠕動，莫不歡心。臣以糞土窮骸，不合輒同朝賀，以古來大禮，莫盛於今。昔登封泰山，七十四主；明堂布政，無三數君。誠以陛下道冠古今，恩溢天地，昆蟲草木，猶或相歡，況臣久蒙驅策，今日又拔死為生，溝壑殘骸，而得再造，遂得恭聞大禮，側聽鴻名。臣伏惟宇宙之中，含氣之類，蒙恩負德，獨臣最甚。向非陛下慈造，曲被鴻私，臣已灰滅遐荒，肝塗邊壤，豈得尚存骸骨，恭聞聖慶？臣所以匍匐冒死，不避誅戮，冀申螻蟻之情，以同燕雀之慶。然臣自惟罪累，不可比人，在於禮經，尤宜自絕，所以屏營糞土，不敢先聞。今既萬國禮終，百神慶畢，昆蟲鳥獸，亦並歡寧，故臣螻蟻之誠，始敢冒死上賀。臣伏知冒禮違法，罪合誅夷，臣生見明時，豫聞嘉慶，臣今既殞滅，實萬死為榮，不勝歡踴戴賀之誠。
臣等言：臣聞天視自我人視，天聽自我人聽。故堯臣放命，降震怒之災；姬聖尊仁，受昭事之福：先王所以恭畏上下，祇奉天人。於是有昭德塞違，懲惡勸善，所以明枉直，正典刑。一昨伏奉恩敕，宣示司農卿宗晉卿所奏：日者王德壽等承使失旨，虐濫無辜，災感蝗蟲，毒痡慈竹，寧歲為之饑饉，庶以之流離。冤魄冥呻，元感上惻，迺降明制，發德音，恤淫刑，蠲虐典，於是幽魂雪憤，遺噍昭蘇，枯竹由其再生，蝗蟲為之韜眚，牂蠻動色，瘴癘收氛。當夭劄之凶年。致昇平之稔歲，非夫聖靈昭感，天人合符，何吉凶之徵，報同影響？天下幸甚。臣等聞聖人法天，所以順物，小人違道，則必亂常。故虞稱欽明，嚴四凶之罪；魯有仁義，正兩觀之誅：所以邦家用昌，苛慝不作。王某等色厲內荏，心僻行堅，弄措刑之文，為商夷之法，以訟受服，同惡自尤，竟招殛竄之辜，允肅政刑之序。今日蒼鷹斂翼，乳虎含牙，朝廷無腹誹之憂，天下有刑措之頌，信可以懲殘創酷誘善旌冤，永清侮弄之階，共登仁壽之域。臣等謬讚台閣，忝守藩維，實思仰奉大猷，以穆中典，幸屬至聖崇德，小人勿用，凡在庶品，實百恒歡，雖成、康頌聲，文、景默化，刑清政肅，曾何足雲？伏乞書之國經，頒示天下，使四方風動，萬國歸仁，垂範後昆，以為炯戒。無任慶抃之至。
臣某言：今月日，得遼東都督高仇須等月日破逆賊契丹孫萬斬等一十一陣露布，並捉得生口一百人送至軍前事，三軍應快，不勝踴躍。臣聞天之所棄，雖暴必亡；人之共仇，在遠彌戮。況凶羯遺醜，未及犬羊，固作孽以招誅，自辜恩而取滅。伏惟陛下威加四海，子育百蠻，鬼神尚不敢違，凶狡豈能逃罪？逆賊萬斬等天奪其魄，生自為殃，仇須等謹奉廟謀，遠憑國計，短兵才接，群逆銷亡，返風回煙，薰睛掩目，此迺天威潛運，神道密周，豈鑄纖謀，抑由靈助。今盡滅殃病，孽固折服，饑災兼至，凋弊日滋。未加天兵，應自糜爛。臣訓勵士馬，今日克行，大軍一臨，凶寇必殄，獻俘在即，拜闕有期。預喜承恩，思勝慶賀，無任抃快之至。
臣某言：今月日，臣等令中道前軍總管王孝傑進軍平州，十九日行次漁陽界，晝有白鼠入營，孝傑捕得籠送者。身如白雪，目似黃金，頓首跧伏。帖若無氣，將士同見，皆謂賊降之徵。臣聞鼠者坎精，孽胡之象，穿竊為盜。凶賊之徒，固合穴處野居，宵行晝伏。今白日歸命，素質伏辜，天亡之徵，兆實先露。自孝傑發後，再有賊中信來，不謀同詞，皆雲盡滅病死，親離眾潰，匪朝即夕。臣訓兵勵勇，取亂侮亡，昔宋克鮮卑，蒼鵝入幕，今聖威遠振，白鼠投營：休兆同符，實如靈契。凡在將士，孰不歡欣？執馘獻俘，期在不遠。
臣某言：伏見某月日御製，秋景務餘，聊觀競渡，故陳先作，式佇來篇，凡六韻。天文爰降，品彙咸亨，金簡潛開，瑞圖斯見。臣聞白雲興詠，漢遊汾水之祠；黃竹申歌，周舞瑤池之駕。然而志崇遠轍，事或勞人，故文思之化未光，太清之道猶闕。伏惟聖母神皇陛下太虹齊聖，感月含神，元德茂於皇階，文明照於天下，用能提玉斗，挹璿衡，百神景從，三靈協贊。青雲出洛，爰開受命之符；赤甲榮河，終御興王之寶。非窮神之至德者，其孰能與於是哉？既而黃屋務閑，紫機時暇，洞庭張樂，思接軫於軒遊；媯水披圖，想同驂於堯輦。然而遠而勞物者，未若近而安人；動而勤已者，豈比靜而泰神？於是從金蹕，鳴玉鸞清禁林，御池殿，肅波神而戒事，命舟子為水嬉。彩鷁蓮歌，乍起江吳之引；青龍桂檝，時搖甌越之風。鳥逝虯驚，沸珠潭而競逐；雲飛電集，橫玉浦而流光：信可以娛樂惟靈，發揮文物，皇歡允洽，白日俄光。於是奏薰風於管弦，詠業雲於林籞，帝歌爰作，天藻攸彰。黼帳帷宮，縟文房之綉綵；祥雲瑞景，霏翰苑之榮光：信探道於元包，得斯文於紫極，太平允矣，元首康哉！方欲朝明堂之宮，輯羣后之瑞，尊崇顯號，光啟聖圖。封玉嵩邱，以接千年之統；泥金少室，攸增萬歲之規。卓哉煌煌，聖君之表也。微臣曲學蓬戶，竊位蘭臺，未聞驄馬之謠，非有雕龍之思。鞠躬霜署，謬覩於天章；逖聽鈞臺，側聞於帝樂。天文尊貴，不遠於下臣；帝寶珍崇，曲宣於近貴。竊以君唱臣和，固不隔於尊卑；宮變商從，方允諧於金石。輒用齋心扣寂，假翰求詞，將以攀日月之末光，繼螢爝之微照。不勝云云。
臣謬藉葭莩，叨榮圭組，元戎出塞，違鳳扆而逾年；班師入朝，拜鸞闈而有日。策勳飲至，頻承湛露之恩；獻壽奉觴，未申行潦之薦。所以白茅微籍，願享於鈞台；黃汙菲誠，思奉於瑤水。謹輒獻食一百輿，伏知金難瑞鼎，盈上帝之珍羞；玉女行廚，盡群仙之品味。以茲菲薄，有類蘋蘩，多慚在藻之歡，竊有獻芹之誌。所願皇慈俯納，丹慊獲申，天子萬年，永慶南山之壽；微臣百拜，長承北極之恩。無任誠懇之至。
右：金吾衛大將軍兼檢校洛州長史河內郡王臣懿宗、加爵一等勳五轉司賓卿兼羽林大將軍建安郡王攸宜、加爵一等勳七轉臣某等言：伏奉月日制書，錄臣等在軍微功，特加前件勳封。嘉命聿至，寵渥載優，伏對慚魂，殞首顛越雲雲。臣聞古者名將，先士卒而後身，故其功勸；末世庸將，窮人力以寵已，故其政乖。然則簞醪投河，三軍告醉；刓印在手，萬夫以離。夫與眾共功，專已獨利，成敗之理，興亡繼焉。賞者國之大事，故不可忽。日者林胡構孽，敢亂燕陲，陛下徵義兵，誅不道，天下士庶，焱集星馳，皆忘身夏國，紓禍卻難。至於躬先矢石，血塗草莽，冒艱險，曆寒溫，氣騰青雲，精貫白日，誠亦勤矣。雖聖靈威武，逆虜自滅，然士卒戮力，亦盡其勞。今大功未酬，眾議猶在，而臣等駑怯，猥加先封。臣等不能折衝虜廷，還師衽席，今坐加茅土之賜，以先將士之勤，使鶡冠虎臣，將何以勸？今戰士留滯於外府，軍吏谘嗟於下寮，臣等胡顏，敢冒天造？夫賞一勸百，猶恐未孚；利一沮萬，其弊誰救？爵命不可以招謗，國章不可以假人，伏願天光俯回，昭發軍禮，請以臣等前件勳封，回受戰亡人及立功將士等，上以明國之大賞，下以雪臣等謬功，數纖悅忘勞，士感知死，然後兵可訓勵，賊可誅屠。此誠國之元經，不可苟而利者，臣等不勝區區。
臣某言：臣以專蒙，叨幸近侍，陛下不以臣不肖，特敕臣攝侍禦史，監護燕然西軍。臣自違闕庭，曆涉秋憂，徒居邊徼，無尺寸之功，臣誠暗劣，孤負聖明。然臣久在邊隅，夙夜勤灼，莫不以蕃事為念，俾按察之。比以突厥離亂事跡。參驗委曲，窮問往來，竊有以得其真，莫不自為鯨鯢，遞相吞食，流離殘餓，莫知所歸。臣誠愚不識事機，然竊以往古之變，考驗於今，迺知天亡凶醜之時，陛下收功之日。然臣聞之，難得易失者時也，易遇難見者機也，聖人所貴者，去禍於未萌。今陛下體上聖之資，開太平之化，匈奴為中國之患，自上代所苦久矣，合天降其災，以授陛下，萬代之業，在於今時。臣請以秦漢以來事跡證明之，伏願陛下少留聖聽，尋繹省察，天下幸甚。
臣聞始皇之時，並吞六國。制有天下，按劍叱吒，八荒奔馳，然匈奴彊梁，威不能服，牧馬河內，以侵邊疆。始皇赫然，使蒙恬將四十萬眾，北築長城，因以逐胡，取其河南之地七百餘裏。當時燕、齊海岱，贏糧給費，徭役煩苦，人以不堪。故長城未畢，而閭左之戌，已為其患，二世而亡，莫不始於事胡也。至漢興，高祖愛命，率群雄，乘利便，以三十萬眾窘迫白登，七日被圍，僅而獲免。自是曆呂太後至孝文帝，單於桀驁，益淩漢家。文帝徒以遜詞，致獻金帛，但求其善和而已，不敢有圖，賈誼所以哭之，痛文帝以天下之盛，而卑事戎狄，以倒懸天下也。至景帝時，邊受其患，於是漢武踐祚，以承六代鴻業，屬乎文、景元默之化，海內乂安。太倉之粟，紅腐而不可食；內庫之錢，貫朽而不可校。財力雄富，士馬精疆，忿匈奴之驕慢，將報先帝之辱。遂使王恢、韓安國將三十萬眾，以馬邑誘單於，師出徒費，竟無毫髮之功。於是大命，六師，專以伐胡為務，首尾三十餘年，中國騷然，大受其弊，至於國用不足，軍興不給，租及六畜，算及船車，盜賊群興，京師起亂，竟不能制單於之命，一日而臣服之，漢宗衰殘，幾至覆社稷也。故漢武晚年，厭兵革之弊，迺下哀痛之詔，罷輪台之遊，封丞相為富民侯，將以蘇中國也。
至宣帝代，複出師屬匈奴數窮，天降其禍：虛閭權渠單於病死，右賢王屠耆堂代立，骨肉大臣，自不相服，又立虛閭權渠子為呼韓邪單於，擊殺屠耆堂。諸名王貴人，各自分立為五單於，更相攻擊，以至大亂，殘虐死者，計萬億數，畜產耗減，十至八九，人以饑餓，相燔燒以求食。於是寄命，無所，諸名王貴人右伊秩訾且渠當戶以下，將兵五萬稽首來降，於北方晏然，靡有兵革之事，直至哀、平之際，邊人以安。臣竊以此觀匈奴之形，察天時之變，盛衰存亡之機，事可見也。然則匈奴不滅，中國未可安臥亦明矣。夫以漢祖之略，武帝之雄，謀臣勇將，勢盛雷電，窮兵黷武。傾天下以事之，終不能屈一王、服一國。宣帝承衰竭之後，撫瘡痍之人，不敢惕然有出師之意，然而未有遺矢之費，而臣仆於單於之長者，其故何哉？蓋盛衰有時，理亂有數。故曰聖人修備以待時，是以正天下如拾遺。陛下肅恭神明。德動天地，今上帝降匈奴之災孽，遺陛下之良時，不以此時順天誅，建大業，使良時一過，匈奴複興，則萬代為患，雖後悔之，亦不及矣。古語曰：「天與不取，反受其咎。」今天意厚矣，陛下豈可違之哉？
臣比在同城，接巨延海，西逼近河南口，其磧北突厥來入者，莫不一一臣所委察。比者歸化，首尾相仍，攜幼扶老，已過數萬，然而瘡痍羸憊，皆無人色，饑餓道死，頗亦相繼。先九姓中遭大旱，經今三年矣，埜皆赤地，少有生草，以此羊馬死耗，十至七八。今所來者，皆亦稍能勝致一，始得度磧，磧路既長，又無好水草，羊馬因此重以死盡矣。不掘野鼠食草根，或自相食，以活喉命，臣具委細問其磧北事，皆異口同辭。又耆老云：「自有九姓來，未曾見此饑餓之甚。」今者同羅仆固都督早已伏誅，為亂之元，其自喪滅，其餘外小醜徒。侵暴自賊耳，本無遠圖，多獵葛複自相仇，人被塗炭，逆順相半，莫知所安。回鶻諸部落，又與金州橫相屠戮，群生無主，號訴嗷嗷。臣所以願陛下建大策。行遠圖，大定北戎，不勞陛下，指揮之問，事業可致，則千載之後，邊鄙無虞，中國之人，得安枕而臥，豈不在陛下斷哉？且匈奴為中國患，非獨秦、漢之間，臣竊惟先聖時，衛公李靖，蓋中國之一老臣，徒藉先帝之威，用妙勝之策，當頡利可糊汐盛之日，因機逐便，大破虜庭，遂係其侯王，裂其郡縣，六十年將於今矣，使中國晏然，斥堠不警，書之唐史，傳之無窮，至今天下謂之為神。況陛下統先帝之業，履至尊之位，醜虜狂悖，大亂邊陲，皇天遺陛下以鴻基之時，陛下又得複先帝之跡，德之大者，其何以加？若失此機，事已過往，使李靖豎子，獨成千載之名，臣愚竊為陛下不取也。
伏見去月日敕，令同城權置安北都護府，以招納亡叛，振匈奴之喉，臣伏慶陛下見幾於萬里之外，得制匈奴之上策。臣聞隗囂言。「漢光武見事於萬里之外，制敵應變，未嚐有遺。」今陛下超然神鑒遠照，實所謂聖明之見，睹於無形也。臣比住同城，周觀其地利，又博問諳知山川者，莫不悉備。其地東西及北，皆是大磧，磧並石鹵，水草不生，突厥嚐所大入，道莫過同城。今居延海澤接張掖河，中間堪營田處數百千頃，水草畜牧，供巨萬人。又甘州諸屯，犬牙相接，見所聚粟麥，積數十萬，田因水利，種無不收，運到同城，甚省功費。又居延河海多有魚鹽，此所謂強兵用武之國也。陛下若調選天下精兵，采拔名將，任以同城都護，臣愚料之，不用三萬陛下大業，不出數年，可坐而取成。臣比來看國家興兵，但循於常軌，主將不選，士卒不練，徒如驅市人以戰耳。故臨陣對寇，未嚐不先自潰散，遂使夷狄乘利，輕於國威，兵愈出而事愈屈，蓋是國家自過計於敵爾，故非小醜能有異圖。臣竊以為陛下今日不更為之圖，以激勵天下忠勇，但欲以今日之兵，今日之將，冀收功於異域，建業於中興，則臣之愚蒙，必以為未可得也。陛下即以突厥為萬代之患，則臣所言願加察；若以夷狄荒服不臣，小人非所敢諫。臣今監領後軍某等，取某月即渡磧去，計至某日及劉敬同謹當請按行磧，計至比已來地形及突厥滅亡之勢，當審虛實，績以奏聞。伏願陛下省臣此章，為國大計，儻萬有可一中者，請與三事大夫熟圖議之，此亦萬代一時也。伏劄毀留聖意。閑暇念之，天下幸甚！陛下采臣芻蕘，臣請執殳先驅，為士卒啟行，橫行匈奴之庭，歸報陛下，臣死之日，庶無遺恨。不勝雲雲。
