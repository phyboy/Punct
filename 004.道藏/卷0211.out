臣伏見四月三十日敕，廢同昌軍。蜀川百姓每見免五十萬丁運糧，實大蘇息。然鬆、茂等州諸羌首領，二十年來利得此軍財帛糧餉，以富已潤屋，今一旦停廢，失其大利，必是勾引生羌，詐作警固，以恐動茂、翼等州，複使國家徵兵鎮守。若鬆、茂等州無好都督，則此詐必行，旦夕警固必有發者。一發已後，警動蜀州，朝廷不知，徵兵赴救，兵至賊散，靡弊更甚。伏乞選擇茂州都督。嚴加斥堠，迺命禦史一人，專在按察，若有詐妄，即錄奏稱加法以懲其奸，庶可久長安帖。不然，受其弊。
蜀中運糧既停，百姓更無重役，至於租庸，合富府庫。今諸州逃走戶有三萬餘，在蓬、渠、果、合、遂等州山林之中，不屬州縣。土豪大族，阿隱相容，徵斂驅役，皆入國用。其中遊手惰業亡命之徒，結為光火大賊，依憑林險，巢穴其中。若以甲兵捕之，則烏散山穀；如州縣怠慢，則劫殺公行。比來訪聞，有人說逃在其中者，攻城劫縣，徒眾日多。誠可特降嚴加敕，令州縣長官與數纖設法大招此戶，則劫賊徒黨，自然除殄其三萬戶租賦，即可富國。若縱而不括。以養賊徒，蜀川大弊，必是未息。天恩允此請，乞作條例括法。
蜀中諸州百姓所以逃亡者，實緣官人貪暴，不奉國法，典吏遊容，因此侵漁。剝奪既深，人不堪命，百姓失業，因即逃亡，凶險之徒，聚為劫賊。今國家若不清官人，雖殺獲賊終無益。天恩前使右丞宋爽按察蜀州者，乞早發遣，除屏貪殘，則公私俱寧，國用可富。若官人未清，劫賊之徒，必是未息。以前劍南蠹弊如斯，即日聖恩停軍息役，若官人清正，劫賊翦除，百姓安寧，實堪富國。惟乞早降使按察，謹狀。聖曆元年五月十四日，通直郎行右拾遺陳子昂狀。
臣伏見劍南諸州，緣通軌軍屯在松、潘等州，千里運糧百姓困弊，臣不自恤，竊為國家惜之。伏以國家富有巴蜀，是天府之藏，自隴右及河西諸州，軍國所資，郵驛所給，商旅莫不皆取於蜀；又京都府庫，歲月珍貢，尚在其外，此誠蜀國之珍府。今邊郡主將，迺通軌一軍徭役弊之，使百姓貧窮，國用不贍。河西隴右，資給亦減。臣伏惟松、潘諸軍，自屯鎮已來，於今相繼，百十餘年，竟未聞盜賊大侵，而有尺寸之效，今國家甘心竭力以事之，臣不知其故，伏惟念惜。
臣聞上有聖君，下得直言，賤臣敢越次冒昧以奏。臣在蜀時，見相傳云，聞松、潘等州屯軍數不逾萬，計糧給餉，年則不過七萬餘石可盈足。邊郡主將，不審支度，迺每歲向役十六萬夫，夫擔糧輪送，一斗之米，價錢四百，使百姓老弱，未得其所，比年以來，多以逃亡。臣伏以吐蕃陛下未忍即滅，松、潘屯兵未可廢散，若准此賦斂，每年以十六萬夫運糧臣恐更三年吐蕃未殄滅，劍南百姓不堪此役，愚臣恐非聖凝獲皇制敵安人、富國疆兵之神算者也。
愚臣竊見蜀中耆老平議：劍南諸州，比來以夫運糧者，且一切並停。請為九等稅錢，以市騾馬，差州縣富戶各為屯主，稅錢者以充腳價，各次第四番運輦。不用一年夫運之費，可得數年軍食盈足，比於常運，減省二十餘倍。蜀川百姓，永得休息；通軌軍人，保安邊鎮；京台府庫，河西軍馬，得利供輸其資。臣伏審計，便宜體大，非一二狀俱盡，陛下若以此奏非虛。或可采者，請勒臣付所司對議得失，然後具條目一一奏聞。若臣苟為謬妄，無益國家，請罪死不赦。
臣聞古者富國疆兵，未嚐不用山澤之利。臣伏見西戎未滅，兵鎮用廣，內少資儲外勒轉餉，山澤之利，伏而未通。臣愚不識大體，伏見劍南諸山，多有銅鑛，采之鑄錢，可以富國。今諸山皆閉，官無采鑄，軍國資用，惟斂下人，迺使公府虛竭，私室貧弊，而天地珍藏，委廢不論。以臣所見，請依舊式，盡令劍南諸州準前采銅，於益府鑄錢，其鬆、潘諸軍所須用度，皆取以資給。用有餘者，然後使緣江諸州遞運，散納荊、衡、沔、鄂諸州；每歲便以和糴，令漕運委神都太倉：此皆順流乘便，無所勞擾。外得以事西山諸軍，內得以實中都倉廩，蜀之百姓，免於賦斂，軍國大利，公私所切要者，非神皇大聖，誰能用之？管仲云「聖人用無窮之府。」蓋言此也。臣某言：臣伏見神皇陛下恭已受圖，遐想至理，將欲制禦戎狄，永安黎元，不欲煩撓蒸人，故為無益。賤臣朝不坐，宴不豫，軍國大事，非臣合言。伏見鬆、潘軍糧費擾過甚，太平百姓，未得安居，臣參班一命，庶幾仁類，不敢自見避諱，忍之不言，所以不懼身誅，區區上奏。冒越非次，伏待顯戮，惶悚死罪死罪。
臣竊聞宗懷昌等軍失律者，迺被逆賊詐造官軍文牒，誣召懷昌，昌等顓愚無備陷沒。今諸軍敗失，東蕃固知，然恐安東阻隔，未審此詐。國家若無私契與安東往來，臣恐凶賊多端，詐偽複設，萬一被其矯命，更失其圖，迺是資長賊權，沒陷府城。此固宜天恩已應先有處分，然臣愚見，不敢不言。又賊初勝，不即西侵者，深恐圍略安東，以自全計。若安東被圍略，則遼東以來，非國所制，伏乞天恩早為圖之。
臣聞天子義兵不可以怒發，怒則眾懼，急則人搖，人搖則賊得其勢。故昔者聖人守靜以制亂，持重以服奸大義常存，人無疑懼。臣伏見恩制，免天下罪人，及募諸色奴充兵討擊者，是捷急之計，非天子之兵。且比來刑獄久清，罪人全少，奴多怯弱，未慣征行，縱其募集，未足可用。況當今天下忠臣勇士，萬分未用其一，契丹小孽，假命待誅，何勞免罪贖奴，損國大義？且陛下富有四海，一戰未勝，遂即免罪募奴，若更有他虞，複何徵發？臣恐此不可威示天下。
臣聞聖人制事，必理未萌，所以奸不敢謀，賊不得起。臣聞吐蕃近日將兵圍瓜州，數日即退，或雲此賊通使墨啜，恐瓜、沙止遏，故以此兵送之。臣雖未信，然惟國家比來敵，在此兩蕃，至於契丹小醜，未足以比類。今國家為契丹大發河東道及六胡州、綏、延、丹、隰等州稽胡精兵，悉赴營州，而緣塞空虛，靈夏獨立。今冰生河合，草秋馬肥，秦中北據隴右，亦關東鄰黨，凶羯奸謀，覘知此隟，驅其醜類，大盜秦關，隴右馬群，是國所寶，防備遠策，良宜豫圖，不可竭塞上之兵，使凶虜得計，伏願詳審。
臣聞所養非所用，所用非所養，理家必弊，在國必危，故明君不畜無用之臣，慈父不畜無益之子。今朝廷三品五品，受國寵榮，天恩賞賜，府庫虛耗，食人之祿，死人之事，恩養聖朝，甚矣厚矣。及邊有小賊，則雲無人驅使，又勞聖恩遠訪外人，外人先無寵祿，臨難又不肯殉節。然則國之所養者總無用之臣，朝之所遺者迺有用之士，今不收有用，厚養無用，欲令忠賢效力，凶賊滅亡，以臣愚見，理不可得。近者遼軍張立遇等喪律，實由內外不同心。宰相或賣國樹恩，近臣或附勢私謁，祿重者以拱默為智，任權者以傾巧為賢。群居雷同，以殉私為能；媚妻保子以奉國為愚。陛下又寬刑漏網，不循名實，遂令綱紀日廢，奸宄滋多。
今國家第一要者，在稍寬兵期，山南、淮南去幽州四千里，所司使十月上旬到，計日行百里，四十日方到。即今水雨如此，又徵符到彼未久，當日便發，猶不及期，況未便發，且日行不可百里。若違限者死，國有常刑，到不及期，懼罪逃散為賊，此更生一患。縱倍程趁期。亦恐不及，若違不誅，則軍不可統；若違必誅，則全眾皆怨。況兵疲不堪用。吳廣、陳勝為盜由此，切急切急！
即日江南、淮南諸州租船數千艘，已至鞏、洛，計有百餘萬斛所司便勒往幽州納充軍糧。其船夫多是客戶、遊手隳業、無賴雜色人，發家來時，唯作入都資料，今已到京，又勒往幽州，幽州去此二千餘裏，還又二千餘裏，方寒冰凍，一無資糧，國家更無優恤，但切勒赴限，比聞丁夫，皆甚愁歎。又諸州行綱，承前多僦向至都糴納，今儻有此類向滄瀛糴納，則山東米必二百已上，百姓必騷動。今國家不優恤，又無識事明了人檢點勾當，知租米現在虛實，又未宣恩旨慰勞兵夫，惟切勒赴限，倘在道逃亡，此糧有萬一非意損失，則東二十萬眾，坐自取敗，為賊所圖，切急切急！
楊元感以此為亂，實軍國大命，山東百姓，國家比以供軍，矜不點募。近聞東軍失利，山東人驕慢，迺謂國家怕其粗豪，不敢徵發，今街談巷議，多有苟且之心，伺國瑕隟，頗搖風俗。國家大政，須人無二心，若縱懷二，奸亂必漸。臣伏思即日山東愚人，有亡命不事產業者，有遊俠聚盜者，有奸豪強宗者，有交通州縣造罪過者：如此等色，皆是奸雄。國家又不以法制役之，臣恐無賴子弟，暴橫日廣，上不為國法所制，下不為州縣所羈，又不從軍，又不守業，坐觀成敗，養其奸心，在於國家，甚非長計。以臣愚見，望降墨敕，使臣與州縣相知，子細采訪有粗豪遊俠、亡命奸盜、失業浮浪、富族強宗者，並稍優與賜物，悉募從軍，仍宣恩旨慰勞，以禮發遣。若如此，則山東浮人，安於太山，一者以慴奸豪異心，二者得精兵討賊，不須免奴稽胡等。又身既在軍，則父兄子弟，自不敢為過。昔漢祖征山東，使蕭何鎮關中，漢軍數敗，蕭何每發關中子弟以助漢軍，三秦無盜亂之患，漢軍有強雄之勢，蓋以此道是也。夫亂群敗眾者，惟在奸雄，奸雄既羈，亂弊自息，伏乞聖慈早圖之。詩云：「無縱詭隨。式遏寇虐。」
紫袍緋袍、綠袍金帶、牙笏告身、金銀器物等，即日軍中已集，入賊有期。臣欲募死士三萬人，長驅賊庭，一戰掃定。軍中未有高爵重賞，無以勵勇使貪伏望天恩賜給前件袍帶告身器物二千事，庶以勸勵士眾，未敢虛用。比來將軍不明賞罰，所以兵不齊心，今聚十五萬眾，戈甲糧餉，日費萬金，不早克定，恐所費彌廣。山東百姓，貧弊不可再役。特乞天恩允臣所請。
臣伏見陛下憂勞天下百姓，恐不得所，又發明詔，將降九道大使，巡察天下諸州，兼申黜陟，以求人瘼，甚大惠也，天下百姓幸甚。臣竊以為美矣，未盡善也，何以言之？陛下所以降明使，豈非欲令天下黎元眾庶，知陛下夙興夜寐憂勤念之雅，欲天下賢良忠孝，知陛下夙興夜寐思任用之邪？欲使天下奸人暴吏，亦知陛下夙興夜寐務欲除之邪？陛下聖意必若以此而發使乎？則臣愚昧，見陛下之使有未盡善也。若愚臣所謂使者，皆先當雅合時望，為眾人所推：仁愛足以存恤孤惸，賢明足以進拔幽滯，剛直足以不避疆禦，明智以照察奸非。然後使天下奸人，畏其明而不敢為惡也；天下疆禦，憚其直而不敢為過也；天下英奇，慕其德而樂為之用也；天下孤寡，賴其仁而欣戴其恩也。夫如是，然後可以論出使，故軒未動於京師，天下翕然皆已知矣。今陛下使猶未出朝廷，行路市井之人皆以為非任，朝廷有識者亦不稱之。夫天子之使未出魏闕。朝廷之人皆以輕之，何況天下之眾哉？夫欲黜陟求瘼，豈可得也？陛下所以有此失者，在不選人，亦輕此使非天下之大任，故陛下遂大失至於此也。宰相徒以為常，但奉詔而行之。苟以出使為名，不求任使之實，故使愈出而天下愈弊，使彌多而天下彌不寧。其故何哉？是朝廷輕其任也。輕其任則不擇人，不擇人則其使非實，其使非實則黜陟不明，刑罰不中，朋黨者進，貞直者退，徒使天下百姓，修飾道路，送往迎來，無益於聖教耳。臣久為百姓，實委知之，陛下欲令天下黎庶，知陛下夙興夜寐憂勤政化，不可得也，故臣以陛下大失在於此也。夫欲正其末者，必先端其本；清其流者，必先潔其源：自然之符也。國家茲弊，亦已久矣，今陛下若不重選此使，貴得其人，天下黎元，必以為陛下尚行尋常之政，不能革此弊也。則賢人必不出，貪吏必得誌，惸獨必哀吟，天下百姓無荷賴於陛下此使也。臣不勝有願，願陛下與宰相更妙選朝廷百官，使有威重名節為眾人所推者，陛下因大朝見，親禦正殿，集百寮公卿，設禮儀，以使者之禮見之，於是告以出使之意，殷勤儆戒，無敢或愆，遂授以旌節而發遣之，先自京師而訪豺狼，然後攬轡登車以清天下。若如是，臣必知陛下聖教，不旬月之閑，天下家見而戶習也。昔堯舜氏不下席而天下理者，蓋黜陟幽明能折中爾。今陛下方開中興之化，建萬代之功，天下瞻望，冀見聖政，此之一使，是陛下為政之大端也。諺曰： 「欲知其人，觀其所使。」不可不慎也。若陛下必知不可得其人，則不如不出使，出使煩數，無益於化，但勞天下之人，是猶烹小鮮而數撓之爾。伏惟陛下察照。
臣伏惟陛下當今所共理天下、欲致太平者，豈非宰相與諸州刺史、縣令邪？陛下若重此而理天下乎，臣見天下理也；若陛下輕此而理天下乎，臣見天下不得理也。何者？宰相陛下之腹心，刺史、縣令，陛下之手足，未有無腹心、手足而能獨理者也。臣竊觀當今宰相，已略得其人矣；獨刺史、縣令，陛下獨甚輕之，未見得其人。是以腹蠍觱安，而手足猶病，而天下至今所以未有大利爾。臣竊惟刺史、縣令之職，實陛下政教之首也。陛下布德澤，下明詔，將示天下百姓，必待刺史、縣令為陛下謹宣之。故得其人，則百姓家見而戶聞；不得其人，但委棄有司而掛牆壁爾。陛下欲使家興禮讓，吏勖清勤，不重選刺史、縣令，將何道以致之邪？愚臣竊見陛下未有舟楫，而欲濟江河，不可濟也。臣比在草茅為百姓久矣，刺史、縣令之化，臣實委知，國之興衰，莫不在此職也。何者？一州得賢明刺史，以至公循良為政者，則千萬家賴其福；若得貪暴刺史，以徇私苛虐為政者，則千萬家受其禍矣。夫一州禍福且如此，況天下之眾，同得勝道哉？故臣以為陛下政化之首，國之興衰，在此職者也。
臣伏見陛下憂勤政理，欲安天下百姓，無使疾苦，然猶未以刺史、縣令為念，何可得哉？臣何知陛下未以刺史、縣令為念？補一縣令，如補一縣尉爾，但以資次考第從官遊曆，即補之，不論賢良德行可以化人，而拔擢見用者，縱吏部侍郎時有知此弊，而欲超越用人，則天下小人已囂然相謗矣。所以然者，習於常而有驚怪也。所以天下庸流，莫不能得得為縣令，庸流一雜，賢不肖莫分，但以為縣令庸流資次為選，不以才能任職，所以天下淩遲，百姓無由知陛下聖德勤勞夙夜之念，但以愁怨，以為天子之令遣如此也，自有國來，此弊最深，而未能除也，豈不甚（一有可惜二字）哉？昔漢宣帝有言曰：「朕之所共理天下者，豈非良二千石乎！」 故宣帝之時，能委任矣。伏願陛下與宰相深知妙選，以救正此弊，使天下之人，稍得以安。臣有計，然甚鄙近，未能著於書，願陛下興念，與明宰相圖之，以安天下。幸甚幸甚。
臣聞天下有危機，禍福因之而生：機靜則有福，機動則有禍，天下百姓是也。夫百姓安則樂其生，不安而輕其死；輕其死，則無所不至也。故曰人不可使窮，窮之則奸宄生；人不可數動，動之則災變起。奸宄不息，災變日興，叛逆乘釁，天下亂矣。當今天下百姓，雖未窮困，軍旅之弊，不得安者，向五六年矣，夫妻不得相保，父子不得相養。自劍以南，爰至河、隴、秦、涼之間，山東則有、青、徐、曹、汴，河北則有滄、瀛、恒、趙，莫不或被饑荒，或遭水旱，兵役轉輸，疾疫死亡，流離分散，十至四五，可謂不安矣。幸得陛下以仁聖之恩，憫其失業，所在邊境有兵戰之役，一切且停，遂使窮困之人，尚得與妻子相見，父兄相保，各複其業，獲以救窮，人心稍安，殆半年矣，天下可謂幸甚。愚臣竊賀陛下得天下之機，能密靜之，非陛下至聖大明，不能如此也。愚臣今所以為陛下更論天下之危機者，恐將相有貪夷狄之利，又說陛下以廣地疆武為威，謀動甲兵，以事邊塞，陛下或未知天下有危機，萬一聽之，臣懼機失禍構，則天下有不可柰何也。詩不云乎： 「人亦勞止，汔可小康。惠此中國，以綏四方。」故臣願陛下垂衣裳，修文德，去刑罰，勸農桑，以息天下之人，務與之共安，然後使遐荒蠻夷，自知中國有聖人，重譯而入貢，愚臣竊以為當今天下之大計也，伏惟陛下念之。近者隋煬帝不知天下有危機，自以為威德廣大，欲建萬代之業。動天下之眾，殫萬人之力，兵役相仍，轉輸不絕，北討胡貊，東伐遼人，於是天下，百姓窮困，人不堪命，機動禍構，遂喪天下。此是不知天下有危機，而信貪佞之臣，冀收夷狄之利，卒以滅亡者也。隋氏之失，可以殷鑒，豈不大哉！伏惟陛下察之。國家所伐吐蕃，有大失策，中國之眾，半天下受其弊，然遂事不諫，當複何言？陛下不以臣愚，芻蕘可采，一賜召臣至玉陛，得以口論天下，幸甚。
臣子昂言：臣本下愚，未知大體，今月十六日，特奉恩敕，賜臣紙筆，遣於中書言天下利害。天之降命，敢不對揚？而孤負聖恩，萬一無補死罪死罪。謹率愚見，封進以聞，塵聽玉階，伏闕累息。臣子昂誠惶誠恐，頓首頓首，謹言。
臣聞聖人制事，貴於未亂，所以用成功，光濟天下大業。臣伏見國家，頃以吐蕃九姓亡叛，有詔出師討之，遣田揚名發金山道十姓諸兵，自西邊入。臣聞十姓君長，奉詔之日，若報私讎，莫不為國家克翦凶醜，遂數年之內，自率兵馬三萬餘騎，經途六月，自食私糧誠是國家威德早申，蕃戎得效忠赤。今者軍事已畢，情願入朝，國家迺以其不奉璽書，妄破回紇部落，責其專擅，不許入朝，便於涼州發遣，各還蕃部。臣愚見竊為國家危之，深恐此等自茲成隙。何以言之？國家所以制有十姓者，本為九姓強大，歸伏聖朝，十姓微弱，勢不能動，故所以命臣妾，為國忠良。今者九姓叛亡，北蕃喪亂，君長無主，莫知所歸，回紇金水，又被殘破，磧北諸姓，已非國家所有。今欲掎角亡叛，雄將邊疆，惟倚金山諸蕃，共為形勢。有司不察此理，迺以田揚名妄破回紇之罪，坐及十姓諸豪，拒而遣還，不許朝覲，臣愚以為非善禦戎狄、制於未亂之長策也。夫蕃戎之性，人麵獸心，親之則順，疑之則亂，蓋易動難安，古所莫制也。今阻其善意，逆其歡心，古人所謂放虎遺患，不可不察。且臣昨於甘州日，見金山軍首領擬入朝者，自蕃中至，已負其功，見燕軍漢兵不多，頗有驕色，察其誌意，所望殊高，與其言宴，又詞多不順；今更不許入朝謁，疑之以罪，與回紇部落複為大讎：此則內無國家親信之恩，外有回紇報讎之患。懷不自安，鳥駭狼顧，亡叛沙漠，則河西諸蕃恐非國家所有。且夷狄相攻，中國之福，今回紇已破，既往難追，十姓無罪，不宜自絕。今若妄破回紇，有司止罪揚名，在於蕃情，足以為慰。十姓首領，國家理合羈縻，許其入朝，實為得計。今北蕃既失，虜不自安，廟勝之策，良恐未爾，事既機速，伏乞早為圖之。
臣伏見今年五月敕，以同城權置安北府。此地逼磧南口，是制匈奴要衝，國家守邊，實得上策。臣在府日，竊見磧北歸降突厥，已有五千餘帳，後之來者，道路相望。又甘州先有降戶四千餘帳，奉敕亦令同城安置。磧北喪亂，先被饑荒，塗炭之餘，無所依仰，國家開安北府，招納歸降，誠是聖恩洪流，覆育戎狄。然臣竊見突厥者，莫非傷殘羸餓，並無人色，有羊馬者，百無一二。然其所以摧幼扶老，遠來歸降，實將以國家綏懷，必有賑贍，冀望恩覆，獲以安存，故其來者日以益眾。然同城先無儲蓄，雖有降附，皆未優矜，蕃落嗷嗷，不免饑餓，所以時有劫掠。自相屠戮，君長既不能相制，以此盜亦稍多，甘州頃者抄竊尤甚。今安北府見有官羊及牛六千頭口，兵糧粟麥萬有餘石，安北初置，庶事草創，孤城兵少，未足威懷。國家不贍恤來降之徒，空委此府安撫，臣恐降者日眾，盜者日多，戎虜桀黠必為禍亂。夫人情莫不以求生為急，今不以此粟麥，不以此牛羊，大為其餌，而不救其死，人無生路，安得不為群盜乎？群盜一興，則安北府城必無全理，府城一壞，則甘、涼已北，恐非國家所有，後為邊患，禍未可量。是迺國家故誘其為亂，使其為賊，非謂綏懷經遠之長策且磧北諸蕃，今見大亂，亂而思理，生人大情。國家既開綏撫之恩，廣置安北之府，將理其亂者，以慰喻諸蕃，取亂存亡，可謂聖圖宏遠矣。然時則為得，事則未行，何者？國家來不能懷，去不能制，空竭國用，為患於邊，取亂之策，有失於此。況夷狄代有其雄，與中國抗行，自古所病，倘令今有勃起，遂雄於邊。招集遺散，收強撫弱，臣恐喪亂之眾，必有景從，此亦國家之大機，不可輕而失也。機事不密，則必害成，聖人之至誡。今北蕃未定，降者未安，國家不早為良圖，恐坐而生變。乞得麵奏，指陳其利害，邊境幸甚幸甚。
臣竊見河西諸州，地居邊遠，左右寇賊，並當軍興，頃年已來師旅未靜，百姓辛苦，殆不堪役，公私儲蓄，足可憂嗟。頃至涼州，問其倉貯，惟有六萬餘石，以支兵防，才周今歲。雖雲屯田，收者猶在，此外略問其數，得亦不多，今國家欲制河西定戎虜，此州不足，未可速圖，又至甘州，責其糧數。稱見在所貯積者四十餘萬石，今年屯收，猶不入計。臣觀其衝要，視其山川，信是河西扼喉之地。今北當九姓，南逼吐蕃，二虜奸回，凶猾未測，朝夕警固，頗有窺覦。甘州地廣糧多，左右受敵，其所管戶，不滿三千，堪勝兵者，不足百數，屯田廣遠，倉蓄狼籍，一虜為盜，恐成大憂。涼府雖曰雄藩，其實已甚虛竭，夷狄有變，不堪軍興。以河西諸州，又自守不足，今瓜肅鎮防禦，仰食甘州，一旬不給，便至饑餒，然則河西之命，今並懸於甘州矣，此機一失，深足憂危。又得甘州狀稱，今年屯收，用為善熟，為兵防數少，百姓不多，屯田廣遠，收獲難遍，時節既過，遂有凋固，（疑）所以三分收不過二；人力又少，未入倉儲縱已收刈，尚多在野。
臣伏惟吐蕃桀黠之虜，自為邊寇，未嚐敗衄，頃緣其國有亂，君臣不和，又遭天災，戎馬未盛，所以數求和好，寢息邊兵。其實本畏國家乘其此弊，故卑辭詐偽，苟免天誅。今又聞其讚普已擅國權，上下和好，兵久不出，其意難量。比者國家所以制其不得東侵，實由甘、涼素有蓄積，士馬疆盛，以扼其喉，故其力屈，勢不能動。今則不然，甘州倉糧，積以萬計，兵防鎮守，不足威邊，若使此虜探知，潛懷逆意，縱兵大入，以寇甘、涼。雖未能劫掠士人，圍守城邑，但燒甘州蓄積，蹂踐諸屯，臣必知河西諸州，國家難可複守也。此機不可一失。一失之後，雖賢聖之智，亦無柰何。臣愚不習邊事，竊謂甘州宜便加兵，內得營農，外得防盜，甘州委積，必當更倍。何以言之？甘州諸屯，皆因水利，濁河灌溉，良沃不待天時。四十餘屯，並為奧壤，故每收獲，常不減二十萬但以人功不備，猶有荒蕪。今若加兵，務窮地利，歲三十萬不為難得。國家若以此計為便，遂即行之，臣以河西不出數年之閑，百萬之兵食無不足而致，倉廩既實，邊境又疆，則天兵所臨，何求不得？管仲云：「聖人用無窮之府，積不涸之倉。」事非虛言也。
