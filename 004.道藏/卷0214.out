月日，清邊道大總管建安郡王攸宜致書於遼東州高都督蕃府：賢甥某至，仰知破逆賊孫萬斬十有餘陣，並生獲夷賊一千人，三軍廢快，萬里同歡。都督體英偉之才，抱忠義之節，遂能身先士卒，為國討讎，以數百之兵，當二萬之寇，指麾電掃，逆黨雲銷。非都督智勇過人，威名遠振，誰能以少擊眾，陷醜摧凶？使國家無東顧之憂，是都督之力也。賢甥俊酷似其舅，遂能與某等應機破敵，效節立功，此已各賞金帶緋袍，薄誠效，更自錄奏，擬加榮官，願都督遠知此意也。今賊饑餓，災日滋，天降其殃，盡滅已死，人厭其禍。萬斬方誅，營州士人及城傍子弟，近送密款，準待官軍。某令將蕃漢精兵四十萬眾克取，某月日百道齊驅；分五萬蕃漢精兵，令中郎將薛訥取海路東入，舟楫已具，來月亦發。請都督勵兵秣馬，以待此期，共登丸山，看殄凶虜，書勳竹帛，開國傳家，是都督建功之日也。中閑克期同會，當更別使知聞。正屬有軍事，未能委曲。初春向暖，願動靜勝常，所是都督官屬及大首領並左右立功人等，並申此問，相見在近，豫以尉懷。
使至，所傳斬首及生擒獲馬等，具如來狀，仰以欣快，三軍共之。狡寇逋誅，此來擒馘，師徒企踵，爭望先鋒。尚書遠略英謀，臨機果斷，潛制凶醜，梟首伏辜。在此諸軍，實增募勇，既壯尚書之節，又美行登之功，幽州士人，尤以慶快。破竹之勢，自此為階，某方擐甲負戈，為尚書後列，登高臨陣，坐觀俘虜，此期在即，豫以慰懷。初春猶寒，願保休勝，裨將已下，各慰問之雲雲。
使至辱書，仰知都督率兵馬摧破凶虜，遠聞慶快，實慰永懷。非公等忠勇兼資，統率多算，同心戮力，殉節忘軀，以克翦逋凶，揚國威武。在此將士，聞公等殊戰，賊不當鋒，莫不西望憤勇，欽羨獨克，甚善甚善。即日契丹逆醜，天降其災，盡病水腫，命在旦夕；營州饑餓，人不聊生，唯待官軍，即擬歸順。某此訓勵兵馬，襲擊有期，六軍長驅，此月將發，恨不得與諸公等共觀諸將斬馘獻俘。旦夕嚴寒，願各休勝。契丹破了，便望回兵，平殄默啜，與公等相見有日，預以慰懷。臨使忽忽，書不盡意。
日月，清邊道行軍大總管建安郡王修宜致書安東諸州刺史並諸將部校官屬等：初春猶寒，公等久統兵馬，勤國扞邊，不至勞弊也。某如常。比賊中頻有人出來，異口同詞，皆雲逆賊李盡滅已死，營州饑餓，人不聊生，諸蕃首領百姓等，唯望官軍，即擬歸順，前後繼至，非止一人。某先數纖向營州，昨回，具得父老密狀，雲賊勢窮蹙，去正月上旬，有妖星落孫萬斬營中，其聲如雷，賊黨離心，各以猜貳。天殃如此，人事又然，平殄凶渠，正在今日。大軍即以二月上旬，六道並入，指期克翦，同立大勳，請公等訓勵兵馬，共為掎角，開國封侯，其機在此，幸各勉力，以圖厥功。尋當更數纖續往，先此不具。
使至辱書，知初出黃龍，即擒白鼠，凶賊滅兆，事迺先徵，凡百士眾，莫不喜躍。鼠者坎精，穿竊為盜，夜遊晝伏，迺是其常，今白日投軀，素質委命，賊降之象，理必無疑。近再有賊中信來，親離眾潰，期在旦夕。尚書宜訓兵勵士，秣馬嚴威，因此凶亂之機，乘其敗亡之勢，事同破竹，無待翦茅。坐聽凱歌，豫用欣慰。
命之不來也，聖人猶無可柰何，況於賢者哉？仆嚐竊不自量，謂以為得失在人，欲揭聞見，抗衡當代之士，不知事有大謬異於此望者，迺令人慚愧悔赧不自知，大笑顛蹶，怪其所以者爾。虛己足下，何可言邪！夫道之將行也，命也；道之將廢也命也。子昂其如命何？雄筆雄筆。棄爾歸吾東山，無汨我思，無亂我心，從此遁矣。屬病不得麵談，書以述言，子昂白。
某啟：某聞子以母貴，自古通方；禮以親榮，在昔恒理：豈非奉上之道，休泰必同；膝下之恩，親愛先及？伏惟尊舅寵居密戚，位列崇班，實富貴於當今，允尊榮於前代，居得言之地，據至要之途。九族同欣，皆憑於獎眄；六親鹹賴，仰沐於恩波：莫不拂拭其羽儀，增長其光價。某自末器，忝在甥徒，早蒙撫育之恩，不殊骨肉之愛。自痛無福，家禍遂纏，爰在孤遺，載延慈眷，愛同諸子，禮越常流，遂得教訓成人，策名從宦。舅又曲垂顧念，恩甚庭闈，渭陽之情，實多荷戴。猥以庸薄，叨累周行，自委質戎班，昭名果毅，經今一十三歲矣，而竟未一遷。仰望儕流，莫不皆居顯位；旋觀時輩，亦以再曆榮班。獨某一人，空嗟留滯，雖命途乖舛，良或甘心，然親貴盈朝，豈忘提獎？所以仰瞻恩惠，不棄於疏微；冀降慈流，有憐於孤賤。伏願舅大宏收采之眷，特垂咳唾之恩，矜憫小子，使得宦及朋友，寵以親榮，私門載昌，幽冥是賴。豈不幸甚！豈不幸甚！無任企仰之至，謹奉啟不宣。某再拜。
某啟：一昨恭承顯命，垂索拙文，祇奉恩榮，心魂若厲，幸甚幸甚。某聞鴻鍾在聽，不足論擊缶之音；太牢斯烹，安可薦羹藜之味？然則文章薄伎，固棄於高賢；刀筆小能，不容於先達：豈非大人君子以為道德之薄哉？某實鄙能，未窺作者，斐然狂簡，雖有勞人之歌；悵爾詠懷，曾無阮藉之思。徒恨跡荒淫麗，名陷俳優，長為童子之群，無望壯夫之列。豈圖曲蒙榮獎，躬奉德音，以小人之淺才，承令君之嘉惠，豈不幸甚！豈不幸甚！伏惟君侯星雲誕秀，金玉閑成，衣冠禮樂，範儀朝野。致明君於堯舜，皇極允諧；當重寄於阿衡，中階協泰。非夫聰明博達，體變知機，如其仁，如其仁。方當拔俊賞奇，使拾遺補闕，坐開黃閣，高視赤鬆，然後與稷、契、夔、龍，比功並德，豈徒蕭、曹、魏、丙，屑屑區區而已哉？某實細人，過蒙知遇，顧循微薄，何敢祇承？謹當畢力竭誠，策駑磨鈍，期效忠以報德，奉知己以周旋。文章小能，何足觀者？不任感荷之至。
昔者漢朝卿士，供帳餞於東都；晉國名賢，傾城祖於西郊：雖時稱盛觀，而人非帝族。東平紫微英胄，朱邸天人，蘊岐嶷之瑰姿，得山河之寶氣。劉君愛士，常致禮於幽人；曹植論文，每交歡於數子。屬鑾輿拜日，來朝太室之前；玉檢停刊，言返章華之路。群公以眷深王粲，思邀祖道之歡；下走以遇重荀慈，謬奉芳筵之醴。於時青陽二月，黃鳥群飛，殘霞將落日交暉，遠樹與孤煙共色。江山萬里，眇然荊楚之塗；城邑三春，去矣伊之地。既而朱軒不駐，綠蓋行遙，琴缸之清宴已疲，珠玉之芳言未贈。請各陳誌，以序離襟。
子昂少遊白屋，未曆朱門，聞王孫之遊，空懷春草；見公子之興，每隔青霄。弋陽公座辟青軒，飾開朱邸，金筵玉瑟，相邀北裏之歡；明月琴樽，即對西園之賞。鄙人幽介，酒醴知慚，王子愛才，文章見許。白日已馳，歡娛難恃，平生之樂，其在茲乎！
夫貧賤之交而不可忘，珠玉滿堂而不足貴。閉門無事，對黃卷以終年；高論不疲，逢故人而永夜：恭大夫其人也。下官昔承顏色，早蒙車騎之知；晚接恩光，不異平津之舊。蔡邕書史，許以相資；張載文章，見稱於代。爾其華堂別業，秀木清泉，去朝廷而不遙，與江湖而自遠。名流不雜，既入芙蓉之池；君子有鄰，還得芝蘭之室。披翠微而列坐，左對青山；俯盤石而開襟，右臨澄水。斟綠酒，弄清弦。索皓月而按歌，追涼風而解帶。談高趣逸，體靜心閑，神眇眇而臨雲，思飄飄而遇物。林軒寂寞，星漢縱橫，思欲垂汗漫而群遊，與真精而合契。歡窮興洽，樂往悲來，悵鸞鶴之不存，哀鷞鳩之久沒。徘徊永歎，慷慨長懷，東方明而畢昴升，北閣曙而天雲靜。悲夫！向之所得，已失於無何；今之所遊，複羈於有物。詩言誌也，可得聞乎？
夫愛名山，歌長往，世有之矣；放身霄嶺，宴景雲林，卑俗不可得而聞，時士不可得而見：則吾欲高視終古，一笑昔人。嵩山有二仙人，自浮邱公王子晉上朝玉帝，遺跡金壇，鳳簫悠悠，千載無響。吾每以是臨霞永慨，撫膺歎息，常謂煙駕不逢，羽人長往。去囂世，走青雲，登玉女之峰，窺石人之廟，見司馬子微、馮太和，霓裳眇然，冥壑獨立，直朋羽會，金漿玉液，則有楊仙翁元默洞天，賈上士幽棲牝穀，玉笙吟鳳，瑤衣駐鶴，方且迷軒轅之駕，期汗漫之遊，吾亦何人，躬接茲賞？實欲執青節，從白，陪飲昆侖之庭，觀化元元之府，宿蠍贔矣，冥骨甘焉。豈知瓊都命淺，金格道微，攀倒景而迷途，顧中峰而失路。塵縈俗累，複汨吾和，仙人真侶，永幽靈契。翳青芝而延佇，遙會何期？結丹桂而徘徊，遠心空絕。紫煙去，黃庭極，仰寥廓而無光，視寰區而寡色。悠悠何往？白頭名利之交；咄咄誰嗟？元運盛衰之感。始知楊朱歧路，墨翟素絲，尚平辭家而不歸，鮑焦抱木而枯死：可以慟，可以悲，古人之心，吾今得之也。
嗟夫！德則有鄰，才不必貴。昔有耕於岩石，而名動京師；詞感帝王，迺位卑武騎：夫豈不遭昌運哉？蓋時命不齊，奇偶有數。當用賢之世，賈誼竄於長沙；居好文之朝，崔駰放於遼海。況大聖提象，群臣守規，杜司戶炳靈翰林，研幾策府，有重名於天下，而獨秀於朝端。徐、陳、應、劉，不得劘其壘；何、王、沈、謝，適足靡其旗。而載筆下寮，三十餘載，秉不羈之操，物莫同塵；含絕唱之音，人皆寡和。群公愛禰衡之俊，留在京師；天子以桓譚之非，謫居外郡。蒼龍閹茂，扁舟入吳，告別千秋之亭，回棹五湖之曲。朝廷相送，駐旌蓋於城隅；之子孤遊，淼風帆於天際。白雲自出，蒼梧漸遠，帝台半隱，坐隔丹霄巴山一望，魂斷綠水。於是邀白日，藉青蘋，追瀟湘之遊，寄洞庭之樂，吳楚舞，右琴左壺，將以緩燕客之心，慰越人之思。杜君迺挾琴起舞，抗首高歌，哀皓首而未遇，恐青春之蹉跎。且欲攜幽蘭，結芳桂，飲石泉以節味，詠商山以卒歲。返耕餌術，吾將老焉，群公嘉之，賦詩以贈。凡四十五人，具題爵裏。
下官遊京國久矣，接軒裳眾矣，池台鍾鼓，雖有會於終朝；琴酒管弦，未窮歡於永夕。豈非殊我親愛，異我風謠，而使臨堂有懷，聞樂增歎者也？何功曹舊州耆老，跡尚於沈冥；李錄事吾土賢豪，義多於遊俠。高軒置酒，甲第迎賓，絲竹紛於綺窗，琅玕盛於雕俎。樓台若畫，臨故國之城池；軒蓋如雲，總名都之車馬。於是乘興，自此而遊，安得不放意留歡，遺老忘死？金壺漏晚，銀燭花微，北林之煙月無光，南浦之星河向曙。赤車使者，下官雖謝於古人；錦裏名家，群公豈慚於昔彥。我之懷矣，實在於斯，同賦一言，俱為四韻。
日月交分，春秋代謝，昔歲居閼，適言另於茲都；今龍集昭陽，複相逢於此地。山川未改，容貌俱非，敘名宦而猶嗟，問鄉關而不樂。雲天遂解，琴酒還開，新交與舊識俱歡，林壑共煙霞對賞。江亭回瞰，羅新樹於階基；山榭遙臨，列群峰於戶牖。爾其丹藤綠篠，俯映長筵；翠渚洪瀾，交流合座。神融興洽，望真情高，覺清溪之仙洞不遙，見蒼海之神山乍出。既而行舟有限，嗟此會之難留；別日無期，歎分岐之易遠。徘徊北渚，惆悵南津，江陵之道路方賒，巴徼之雲山漸異。嗟乎！離言可贈，所願保於千金；別曲何謠，各請陳於五際。
永淳二年，四月孟夏，東海齊子，宦於此州。雖黃綬位輕，而青雲器重，故能委邦君而坐嘯，屈刺史而知名。屬乎鑾駕巡方，諸侯納貢，將欲對揚天子，命我行人，執玉帛而當朝，擁騑驂而戒道，指途河渭，發引岷嵎。粵以丙丁之日，次於暉公別舍，蓋言離也。爾其岩泉列坐，竹樹交筵，吐青藹於軒窗，棲白雲於左右。參差池榭，亂山水之清陰；繚繞階庭，雜峰崖之異勢。入禪林而避暑，肅風景於中林；開水殿而追涼，徹氛埃於戶外。瑤琴合奏，翠斝時行，譚窈窕於天人，極留連於晷刻。既而歡樂極，良辰征，攀白日而不回，唱浮雲而告別。山光黯黯，凝綠樹之將曛；嵐氣沈沈，結蒼雲而遂晚。雖同交未阻，風月可留，岐路方乖，關山成恨。嗟乎！朝廷子入，期富貴於崇朝；林嶺吾棲，學神仙而未畢。青霞路絕，朱紱途遙，言此會之何時？願相逢而誰代？永懷千古，豈知仁者之交？凡我三人，盍崇不朽之跡？斯文未喪，題之此山，同疏六韻雲爾。
蓋北夷不羈之日久矣，天子垂元默穆皇風，而狼居革心，蟻伏請職。歲一月，上將恤戎，迺以金章假曲公為司賓卿，載馳錦車，諭意雲幕，且欲頓單於之膝，受呼韓之朝。不逾青春，複命紫闕，其忠臣烈夫之節，感激壯矣。朝廷以赴此絕國，追送近郊，登熊山，望燕塞，黃雲千里，亭皋悠然。僉曰賦詩，絕句以贈。
予疲爾永久，未嘗解顏，正欲登高山，望遠壑，揮斥幽痗，以劘太清，姜主簿倏自綿中，至於林下。乃飾琴酒之事，雜文章之娛，將蠲我憂，穨靡取樂。夫浩浩之白，不可獨也，青春之詩，又誰咎也？逢太平之化，寄當年之歡，同人在焉，而我何歎？南國橘柚，陽月初榮；北梁山水，良辰復別。揮手何贈？詩以永言云爾。
夫歲月易得，古人疾沒代不稱；功業未成，君子以自強不息。豈非懷其寶，思其用，然後以取海內之名，以定當年之策，展其才力，受以驅馳。少府叔鳳彩龍章，才高位下，班超遠慕，每言關塞之勳；梁竦長懷，恥為州縣之職。屬胡兵犯塞，漢將臨邊，商君用耕戰之謀，充國起屯田之策。皇華出使，言收疆場之功；白水開筵，遂為雲雨之別。爾其蒼龍解角，朱鳥司辰，溽景薰天，炎光折地。山川漸遠，行人動遊子之歌；樽酒未空，送客起貧交之贈。嗟乎！楊朱所以泣岐路，蘇武所以悲絕國，古之來矣，盍各言誌，以敘離歌。
神功元年，龍集丁酉，我有周金革道息，寶鼎功成，朝廷大寧，天下無事。皇帝受紫陽之道，延訪玉京；群臣從白雲之遊，載馳瑤水。笙歌入至，元鶴飛來，時餘以銀青光祿大夫忝在中侍，擁青旄之節，陪翠鸞之旗。昔奉車子侯，獨隨武帝，昌明為禦，每侍軒遊，比之今日，未足多幸。是時屢從嚴祀，遙謁秘封，嚐睹眾靈如雲，群仙蔽日。迺仰感王子晉，俯接浮邱公，行吹洞簫，坐弄雲鳳，竊欲邀羽袂，導鸞輿，求不死於金庭，保長生於玉冊，上以尊聖壽，下以息微躬。因登緱山，望少室，尋古靈跡，擬刻真容，得王子晉之遺墟，在永水之層曲。且欲開石室，營壽宮，庀徒方興，畚鍤攸作，迺得古藏焉。基藏上無封壝，內有甓瓦，南北長二丈二尺。東西闊八尺，中有古劍一，長尺餘，銅碗一，並瓦器二。其器文彩怪異，非蟲篆雕斬所能擬也。又有古五銖錢、朱漆片數十枚，初開時文彩可見，及棖撥之，應手灰滅。既無年代銘誌，不知爵裏官族，參驗其事，已曾為人所開。於是撫之永懷，念昔增密，始知有形必弊，涉順則毀。鍾鼎玉帛，非度世之資；名位寵章，為累真之府：未能獨立物表，超世長存，與日月齊光，天地比壽，非天道乎？君窅窅冥冥，久幽珍藏，迨此昭發，豈不欲感示元契，奇暢靈期？昔王喬古墳，惟留一劍，令威荒塚，又歎千年，起予道心在乎此。仰惟聖主仁慈。恩被草木，陽和揜骼，既昭國典，至德埋胔，又在周令。今此藏虧露，誠感仁惻，謹曆吉日，協良辰，即以其年十月甲子朔，具物備容，還定舊壙。豚難在奠，犧樽若歆，哀其銘誌磨滅，姓位不顯，迺錫之名曰窅君。其銘曰（銘入薛稷）。
諸總管、部將、旗長、隊正各聽命：夫聖人用兵，以伐有罪，奸慝竊命，戎夷不龔：則必肆諸市朝，大戮原野。我皇周子毓萬國，寵綏百蠻，遐荒戎狄，莫不率職。聚兵帥眾，非欲勞人，蓋逆不可縱，亂不可長。所以屈己擁轂，垂涕泣辜，誠恐蒼生，顛墜塗炭。今契丹凶羯，敢亂天常，為封豕長蛇，薦食上國，玉帛皮幣，棄而不貢，名器正朔，僭而有謀，迺將紿神虐人，暴殄天物。故皇帝命我，肅將王誅，今大師已集，方半問罪，公等諸將，及士卒已上，須各嚴職事，肅恭天命。契丹凶賊，本為中國奴隸，昏敬重不道，勞我師徒。今與公等及士卒，久勤幹戈，冒犯霜露。夫四郊多壘，士大夫之恥，蕞爾凶狡，一鈕可屠。況皇帝義兵，克期誅翦，此猶太山壓卵，鴻毛在爐。今日之伐，須如雷霆之震，虎豹之擊，搴旗斬馘，掃孽除凶，上以攄至尊之憤，下以息邊人之患。鼓以作氣，旗以應機，公等各宜戮力，務當其任。若能奮不顧命，陷堅摧鋒，金紫玉帛，國有重賞。若進退留顧，向背失機，斧鉞嚴誅，軍有大戮。各宜勉勵，無犯典刑。
事父盡孝敬，事君貴端貞。兄弟敦和睦，朋友篤信誠。從官重公慎，立身貴廉明。待士慕謙讓，蒞民尚寬平。理訟惟正直，察獄必審情。謗議不足怨，寵辱詎須驚？處滿常禪盈，居高本濾傾。《詩》《禮》固可學，鄭衛不足聽。性能修時操，何俟釣虛聲？白珪玷可滅，黃金諾不清。秦穆飲盜馬，楚客報絕纓。言行既無擇，存歿自揚名。
龍集丙戌，有唐制匈奴五十六載，蓋署其君長，以郡縣畜之，荒服賴寧，古所莫記。是歲也，金微州都督仆固始桀驁惑亂其人，天子命左豹韜衛將軍劉敬周發河西騎士，自居延海入以討之，特敕左補闕喬知之攝侍禦史護其軍事。夏五月，師舍於同城，方絕大漢，以臨澣海。君子曰：「兵者凶器，仁者惡之，醜虜猖狂，厥自招咎。」今至尊不得已而順伐，嚐聞西方之聖有能仁者，凶吉之業，各報以直，則使元惡授首，群不孤，兵無血刃，荒戎底定，豈不在於大雄乎？諸將部校，僉曰允哉，將軍迺飭躬率士庇，因古祠廟，圖畫形容，有古之彌勒像也。天人備容，丹青畢彩，蓋以昭乎景福也。迺作銘曰。
耀天兵兮征荒服，絕雲漠兮出元極。白羽旆兮青雲旗，簫鼓鳴兮士馬悲。願左右兮浮屠道，備丹青兮妙天寶。功既畢兮業既成，神之來兮福冥冥。
君諱越，字複珪，弘農仙掌人也。其先帝高辛氏之裔，周有天下，晉授其封，至宣公伯喬，早基楊國。若迺彤弓旅矢，巨鬯赤茀，則禮命之，樂歌之，崇天王之寵光，保元侯之休祉。其後十六代，有楊寶者，天錫黃鳥，授以白環，若曰：「命君子孫，世登三事。」迨震、秉、彪、賜，四代五公，烈光昭於漢室，盛德充於海內，金圭銘鼎，至今為宏農世家也。高祖椿，魏尚書右仆射開府儀同三司司徒公，進位太保，加侍中，給後部鼓吹，致仕歸邑，賜安車駟馬，傳制二人，可謂國之元老，帝之師臣，功成名遂，社稷之寶。曾祖思善，齊通直散騎常侍，贈中書侍郎；祖敬通，鎮遠將軍鄭州治中邛州別駕；父君同，隨蒲州芮城縣令：皆國書舊史，烈乎名節。
公即芮城府君之第二子也，少而衝嶷，苦節真素，禮非玉帛，室有琴書，以敦乎物，不應州郡之命，而有金玉之心。嚐歎曰：「以明月珠，彈千仞雀，吾不能也。」於是觀寶龜之象，心滅朵頤；探金虎之爻，誌存幽履。遂去家遁於嵩山，經十餘年，丹山白雲之誌眇然矣。屬太宗文武聖皇帝初臨天下，物色幽人，焚山榜道，綱羅遺逸。君子若曰：「天下有道，可以見矣。」於是始以角巾應命，褐衣詣闕，陳大道之宏謨，論至言之閫奧。帝曰：「俞，爾言迺可底行，若歲大旱，用汝作霖雨。今南山逝塞，北漠連胡，石州邊烽，皇化未謐，汝往欽哉，輯迺人，禦迺敵，以息匈奴之患。」始解褐，授石州方山縣令。樽俎在堂，幹旄在階，布大信於獯戎，示折衝於衽席，威名震曜，迺升聞也。有敕徵授憲台監察御史，繡衣始拜，珥筆昇朝，台閣以之生風，豪貴由其斂手。又敕直中書待制未幾又遷秘書郎，直中書省如故，遊鳳凰之池，觀蓬萊之府，是天下之榮踐也。又轉宗正寺丞，居歲餘，帝思南史之才，將崇東觀之美，又遷起居郎，加騎都尉。
龍朔中，天子將觀兵於東夷，以複先帝之業，凡居中者，多出守旁郡，是歲授公朝散大夫，除冀州司馬，又轉魏州司馬，皆知州事。於時天下雌韓而雄魏，壯武而柔文，公始厭承明，初臨外郡。探丸堊麵，犯禁崇奸，欲嚐朱博之能，以觀龔遂之政。公深鉤潛往，英機立斷，短服赭裾，於是乎理。麟德初兼梓州長史，蓋在華之南區，彭之北鄙，人豪俗侈，政削公朘，攢六國之遺，雜三巴之奧壤。公下車問俗，觀風立政，先之禮讓，教以《詩》、《書》，抑浮窳，禁蟊食，至於堂叩鍾磬，家擅山川，莫不為之節制，行其典禮，來暮之頌，複起於斯。時高宗大帝方接千載之統，升中太山，玉帛雲趨，朝者萬國，公預陪金蹕，侍拜瑤壇。白雲既封，皇慶斯洽，加朝散大夫，餘官如故。東山拜命，西駕未歸，逢太歲之臨辰，感殷楹之夢奠。遇疾薨於官舍，時年六十四。嗚呼哀哉！遺令薄葬，不藏珠玉，唯《孝經》一卷，《堯典》一篇，昭示後嗣，不忘聖道。即以某年月日，葬於西嶽習仙鄉登仙裏之西麓，遵遺命也。
嗣子嘉賓等，哀號泣血，柴骨欒心，緬惟罔極之恩，思崇永錫之道。以為吾邱子沒，無助冥因，季由之歎，空勤負米，於是考群聖之典，探眾妙之門，求所以昭報幽扃，讚祉冥籍。則雲金仙慈救，寶手來迎，若德崇於此，則功濟於彼，是用歸誠真諦，祈祐能仁箝鐵圍而寫容，現金蓮而得像。遂於登仙麓塋之側，造阿彌陁像一軀，坐高三丈，並象變菩薩，天人畢備。全金湧出，眾寶裝嚴，雲仙鬼神，周羅上界，珠幡羽蓋，圍繞中天。所以丕顯尊靈，光昭惠業，達人之能事畢矣，孝子之事親終矣。銘曰：
岩岩大嶽，浼浼長河。雲滃霧，含靈佇和。楊侯之國，宛其中阿。子孫瓜瓞，軒蓋駢羅。四代五公，自於伯起。蟬聯彪懿，令聞不已。二千戶侯，三十刺史。世濟其榮，至我君子。峨峨君子，皎有令光。不寵我組，而括其囊。洗心岩遁，抗跡雲翔。冥鴻不遠，白駒在場。解其蘿袂，綰我墨職。邊朔多虞，獫狁孔棘。之子之往，允威允德。幹旄在階，烽火罷色。行行駿馬，繡衣之光。烈烈董狐，司史之良。而我君子，總其徽章。出同嚴助，政穆王祥。雄魏既康，郪蜀猶侈。攬轡言邁，題輿載理。尺兵允戢，亂繩攸靡。天子登封，拜服玉趾。大禮既畢，歸路遲遲。歲亦秋止，天不憖遺。嗚呼吏，號泣漣洏。曷其往矣，來暮歌思。煢煢孤子，棘心哀疚。永號昊天，眇泣冥祐。蓮花之國，金池玉霤。崇此香緣，生彼穠秀。全金既湧，眾寶斯莊。考墳其左，叔塋其旁。香花圍繞，松柏成行。千秋萬歲，祚祉無疆。
