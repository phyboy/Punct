融字安成，齊州全節人。擢八科高第，累補宮門丞兼直崇文館學士，累拜國子司業。神龍二年預修《武後實錄》成，封清河縣子。因撰《武後哀冊文》，用思精苦，絕筆而卒，年五十四。追贈衛州刺史，諡曰文。
崇文館瓦松者，產於屋霤之上。千株萬莖，開花吐葉，高不及尺，下才如寸，不載於仙經，靡題於藥錄。謂之為木也。訪山客而未詳；謂之為草也，驗農皇而記：豈不以在人無用，在物無成乎？俗以其形似松，生必依瓦，故曰瓦松。楊炯謂余曰：「此中草木，咸可為賦。」其辭曰：
賓館兮沈沈，明月高兮重海深。試一望兮，上楝下宇，開陽闔陰，彼美嘉族，依於夏屋。煌煌特秀，狀金芝兮產霤；歷歷空懸，若星榆而種天。苯豐茸，青冥芊眠，葩條鬱毓，根柢連拳。聞青苔而裛露，陵碧瓦而含煙，春風搖兮鬱起，冬雪糅兮蒼然。詎充采掇？任雕鐫，桐君莫賞，梓匠難甄。用匪適於地要，必濫聞於俗傳，慚魏宮之烏韭，恧漢官之紅蓮。觀其眾開榮列，虛心獨潔，高寧我慕，無木禾之五尋；卑以自安，類石蒲之九節。進不必媚，居不求利，芳不為人，生不因地。其質也菲，無忝於天然；其陰也薄，才足以自庇。望之常見其表，尋之罔得其秘。肅穆承華，堂皇不賒，繩懸麥穗，戶刻菱花。竹蒼筤而眾色，樹連理而相加，芙蓉發池兮照爛，日及懸霤兮芬葩。彼懷寶以遇賞，此不材而見嗟，雖有慕於階闥，亦無混於泥沙，已矣哉！不學懸蘿附柏，直蓬倚麻，固將含美惡以同貫，齊是非於一家。亂曰：少陽之地兮於何不春？博望之苑兮莫匪正人。纖根弱植兮生君之館，荷施霑恩兮為人所玩。物不謝生，不知其榮，惟願聖皇千萬壽，但知傾葉向時明。
臣某言：臣聞形器以陳，萬物有名之謂母；尊卑既位，兩儀合德之謂皇。非母則不能慈愛域中，非皇則不能導化天下。曆考前政，詳窺舊牒，金匱玉版，帝王之跡易推；鐵軸銅渾，天地之情可驗。不知誰子，氣母握其靈機；厥初生人，維皇啟其光宅。然則儀坤配永，至聖者所以降天符；建極施尊，至神者所以塞人望。禮存知貴，事葉強為，天命則休應畢臻，人心則休應允集。不可得而避也，不可得而違也，其唯聖人乎？其唯神用乎？伏見某日制書，以天授聖圖，群臣上尊號曰聖凝獲皇，昭備典冊，肅應景命，大赦天下，賜酺五日。含生之類，稟識之儔，雍雍如，欣欣如，洎鳥獸率舞，與草樹鹹樂。中謝。臣聞以凡測聖者，理絕於名言；以管窺天者，事迷於遠近。雖帝其何力，自聞田父之歌；而事有不談，終獲樵夫之笑：亦安敢梗概而無述哉？
粵若稽古，聖凝獲皇，陰陽和而叡德生，日月合而衝靈降。其在家也，禦戎氏之瑤台；其正位也，綰漢皇這玉璽。維皇高祖肇創王業，惟太宗克成帝功，惟高宗發揮二聖之耿光，惟陛下對越三後之明命。顯承遺托，敬守前基，弘濟艱難，躬親政事，情深社稷：義切園陵，其至公有如此者。七月而葬，三年免喪，迺顧明辟，載懷高蹈。陛下致還君之美，德盛於謙尊；皇帝竭為子之孝，誠深於覆育，八弦無外，六合一家：其衝讓有如此者。蒐八代之禮，講三王之樂，定齊斬之數，革靡曼之音，草章程，待習誡，除指斥之坐，議故誤之條，百官以理，萬人以察：其制作有如此者。慎終追遠，因心罔極，崇七廟，廣三雍，仁不遺於一物，教必行於百姓：有虞舜大孝之德焉。訓甲兵，誓將帥南北清宴，東西緝穆：有軒皇戰伐之功焉。定都邑，殊徽號，居三統之政，處六合之中：有周成隆平之業焉。錦繡羅縠，雕文刻鏤，人君之美色也。而陛下汗濯之服，大帛之衣。珍羞圓方，滋味重累，人君之甘旨也，而陛下藜藿之羹，粢糲之飯。黃金白玉，青珠紫貝，人君之驕也，而陛下所寶惟賢，所重惟穀。上林禁苑，層台累榭，人君之麗也，而陛下宮垣不葺，廊宇莫修。置拾遺補闕之官，則前疑後承，仰天俯地，孰雲尚也？創通賢招諫之匭。則聽聲之鼓，告善之旌，疇以懿茲。
夫然後不登而高，不行而遠。天降以瑞，地外以符，日月光，風雨潤，慶雲出，神泉湧鳳凰翔於庭，麒麟臻於囿，雲集霧散，日至月書，固不可得而言也。陛下猶固守衝挹，深惟惕厲，以元默為神，澹泊為德，回聖慮，運全謨，采衢室之舊儀，酌明台之故事，因人之欲，不日而成。於是靈命孔彰，元心總集，山開秘篆，洛出祥圖。每纓冕同觀，軒墀共謁，則有曦車五色，對玉匣而如遲；雲蓋三層，伴瓊緘而不去。豈非顯見神物，覺寤黎蒸者歟？可以昭報昊穹，可以抑揚宗社，明至德，表至功。陰陽不測之謂神，應變不窮之謂聖，洋洋乎發育萬物，蕩蕩乎人無能名，尊號之來，豈徒然而已也？聖凝獲皇迺不得已而從之，命有司膺大禮，秩群望，懷百神，配諸侯於四瀆，視上公於五鎮。百姓有皋，思與天下滌之；一人有慶，思與天下覃之。垂動鑰之深思，降合錢之普澤，凡百在宥，不知手之舞之足之蹈之者也。豈使女媧神化，仍參泰古之皇；太姒徽音，獨擅隆周之母而已？
微臣早霑揚曆，亟奉恩榮，慚擁腫之曲材，荷生成之大德。山濤者渾金之器，魏國擢之以尚書；伊尹者飾玉之姿，殷朝待之於右相。在臣駑暗，遠謝賢明，徼逢振拭，擢登左右，陛下不以臣不肖，複使臣待罪元戎，顧無平虜之能，未答破羌之寄。恭聞瑞典，載沐鴻私，幸屬皇羲之代，欣承帝魁之美。冕旒端拱，既不獲接景前行；玉帛來朝，又不獲趨風後位。橫行萬里，限中國以長城；悚踴一隅，望東朝於西域。不任悅豫翹勤之至，謹遣某官奉表稱賀以聞。
臣等言：一昨仰稽舊章，虔上尊號，至誠猶鬱，衝旨未回，孤遐邇之心，闕神祇之望，群臣百辟，相顧罔然。中謝。臣聞古先王者，祇奉天命，遭時為法，因事制宜，不必相沿，各有所立，化而裁之存乎變，推而行之存乎通。故庖犧是生，創天下之法則；周成既作，改人閑之制度。況煌煌大寶，穆穆中興，至道已邁於胥庭，鴻名尚襲於漢代，臣子之地，悚迫不安。又謝。伏惟陛下紹開聖圖。光複丕緒，繼文之體，行湯之政，撫綏兆庶，清蕩二凶。舊物不失，能收夏眾，老吏垂涕，複見漢官。昌淆皇之闕文，緝五帝之漏目，享太廟，祀明堂，禁綱疏闊，凡事簡易。道德海浸，符瑞山承，百蠻向風，萬人樂業。固以萌祇開辟。彈壓往初，自可去故而取新，何必同條而共貫，循季末之常躅，忽殊尤之盛儀乎？臣等禺禺，不勝致懇。又謝。臣聞天為上帝，九名所以示崇高；佛為法王，十號所以稱具足，陛下安得徇小節，遺至公，推而不居，猶以為薄？臣等敢昧死謹再拜重上尊號曰應天皇帝，伏乞順萬國之歡心，答三靈之眷命，不違誠請，昭備典冊，使百代垂景光而作程，飛英聲而不朽，豈不美歟！豈不盛歟！臣等幸逢興運，夙參朝列，累獻非常之祈，願奉維新之慶，所冀日回三舍，天移二山，愚有不奪，期有必遂。無任悃款屏營之至，謹詣朝堂奉表固請以聞。
臣某言：奉某年月日敕，令臣撰《洛圖頌》。伏以陛下聖烈豐懿，應期首出，珍符炳鑠，曠代聞。雖皋繇歌虞，伯禹申歎，其或生於今日，尚不足以談天。況臣涉學蓋淺，揆才多陋，安可潤色皇化，對揚神休？竊讀古文，幽尋舊式：言大道者，莫先於典誥，序以之生焉；美盛德者，莫近於詩什，頌以之成焉：其辭婉而微，其事簡而要。今臣斟酌前訓，擬議鴻猷，述《洛圖頌》一篇並序，謹詣宣義門奉進，誠未能探索元奧，憲章經書，庶幾竭肝膽，效塵露，增日月之末光，偕天地而不朽，期亦微臣之願足矣。臣拜手稽首冒顏以聞，死罪死罪。
臣某言：臣聞《易》有太極，是生兩儀：有父子焉，有君臣焉。道莫尊於三皇，皇合符於奕葉；德莫高於五帝，帝展事於雲亭；禮莫盛於三王，報功於岱畎；政莫隆於兩漢，紀號於仙閭：皆所以省方觀人，增天益地，刻玉篆，印金泥，激清流於滲漉，翔仁風而萌動。然則業隆不封禪，何以答三靈？道備不巡遊，何以會萬國？為人上者，可不敬哉！中謝。伏惟聖凝獲皇陛下寶命絪縕。元期蚃，包混元而建極，宅造化而開階，剖靈符於天，合至德於地，渥澤浸潤萬物，恩光明懸四海，不言而含氣風從，無為而流形日用，允所謂榮鏡絕代，彈壓振古者焉。
臣聞古之聖王，受命者然後得封禪。又云：「功成道洽，符出迺封。」又云：「致太平，必封禪。」今陛下獲瑞銘於廣武，得寶圖於溫洛，星連月合，雲起風搖上以擁神休，下以塞天望；崇徽號，定都邑，文質再而複，正朔三而改，義在得天，迺立天統；非受命者，孰能臻茲？因時創宜，以順制逆，建三廟，崇五塋，廣太學以教胄子，開明堂而祀上帝；彼東夷西戎，南蠻北狄，殊方絕界。窮幽極遠，蠢然莫敢不來享，莫敢不來王，非功成者，孰能臻茲？三階平，萬方晏，岩廊無事，囹圄雲空，獄訟清而王風淳，禮樂和而人氣樂，衢路有雁行之序，邑裏得鶉居之時，五尺童兒，羞論霸道，八十父老，不知帝力，非道洽者，孰能臻茲？乾符總集，不召而自至，坤瑞昭昇，應圖而合諜，慶雲出，神池湧，毛宗擾，羽族馴，樹連理而麥兩岐，❥黃黍而❥元，匪朝伊夕，以時繼年：非符出者，孰能臻茲？命既受於天矣，功既成於人矣，道已洽於古矣，符已出於今矣：若此者，非太平之效歟？可以外中名山，可以肆類上帝。嵩高維嶽，峻極於天，風雷所起，設險於畿甸；霜露所均，作鎮於邦國。雖複千八百處，未嚐遊玉女之台；七十四家，不能幸仙人之洞。區區漢武，止聽三呼；汲汲晉炎，但喧群議。臣等竊以為秘籙有云：「中嶽之神姓武。」天意若曰神皇其封中嶽乎？藏纖緯以須時，蓄符祥而待聖，顯見神跡，覺寤黎蒸，天祚嶽姓，必將封祀，封禮神嶽者，非陛下而誰？
由是王公侯伯，日夕登封之奏；禮宮博士，歲時符命之書。鴻儒碩學，思獻儀於野外；川後山祇，願前驅於闕下。天人之望久矣，陛下何得而辭哉？伏乞深惟至公，仰祇靈眷，傍稽瑞命，俯順歌，龍駕帝服，背河洛而上溯；星陳天行，指轘嵩而東邁。石芝生而五色可以為盛，貝樹長而三花可以為籍。埋玉報地，燔柴告天，載巍巍，扇翼翼，上以答昊穹之儲祉，下以副率土之歡心，永保鴻名，長為稱首，盛矣美矣！猗歟偉歟！臣等忝職外台，受委方玉，宣太平之風化，聽古老之謳謠，望屬車而未來，思叫閽而至極。庶千年一會，陛下垂不讓之恩；使五載四朝，群臣有慶成之地，孰不幸甚？不勝悃款之至，謹詣朝堂奉表誠請以聞。
臣頲等言：伏以外中禮旋，降禪雲始，五玉既輯，萬方胥賴，臣等中賀。臣聞封太山，至梁甫，天下之壯觀，王者之丕業。伏惟開元神武皇帝陛下以天覆之大，地容之厚，車書不及而來王，日月所臨而奉朔。周年七百，未可語於期運；漢裏三萬，曾何校於提封？大和浹區，榮貺彌川陸。將辭上帝之休，靡抗鴻儒之議，式考南至之度，爰備東巡之禮。列戎夷之君長，聚華夷之玉帛，惠化潛扇，納人歡以錫符；淳風外流，奉天符以行事。遂登日觀，拜雲封，泥瑞芝，檢珍玉，導以六穗之禾，犧以雙觡之獸。茅黍畢陳，鶼鰈鹹在。六宗起典，則百神之禮具；群後充庭，則肆覲之儀洽。迺藏秘冊，昭尊名山，稱歲以效祥，乘溫以儲祉。而葉同之令，再造於黔黎；增廣之仁，更張於品物：歸功當格於藝祖，致美永延於岱宗，斯所謂皇哉唐哉，唐哉皇哉者也！臣等不勝大慶，謹奉表稱賀以聞。臣頲等無任雲雲。
臣某言：臣聞乘雲駕羽者，非以逸樂其身；觀風設教者，將以宏濟於物。故後予胥怨，幾望湯來，吾王不遊，嚐思禹會。伏惟天皇察帝道，敷皇極，一日二日，智周於萬幾；先天後天，化成於四序。雖鴻名已建，銘日觀而知尊，而膏澤未流，禦雲台而不懌。市朝之邑，天地所中，四方樞會，百物阜殷，爰降恩旨，行幸東都。然以星見蒼龍，日纏朱鳥，清風用事，庶彙且繁，桑翳葉而眠蠶，麥飛芒而雊雉。詳求《易緯》，是君無發眾之辰；博訪《禮經》，當人急勸農之月：固未可陳詩展義，拜洛觀河。況序屬亢陽，時方避暑，露台風館，尚多薰灼之勞；帳殿帷宮，將有鬱蒸之弊。天皇昔常服餌，近更躬親，睿情勤苦，天儀憔悴，若何以萬能乘之重，四海之尊，暴露而行，旰日而食者也？加以官僚扈從，或少資糧，程期迫促，未遑周辦。必若事應巡狩，務從寬恤，猶望白露涼風，然後清畿灑道，下不違於人欲，上無隔於天心，可舉而行，庶幾於此。臣又聞關中屬縣，畿內旁州，百姓驅馳，頗多饑餒。天皇仁深覆育，並令賑贍：求轉徙者，任其逐糧；欲寧居者，加其廩食：家懷再造，人得安全，乞至秋來，不煩聖慮。特訖少留元鑒，俯察丹誠，回太陽之末光，納蒙泉之餘瀝。臣三朝問寢，常候色於宸慈；五日詣台，每承言於聖獎。輒陳冗職，輕進芻詞，蹈地知驚，窺天自失。無任私懇之至，謹遣某官奉表以聞。
臣某言：伏見臣妹太平公主妾李令月嘉辰，降嬪公族。詩人之作，下嫁於諸侯；易象之興，中行於歸妹。又臣銅樓再惕，常荷蔭於中慈；金屋相驚，忽承恩於內輔。周官典瑞，旁稽聘女之儀；晉朝加璽，兼采納妃之制。聖懷感尉，皇澤霑濡，願垂扶木之光，俯遂甘芹之請。謹上禮食若干舉如列。尊師四學，雖有謝於溫文；問豎三朝，竊無違於視膳。謹遣某奉表以聞。
臣某言：臣聞善持國者，舒慘必係於天時；德稱皇者，動靜莫違於物理。故百姓不足，一人所以載懷；四海為家，萬方由其在慮。伏惟天皇觀風設教，拜洛遊河，光華前乎日月，法象齊乎天地。頃以歲儲微耗，年穀未登，睿旨憂勞，宸情戒惕。菲飲食而卑宮室，居常夏禹之期；減廚膳而徹鍾懸，重取黃軒之事。由是神靈蚃，景氣氤氳，雪千里而朝飛，雨四溟而夜下。兩河之甸，瑞麥盈疇；三川之境，嘉苗被隰：天意人事，其在茲乎！可以隨道抑揚，可以與時通變。周王之本支百代，每進鮮庖；殷帝之亢旱七年，猶資鶴鼎：昔賢具稱其美，往聖不議其非，唯此小心，將乖大德。臣又聞下之奉上，猶枝附根，君以人作基，人以君為命。天皇恩深子育，念切家安，損己勵精，無違早晏，停滋罷味，已隔歲時，聖躬有勞瘁之容，群<婁頁>動兢惶之責。伏乞俯從人欲，仰順靈心，具珍物以登羞，隨太陽而複膳，萐莆知送涼之地，芝英識駐壽之期。豈使眇眇燧皇，獨流名於膰炙；悠悠黃帝，空紀稱於庖犧而已哉？臣寄忝元良，任當監守，春冬胄序，學書禮而空勤；朝夕寢門，視寒溫而未節。無任悃款之至，謹遣某官奉表陳請以聞。
臣某言：今月某日，起居舍人某至，伏承聖躬頃稍不安，今已痊複，手舞足蹈，慶躍兼深。臣聞孝於事親，為子之方已極；恭於奉上，為臣之道則先。臣自違侍軒墀，已淹時序。周儲故事，一日三至於寢門；晉室舊儀，一月五朝於左閣。今之望古，臣獨何人？日者瀝膽陳祈，焦心覲謁。伏惟天皇以關河鎮重，監守務殷，睿旨衝邈，未垂矜亮。今既十月築場，三農事隙，特乞暫息恩召，俯念丹誠，遂以起居，假以時月，得晨拜旒扆，遂臣私情；則暮辭闕庭，在臣無恨。不勝戀慕之至，謹遣某官奉表陳請以聞。
臣聞昔者明王，學以化人成俗；古之君子，文以緯地經天。雖有閬風之高嶽，弗登弗知其峻也；雖有浴日之巨溟，弗涉弗知其廣也。伏惟天皇域中居大，天下化成，百官以理，萬人以察，日行中道而淑清，歲起攝提而位序。光薰萬物，豈直芝珥蓂{艸}？澤加四海，寧惟壽麻孤竹？地成形而天成象，其道彌光；河出圖而洛出書，其徵可驗。環林璧沼，金門石室，墳典積於邱山，筆墨盈於泉海。聖朝多士，自可包二代之文；臣顧不才，何足奉三王之教？皇慈渥洽，帝獎優隆，擢公望為太師，徵子房為少傅，所冀習與智長，化與心成，嚐辛苦於歲餘，終未階於日就。臣聞學者殖也，問以辨之，積必有成，勤則不匱。以周公之上聖，日讀百篇；以孔父之多能，韋編三絕。臣雖不敏，竊所庶幾，然以列代遺章，先王舊典，康成興業，才鑒卷於八千；士安覃思，願加年於累百：豈不以學而時習，博則難精者乎？今欲搴其蕭稂，撮基樞要，可以出忠入孝，可以益國利人，極賢聖之大猷，盡今昔之能事，商搉百氏，勒成一家，庶有人於箴規，長不違於左右。又近代書鈔，實繁部帙，至如華林園《遍略》，修文民殿《禦覽》，壽光《書苑》，長洲《玉鏡》，及國家以來新撰《藝文類聚》、《濰姮博要》等，並包括宏遠，卒難詳悉。亦望錯綜群書，刪成一部。藝官賓館，亦既天皇立之矣；端士正人，說既天皇致之矣。伏乞俯人微願，特降鴻私，許臣撰緝，遂臣誠請，當宮學士如少，仍望通取京官。謹當開桂樹之山，鑿芙蓉之水，引甘泉之詞賦，總望園之賓客，下芸閣而長謠，臨梓廚而高會。一遊蘭芷，佇變蓬麻，區區之誠，敢希矜允。豈使肅成門內，惟傳魏國之名；崇政殿中，獨紀晉朝之事而已？無任誠懇之至，謹遣某官某奉表陳請以聞。
盧某言：某至，伏承某月日，甘露降於金闕亭，肅奉休徵，不勝抃躍。中賀。臣聞五材並用，天地合而凝津；四序遞來，陰陽和而灑潤。望之成雪，右墜昆侖之山；嚐之則甘，似降軒轅之國。伏惟天皇禦元，氣平太階，正圭表於都畿，考銅櫩於宮室。薦河圖而外洛範，日載祥編；過竹苑而憩芝台，宵零瑞液。爾其塗塗被物，滴滴流膏，承以玉杯，淩漢宮而擅美；獻之瓊爵，掩魏殿而稱珍。可以致靈仙之寄，可能延帝王之壽，《孝經援神契》未足敘其和平，《春秋運鬥樞》不能議其清濁。臣濫膺國本，多慚人望，仰宸遊而不及，倍戀恒情；聞帝澤而先驚，慶深常位。無任喜抃之至，謹遣某官某奉表陳賀以聞。
臣某言：伏見某官等奏稱，某月日玉山宮西南王穀上有白龍見。臣聞天地和平，聖人所以乘九五；帝王符命，神物所以寤黎蒸。粵若皇家，既高居而遠望；於惟史閣，亦舒圖而負璽。服星辰之冕袞，彩奪華蟲；建日月之旂常，文騰翠鳳。出東方而據木，天下知春；臨北荒而銜火，容光是燭。風雨順，陰陽和，五穀登，百寶用，豈孫氏所謂出入應命，上下以時，無道則處，有聖則見矣！大火中星，長風季月，詳乎戴《禮》，則帝嚳乘龍之時；校以河圖，是黃軒夢龍之晦。裁金別宇，挻玉名區，宮模抗殿之基，山接陵陽之路。翩翩素翼，矯矯白鱗，異彩霜封，風姿雪澡。徵鄴城之故事，若下神祠；探吳郡之遺塵，疑過象穴。臣聞感通之效，人事可尋；嘉瑞之來，天心易察。地稱王穀，先題王者之名；壤號玉山，實兆南山之固。天皇以帝出乎震，自天鍾有德之期；天後以致養乎坤，承天得西南之位：披圖按諜，影響合符。漢朝之出在上封，特其小者；晉國之來從京兆，曾何足雲？唯我後能得之，固前王所不逮，方使見龍於甸，一人係年月之書，豈直囿龍於池，百姓為朝夕之觀而已？臣業謝溫文，觀聞絕瑞，雖四靈為畜，未足以舞之蹈之；而萬國歡心，敢忘於美矣盛矣！不勝鳧藻之至。
