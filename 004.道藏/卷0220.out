孔安家貧躭書，一坐數載不移，故穿床，邑宰以為惰農，遂蒙笞責，廉使謂高賢。附狀。
孔安家承闕里，訓習淹中，黃叔度之平生，朱買臣之故事。康成進德，斯鑒卷於八千；士安行道，願加年於數百。邑宰職當訓俗，務在化人，管幼安之藜床，莫欽高義；王君公之板榻，靡尚真規。縲絏冶長，昔聞其事；鞭撻甯越，今見其人。徒有望於勸農，終致慚於勵學。廉使親承聖旨，肅事澄清，一字之褒，人知激節；片言之貶，士識愧心。附狀稱不❥優賢據理，自❥慚德；更❥文過懷刑，須事言提。
京縣宰冬日退朝，逢相害者至死，初不屑懷委而不問。俄見行牛喘，停車尋詰久而方去。所司以為不理所職，妄幹他事。
二京分邑，墨綬居官；三揖通班，黃圖作宰。自可遠聞善政，廣樹嘉猷。江陵叩頭，止風有驗；洛陽強項，據地無從。可得道乏良規，人餘惡少。翳桑牆下，不見童子懷仁；垂楊路傍，唯聞暴客相殺。一朝之忿，爰揮白刃；百年之命，遽掩黃泉。縣宰既不開口，死者固難瞑目。人雖進路，事屬退朝，忽此逢牛，翻能駐馬。群非向楚，詎是因風？氣似還吳，猶疑見月。但以時流冬景，寒結層冰，自有慘切之容，元無溫燠之候。六畜行觀致喘，四時坐見失宜，此迺丞相及言，何煩邑宰垂詰？操刀之術明，代斷之雖難免。憂喘不憂殺，正是越司；問牛不問人，豈非離局？以為妄幹他事，實亦雅葉本條。
仆去夏遄征徂秋，戾止於舍弟圓處，辱吾子贈書。撤函敷紙，恬神靜諷，龍文陽發，居然異氣射人；鳳律雄鳴，自有奇音震物。是何詞裁清雅，興旨奧深，黃縑白鍛吐其文，玉篆銀鉤豔其彩。超超美論，上陵於八十五篇；婉婉成章，下該於五十六字。心靈密會，許予以煙霄鸞鳳之交；景氣潛通，博我以風雨魚龍之感：雖曰不敏，竊所庶幾。下走才不逮於中人，名謬參於下士，頗亦希達者之陳跡，慕君子之遺風，何不勤勤於接賢，汲汲於結善？見一才，庶褰裳千里；聞一德，期負笈七州：而心跡相妨，竟未之致也。且仆之於君，早欽風素，子未知仆，載勞翰墨，同聲相應，可謂知言，庸詎知哉，是何言也？善乎東方生有言曰：「士大夫相知，何必垂發齊年，拊手塵遊。」仆每覽此，嘉其旨氣，重其達識，斯可謂之知言矣！足下博聞強學，豐才色姮，以為魏蜀名遊，吳鄭奇節，不獨於古，可生於今。若高明之禮樂大器，足並吞於八九；若下走之瓶筲小才，豈與言於萬一也？然才器雖不足揆，風尚或可思齊，區區之誠，有望於此耳。
夫黃金之為寶也重矣，而眾或鑠之；白玉之為璞也真矣，而眾或非之。木秀於林，堆出於岸者，卒為風波所擊；材出於眾，行高於人者，必為時俗所議。以孔宣之德也。而招毀於武叔；以周公之德也。而見疑於管叔：此古而有之，予何為怪者？若吾子之蘭薰雪白，冰清玉潤，變通古今，識貫終始，而不免於讒口者，斯亦可以痛心哉！然則霜雪增加，然後知松柏之勁也；陰陽薄蝕，然後知日月之明也。涅而不淄，磨而不磷者，此非其效歟？嗟乎！王事不遑，行役無定，及君降止，伊餘載馳。庶將自過黃叔度，不意求尋陳仲舉，參差不展，踧踖為勞，而吾子泛交，直造餘室，弱季愚者，因此得聞，夕飽儒珍，朝充道味，南指有資於先覺，北面頓廓於初蒙，成人之美，君子之務也。遂令齊聲五對，嗣美一枝，名登甲乙之科，身預賢良之末，此非師資之效歟？
仆誌尚幽閑，體業疏放，自拘文墨，屢學棲遲。院草侵階而不，惜其十步有芳也；庭樹當軒而不徙，重其一枝可巢也。素琴委篋，弦上之聲勿取也；道書盈架，物外之情足徵也。此仆之不能忘懷，聊復爾耳，而子矜餘以傲吏，誇我以高人，多見其玩人喪德者也。仆少乏文章，長微學藝，緣情體物，誠所不工。雕朽礪鉛，有時牽拙，直將歌其勞事，豈欲冒彼知音？而吾子廣肆褒揚，深加提飾，上揆飛龍之奏，旁援儀鳳之音，語人必於其倫，在仆何可至此？足下德擅宗師，名推雄伯，文高積玉，昇學日以照天光；韻警鏘金，激思風而吹地籟。至若山柱河官之作，珠胎鼎氣之篇，並登作者之心，每諷詞人之口。竊霑餘論，久已懷音，重勞賜簡，殊深荷戴，謹當藏之於篋，書之於紳，奉以周旋，期諸永久。仆自恭承彩劄，握玩瓊章，筆硯俱焚，神氣都盡，所以遲回曠日，俯仰窮年者，抑由於此矣。亦將性不好書，往賢之通論；言非盡意，前哲之美談。苟意得而言忘，冀神交而道合耳，而竟不能以已者，恐爽無言不酬之美云耳。相知心期，要以會麵，景山足下，勿我棄遺，敬慎德音，邀君歲暮耳。當今六月頗暑，二時隆赫，敬想出忠入孝，自公及私，養親以祿，效官以智，邕邕然致足樂也。仆拙於劄翰，行復推遣，未卜清言，良深太息，不具。崔某白。
臣聞天地生成，其法自然之謂道：陰陽鼓舞，其功不測之謂神。然則物或類感，事因通變，乾棟傾而三光北馳，坤輿缺而百川東瀉。河淪越巂，有郡邑之為魚；水陷曆陽，有吏人之化鱉。訪遺蹤於女峽，風雨蕭條；徵往事於姑泉，弦歌響亮：盈虛靡定，合散焉常？不知誰子，既老氏之多懵；忽然為人，寧賈生之足辯？仰觀俯察，裁識幽明之故；原始反終，未窮生死之說。得於道而失於道，義有必然；出於機而入於機，理無或廢：知變化者，其知神之所為乎？
臣謹按啟母廟者，蓋夏後啟之母也。漢避景帝諱，改啟之字曰開，厥後相傳，或為開母。而顧野王《輿地志》，盧元明嵩高記，並不尋避諱之旨，以為陽翟婦人，事不經見，諒無所取。粵若玉鬥璿璣，李母之居鄰北極；金台石室，王母之宅在西山。氣為母則群物以萌，月為母則容光必照，坤為母則上下交泰，後為母則邦家有成。故華胥履跡而雄氏孕，女登感神而炎運作，星流華渚而白帝生，月貫幽房而黑精降。明明有夏，穆穆塗山，予娶於度土之辰，女婚於台桑之地。搜奇帝紀，摭異歸藏，束生發蒙而有迷，韓子稱賢而不朽。漢臣之筆墨泉海，陳其令名；秦相之一字千金，敘其嘉應。士歌南國，徒聞候禹之詞；石破北方，終見生餘之兆。則郭璞所謂陽城西啟母石，李彤所謂嵩山南啟母祠，隋巢之說有徵，《鴻烈》之言無爽者矣。昔者鸞川之上，母變空桑；豚水之濱，男生破竹。美人之虹名螮蝀，仙婦之月作蟾蜍，精衛銜木而償冤，女屍化草而成殯。山崩蜀道，台候婦而無歸；石立武昌，亭望夫而不及。論乎誕載，群下莫尊於帝王；語乎遷易，凡百無聞於感致：美矣哉！不可得而稱也。
大唐革去故，鼎取新，與運而生，繼天而作。握乾坤而造物，海內知春；辟混沌而為家，域中無外。天皇膺曆，數順謳歌，金櫃玉版，服皇王之能事；衢室廟堂，承祖宗之茂烈。垂衣裳而作元後，端拱北辰；負黼扆而朝諸侯，響明南面。周邦赫赫，其道洽於成、康；漢室巍巍，其化鍾於文、景。東漸西被，遠安邇肅海三年而無波，雲連月而不散。天端降，地符昇靈鳳五文，歲時來苑囿；神龍八卦，昏旦遊池沼。《禮》云乎哉：「無取於周旋揖讓；」《樂》之謂也：「必在於移風易俗。」司祿益富，家國於是乎有餘；司命益年，臣人於是乎不夭。明王三懼，未嘗遺戒慎之心；天子四鄰，莫能展弼諧之用。家安其業，但聽於鄰雞；人得其和，遂同於野鹿。表讖記，奏河圖，四十六事之著明，葛雲尚也？登太山，禪梁甫，七十二封之可識，何以加乎？
且夫窮聖神，備道德，滋萌元氣，開闢太初，斯迺天皇氏之所以應乎天也；依土地，明神靈，駕六羽而上騰，度九州而下濟，欺迺人皇氏之所以順乎人也；造書契，教畋漁，合五緯而節四時，登九天而類萬物，斯迺犧皇氏之所以制人法也；務播殖，該變通，嘗藥以救兆人，聚貨而交天下，斯迺農皇氏之所以興人利也；振夔鼓，載龍旗，天則元女授符，帝則黃神降鬥，斯迺軒轅氏之所以除人害也；均度量，正都邑，惣秋令於金天，分瑞官於鳳紀，斯迺帝昊氏之所以為人極也；潔祭祀，義鬼神，履時以象天，養財以任地，斯迺帝頊氏之所以為人教也；秋乘馬，春乘龍，順三辰而天道平，建五正而人事理，斯迺帝辛氏之所以為人政也；明如日，晦如陰，人無識其名，帝何力於我，斯迺帝堯氏之所以昭君德也；聞一善，舉八才，帝唱動而爛星雲，天歌發而蹌鳥獸，斯迺帝舜氏之所以章後功也。夫三統者道之大，五行者生之宗，三皇法之而列，五帝則之而序：道以三興。德以五立，非天下之至聖，孰能兼於此乎？
而猶雖休忽休，損之又損。下明詔，發德音，尊天而重人，省方而巡狩；舉星畢，曳雲梢，召風伯以清塵，命山靈而護野；馳洛邑，騖襄城，天回而地遊，雲合而霧遝。周穆王來遊太室，先微夏啟之居；漢武帝有事嵩邱，即訪姒開之石。徒觀其丹青歲古，霜露年侵，聖情有眷，興言改葺。其山則古文之外方，其地則新邑之中土。銘壇邐迤，斜分玉女之台；碑闕相望，近對石人之廟。金草生而五色，貝樹長而三花，紫雲合遝於溪澗，白霧氛氳於岩嶺。考之易林，信為神明所伏；求之遁甲，固以威靈肅然。夫其命有司，乘務隙，因高背下，察隱嶙之餘基；審日觀星，揆摧殘之落構。周官置臬，郢匠揮斤，異態神行，全模化造。紅葩奪日，飛累榭於山間；綺綴衝風，架回廊於木末。仙人在楝，神女臨窗，周施玳瑁之椽，遍覆琉璃之瓦，赤玉為階甃，黃金作門闕。山如白岸，樹似青溪，羞蘊藻於前庭，藉生芻於後徑。蘭香夾水，居然洗沐之資；竹帚臨風，自隔囂塵之境。夢台雲雨，宋玉對而先驚；楚壁山川，屈原書而幾倦。壽宮憺兮不擾，象設安兮逾肅。霜羅曳曳，雲錦披披，鴛鴦褥兮翡翠幬，白羽扇兮青絲履。垂玉鸞之珮，若往而若還；戴金雀之釵，不長而不短。其居處也，暖暖昧昧，陰閉陽開；其被服也，煌煌熒熒，霞駮雲蔚。鼎俎則麟胎鳳卵，烝蕙燃蓂；餌膳則木蜜金膏，玉漿瓊酒。
當是時也，合五嶽，訊九魁，選太陰，命元闕，馮夷鳴鼓，女媧清歌，左蒼龍兮吹篪，右白虎兮縆瑟。金真拂府，玉女焚香，肅肅習習，天媛來風雨；雰霏霏，神姬下霜雪。孔雀飛而儀鳳舞，弄玉邀歡；軿車合而羅綺陳，智瓊陪宴。麻姑服道，變海水而來遊；織婦希風，填河津而下謁。洛妃綽約，江妃綿眇，元女以明月為珠，素女以穨雲作髻，九天真母，八極夫人，畢集於茲矣。青霞衣兮翠雲裘，靈連蜷兮既留車，回風兮馬飛，電視倏忽兮無見。昔者濟陰山下，降堯母之精靈；湘川水曲，留舜妃之響像。壝壇或在，徒聞介福之名；楝宇不修，誰辨安歌之處？豈知夫三仙福地，百姓尊祠，挾王者之都畿，當聖人之順動。犧牲玉帛，可以洽氣和神；幼婦外孫，可以披文相質。虔奉綸旨，式陳壯觀，雖周人作詩，自得后妃之美；而魏臣獻賦，終慚《神女》之工。敢作銘曰：
九州地險，五嶽天中。蛟龍洞穴，日月仙宮。蓄泄雲霧，震蕩雷風。笙歌近接，鍾鼓遙通。
昔在媯帝，洪泉未塞。昏墊下人，汎濫中國。於鑠大禹，顯允天德。龍畫旁分，螺書遍刻。
佩文北海，省土南方。還從碣石，更下台桑。予娶有禮，我都攸昌。八年不顧，四載維荒。
宛委既登，轘轅佇鑿。家室誤往，熊羆方作。天道幽秘，生涯糾錯。其化則遷，其靈是托。
處妃之館，仙女之台。物類通感，精魂去來。巫山廟立，漢水祠開。壝壇歲古，楝宇年摧。
皇矣大唐，麗哉神聖。膺圖受籙，體元居正。赫赫高祖，天有成命。明明太宗，於茲為盛。
重光累洽，下武嗣文。負扆而化，垂衣以君。三靈蚃，六氣氤氳。魚鱉咸若，難犬相聞。
重譯請命，殊鄰稟朔。化及中孚，風移大樸。天秩百禮，人和萬樂。汾水可遊，昆山何邈？
隨巢舊說，夏啟遺居。盛德不泯，嘉聲在諸。周王轉蹕，漢帝回輿。聿懷降鑒。其祀如初。
虞衡掌木，班倕葺宇。虹亙梅梁，龍盤桂柱。草積庭院，水周堂廡。石室置儔，軒宮為輔。（其十）
珠簾洞卷，玉座含清。金翠勺樂，羅縠輕明。儀形若動，侍衛疑生。依稀有物，怳恍無聲。（其十一）
帝子湘川，天孫漢曲。翩綿縹眇，躊躇躑躅。神女弄珠，靈妃啟玉。倏來忽往，星繁電燭。（其十二）
壯矣麗矣，神之聽之。聰明是屬，景福無欺。夫人立館，幼婦鐫辭。巍巍皇室，萬萬餘基。（其十三）





惟嶽降神，生甫及申❥❥。純嘏，文質彬彬。道光邦國，行重彝倫。廊廟之福，社稷之臣。

魏重題輿，漢隆❥❥❥❥❥軾，三居展驥。鼇川波靜，鳥城風被。楛矢東來，白環西暨。

歲窮鍾漏，日運❥❥❥❥❥❥廣德懸車。方尋三略，言從二踈。俄悲夢奠，忽愴楹書。

維神龍元年歲次乙巳十一月丁丑朔二十六日壬寅，大行則天大聖皇后崩於洛陽宮之觀象殿，旋殯於集仙殿之西階，粵二年歲次丙午某月朔日，將遷祔於乾陵，禮也。祖庭火燼，攢宮月曉，雲戴黼翣，風牽絳，儼天衛之蒼蒼，邈宸儀之窅窅。哀子嗣皇帝諱，慕切充窮，誠殷遣奠，瞻象服其如在，攀龍車而不見；慈範於長陵，戢神暉於前殿。示人軌訓，先王典則，爰命史臣，颺言聖德。其詞曰：
天生后稷，飛鳥覆翼。天護武王，躍魚隕航。施於成康，武子有光。豐沛之疆，河汾之陽。異氣發祥，聖后其昌。穆穆皇皇，作合於唐。至哉坤德，沈潛剛克。奇相月偃，惠心泉塞。蘋藻必恭，紘綖是則。訓自閨閫，風行邦國。九廟肅祇，六宮允釐。中外和睦，遐邇清夷。家道以正，王化之基。皇曰內輔，后其謀谘。謀谘伊俟，皇用嘉止。亦既顧命，聿懷代已。聖后謙衝，辭不獲已。從宜稱制，於斯為美。仗義當責，忘軀濟厄。神器權臨，大運匪革。宗祧永固，寰區奄宅。負扆肅清，垂旒光赫。洸洸我君，四海無氛。英才遠略，鴻業大勳。雷霆其武，日月其文。灑以甘露，覆之慶雲。制禮作樂，還淳返樸。宗禮明堂，崇儒太學。四海慕化，九夷稟朔。沈璧大河，泥金中嶽。巍乎成功，翕然向風。迺復明辟，深惟至公。歸閑於大庭之館，受養於長樂之宮。品彙胥悅，謳歌載隆。鼎祚既穆，璿樞已肅。庶保太和，長介景福。如何靡怙，而降斯酷。后弄孫其未淹，人喪妣其焉速？嗣皇擗摽，列辟扶服。九族號咷，萬姓荼毒。嗚呼哀哉！
積憂勞而弗悆兮，構氛沴而成災。逢冰霜之慘烈兮，見草木之凋摧。感大漸之將逝兮，遺惠言而不回。付聖子其得所兮，顧黎元曰念哉。頒寵錫以留訣兮，節禮數以送哀。邈終天而一往兮，復何時而下來？嗚呼哀哉！光陰荏苒兮氣序回互，泣盡冬霜兮悲生春露。攢塗雲啟兮同軌畢赴，湘川未從兮漢塋蓋祔。古則禮闕，今也儀具。嗚呼哀哉！夜漏盡兮晨免發，轉相風兮搖畫月。厭河洛兮不臨，去嵩邙兮飄忽。指咸陽之陵寢，曆長安之宮闕。旋六馬兮須期，考三黽兮中歇。嗚呼哀哉！出國門兮林邱，覽舊跡兮新憂。具物森兮如在，良辰闋兮莫留。當赫曦之盛夏，宛蕭瑟之窮秋。山隱隱兮崩裂，水洄洄兮逆流。嗚呼哀哉！掛旌於松煙，即宮闈於引溪。下幽翳兮無日，上穹窿兮蓋天。隧路嚴兮百靈拱，殿垣虛兮萬國旋，如有望而不至，怨西陵之茫然。嗚呼哀哉！軼帝皇之高風兮，欽文母之餘懿。時來存乎立極，數往歸乎配地。何通變之有恒兮，而始終之無愧。惟聖慈之可法，播徽音於後嗣。嗚呼哀哉。
