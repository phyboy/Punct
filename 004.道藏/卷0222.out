客有嘲臣曰：「聖主正新曆，握乾符，百寮賡歌以美時，六合鼓舞以頌德，先生獨晏默書閣，含翰詞林，奚其為佁擬也？」臣應之曰：「鬥水不能評巨壑之量，隙光未足議大明之體。何者？見褊而守隘也。握乾符者，不謂執天命歟？執天命者，非夫廣德休曆，交相表裹？況命者，夫子之所言也，焉可偏讚而總握符之盛哉？如作者略大本，舉小節，不亦仲尼之門所聽營也？是以涸思乾慮，久難其述。客無異焉？」客曰：「請終餘論。」
粵若我大唐慶始白雲，道昇紫氣，屬漢東失馭，淮南不返，高祖舉晉陽之甲，戡定關西；太宗因傒後之師，削平天下。高宗收圖海外，檢玉封中，九域黎人，重代飲澤。雖鳴鸑改號，神龍中興，周鼎歸唐，元圭祀夏，中宗違代，嬖孽窺國，於是乎聖上起藩邸，入鉤陳，一麾水心，群凶泥首，崇複大聖，越踐少陽。受禪當寧，而光大前烈；垂統拜璧，而慎寧後嗣，四海有覆盂之安，百代無委裘之隙：是之謂聖人握符之大寶也。四星入輔五將出禦，倚禮樂為國計，仗仁義為軍勢。英賢集殿而文教成，幹戚舞階而武功振，敬讓光於九族，孝慈行於萬宇。磧嶂西南，渤瀚東北，織皮火毳，暍炎山，汜熱海，向風來王；黑貂駮駿，浮天溟，絕冰漠，連歲獻款。鳥獸無猜人之意，草木無不遠之氣，外中於天，比天同貴：是之謂聖人握符之大政也。曆試上黨，黃龍飛天；入清中禁，白虹指日。瘞汾脽，寶鼎見；柴岱宗，卿雲蔚。非應事而呈瑞者，雖多狎而不紀矣：是之謂聖人握符之大祥也。以數推氣，以氣定朔，以星殷時，以閏成歲，考星閑而革疏度，置歲差而辨誤日；立大衍之紀，參大渾之晷，合鍾律之聲，極鬼神之情：是之謂聖人握符之大曆也。若夫仁聖根於內，菁華發於外，祥兆秘於前，謠讖灼於後：自然之理也。
彼洛下閎者，漢太初時一巧曆耳，雲後八百歲，當差一日，有聖人正之。斯人也，抑將露才揚術，預證來聖，有耆舊之傳記，無史策之明文。然至隋之開皇，及麟德、聖曆，三家創法，一引為徵。約之年代則鄰近。稽之圖籙則暖昧，未有如新曆之昭昭者矣。在昔唐、虞之際，以鬥精受命者七人。得四均閑氣而生者又二十八人，所謂三十五際者也。禹以金德王，故夏後之有天下也，生數四百年；契以水德王，故殷人之有天下也，成數六百年；稷以木德王，故周人之有天下也，成數八百年；伯益之命中天，而堯族以火德乘之，故漢室之有天下也，生數再及二百年；其閑距王而興，不能複大禹九州之跡，及勝殘百年之命者，皆五神之餘氣也。咎繇降德，皇唐複興，土精應王，厚德載物，生數五百，成數千年，命曆有歸，此其大較。修德增祚，與天無窮，轉筭之徒，莫能究也。緯以入元三百四歲為德運，七百六十歲為代軌，千五百二十歲為天地出符，四千五百六十歲為七精返初：天人相應，合若符節。自《堯典》命羲和修重黎之舊，理顓頊之曆，上元甲子千五百餘歲，得孔聖而春秋之曆序；暨開元十二年甲子，凡三千四十歲，遇聖上而《大衍》之曆興。是時也。土德入生數之元，天命當出符之會，信矣！
伏惟聖上聰明濰姮，道德之具也；豁達大度，皇帝之體也；藝總六經，漢光之學也；文通三變，魏祖之才也；緣情定制，五禮之本也；洞音度曲，六樂之宗也；神於弧矢，黃軒之威也；聖於翰墨，蒼頡之妙也；兄弟善友，王委之心也；子孫眾多，周文之福也。大寶以定天位，大政以布廣德，大祥以合靈符，大曆以啟成命。德位兼才，臨照如此；符命介福，粲章如彼：所謂廣德休曆，交相表裏之效也。善曆者必推來運以自神，興王者不俟往言以表聖。設徵夫洛下閎之語也，其不有容成之事乎？且如恃有命比於日，孰是夏王之福也？賴卜年衰其德，豈謂周公之訓也？故曰：王者執天命，在於俟天符，致天符在於順天德，布天德在於保天位。四者備矣，然後陳其盛德，告於神明，舍此道也，胡可語正天曆握乾符哉？謏臣懵學，謝生元造，樂虞典之歌舜，羨周詩之美文，敢不敷信詞，薦清樂，厭上客之誚，托眾篇之後雲爾！
維皇六葉，於赫啟聖。步玉鬥，握金鏡。地維續，天柱正。山川授方，雷雨施令。清廟九祜，堯門百慶。郊稷尊祖，擇昌定命。德自我流，藝從我修。龜易八卦，龍書九疇。文含玉律，字吐金鉤。鳴絲鶴舞，調箭猿愁。集賢榜殿，花萼名樓。神用外表，事行先兆。萬目朝徹，千心暗曉。卿雲爛漫，黃龍窈窕。遊姑射，神人窅。登太山，天下小。飛祥走瑞，均靈踳類。鞮譯窮天，琛維盡地。爍此金戟，鑄為農器。匪直也然，探元索秘。軸止輪運，辰居星轉。得一神凝，吹萬情辨。發斂潛合，晦明幽闡。階蓂朝開，宮槐夜卷。正我長曆，同符大衍。天地清焉，日月貞焉。四時行焉，萬物生焉。窮神知化，美功成焉。金版玉牒，遠頌聲焉。
我聞上古有聖人，心入群有，身包大空，普觀察一切音聲，其名曰觀音菩薩。日月有盡，光明無際；天地有終，神通不滅。禮其形像，隨緣而成功；稱其名號，因時而獲果。龍門西龕等身像者，此都人士思賢令蘇君之所造也。天下之大都有五，而河洛總其中；皇居之赤縣有二，而合宮是其一。四隩輻湊，萬商龐犭，政頗財黠，刑放寵怙：所由然舊矣。故強毅臨之，則攫斂猋擾，虣虐不辜，以抶撲睚眄，是稱辯吏；寬厚處之，則乾沒淫詭，相詐莫禦，以息偃簡怠，謂之風流：其傷弊一也。
武功蘇君，名頲，字延碩，隋右仆射邳國公之元孫，今吏部尚書懷遠公之元子。相門華列，儒庭善訓，雍容文雅，當代知名，通才博藝，於何不可？禦史天憲也。抗執簡之雄；郎官星象也，高握蘭之選。帝車西幸，皇眷東遙，四方之極，一台歸妙。蘇君於是乎始為政於京邑：籍田戶以衍賦徹，考資畜以程力任，董逋逃以業浮瘦，詰奸慝以豫煢嫠，制事典以示好惡，敦術學以興禮義，省法罪獄吏無作威，煦郵驛圉人不敗產。加以躬親足以勵勤，謀始足以作則，端壯足以易暴，清儉足以息貪。夫如是，簡往而事行，正身而人慕，輕薄束修而歸厚，流亡繈負而來複。曾未期月，遷給事中，既而人吏父老，聚而謀曰：「谘休哉！明府之惠人也。春風暢之，時雨霂之，心乎愛矣，何以祝之？朝廷豈不念下民之鬱陶乎？奚其為奪我君而不省留也？詩曰：‘愷悌君子，神所愛矣，’庶幾乎三珍依憑，百祥臻降雲爾！」
迺購奇匠，俽靈峰，追琢鏡光，镵鑿電烻。倚高壁，臨懸關，蹈石菂，戴瑉鬘，縹緲雲聳，嬋娟玉立，模宰官之形儀，現輪王之相好。諦視瞻仰，將莞爾而微笑；攝心傾聽，疑僁然而有聲。其左右則福地園林，香城基址，前佛後佛，大身小身，亙岑嶺而相望，遍虛空而無數，此身不動，觀大地之眾生；彼佛何來？見河沙之世界。爾其北對宮觀，南馳荊越，闕路開豁，而中斷，伊水逶迤而長注。修途交會，車馬川流，帝城風俗，是焉遊覽，如鎮南之峴山，似關西之灞岸。暮春桃李，上已清明，汎法池之綠波，憑靜域之丹檻，揚袂陰景，躧步震山，花散四天，香聞八國。以不居之歲月，閱無窮之人代，知妙容之常在，睹永劫之因緣，盛德相傳，與此山而終始，不其偉歟！昔孔子化中都以攝魯相，卓茂理幹密以致漢治：夫樹善有基，建功無小。蘇君春秋鼎盛，德業日新，方欲驤首天池，整翮雲漢，致大君於堯舜，紹層構於韋平，是宰也，故以五路之椎輪，九域之覆簣已，重宣此義，而說偈曰：
大哉元聖，心如明鏡。深入禪定，龍飛清淨。觀我佛性，靈相珍飾。精窮妙極，於嵓之側。因空見色，登我願力。不競不絿，不剛不柔。敷政優優，百祿是遒，侑我蘇侯。
省表具知。蠢茲戎狄，侵軼邊鄙，不交鋒刃，自取敗亡，既邊將之功，亦天道所棄。心之有慰，與卿同之。
問：有征無戰，道存制禦之機；惡殺好生，化含亭育之理。頃塞垣夕版，戰士晨炊，猶複城邑河源，北門未啟；樵蘇海畔，東郊不開。方議驅長轂而登隴，建高旗而指塞，天聲一振，相吊俱焚。夫春雪偎陽，寒蓬易卷，今欲先驅誘諭，暫頓兵刑，書箭而下蕃臣，吹笳而還虜騎，眷言籌畫，茲理何從？
問：夫子述《孝經》，裁道德，輔天相地，樹之王化，穆乎人倫，既鉤命而合謨，亦契神而盡性。曆聽藏書，同為代寶，永言五孝，不列六經，將設教之有旨，豈偏序之無法？北宮群彥，未始詳焉；東觀諸儒，不之辯也。且《禮》、《樂》二本，古文漏失，《春秋》三傳，大議派分：而備六籍於蘭台，懸九經於甲令。今欲登孝道為七藝，抑未前聞；足經名為十部，恐疑後進：思觀義窟，用定儒門。
問：語人以倫，鳴鶴斯和，砥名礪節，異代同歸，子等溫古知今，將施有政，前言往行，豈曰無聞？至於顯仁義以基德，標智信以習禮，觸目青史，比肩縹帙，思齊其事，各辯其人，既呈役於扣鍾，可徵賢於求燧。肖形天地，甄化陰陽，五常配於五行，六情同於六氣，為所稟之各異，蓋因物而或遷。仍分情氣之題目，兼敘常行之方位。
問：自昔帝王，必有制作，所以隆基天命，器辯神奸。至如或鑄昆吾。或遷郟鄏，虞邱之說，尚疑周漢；楚子之問，未詳輕重：通明舊史，幸為指陳。亦有弗父勒銘，仲山傳器，得於何代？顯自何功？魚遊之旨安施？雉頌之文奚戒？兼言鼎鼐之異，及顯家國之宜。
問：《禮》、《樂》、《詩》、《書》，將之本也；德刑政事，戰之資也。自營州東覆，趙郡南侵，踐更塞下，望獵塵而股戰；擁麾隴上，聞虛弦而蠍欬。中興皇曆，大講戎機，懸金待賞，築壇思拜。吾子才標美箭，門襲良弓，軍法盈懷，兵規指掌，未知獻何道數纖興義？進何政數纖知禮？施何方數纖向信？行何術數纖有勇？擇前王之令典，合今日之權宜，助武成於七德，翼威加於四海。又聞乎兵以正合，戰以奇勝，然則守信非乎尚詐，成列異乎鼓儳，去就之宜，佇詳厥旨。
問：良將者，必精辯天時，審詳人事，兵家舊略，遺訓存焉。借如歲在豕韋，日交析木，漢軍北戍，胡騎南飛，守則睹於星高，戰則逢於陰盡。何方以得天道？何策以決時機？應積沈謀，勿參浮說。且鬥由角力，克在同心，而子野歌風，遙知不競，亞夫望氣，懸識將興。豈雲物非係於人，或成敗不關於戰？幸陳晉、楚之術，以定天人之理。
問：輕齋遠襲，取敵人為資，敵人固守，不我斯應。（疑）圍則師老而力屈，去則糧盡而途遙。何策可以下城？何謨可以召戰？又兩軍相遇，同阻一水，必資其略，以致敵來。傾俟良圖，抗行前誌。
問：《詩》稱有截，傳載無為，必在其人，方致斯道。皇上心存元默，政洽清虛，坐五室以調氣，舞兩階以柔遠，溥天之下，計日來庭。尚有戎羯餘塵，覷長城於塞北；句驪舊壤，走都護於安東。棄招蹙國之譏，取有疲人之患，綏討之理，用舍何從？且夷狄異方，地俗殊等，借是斷山川之是利，較戰守之所長，嬴糧調兵，幾何克濟？選倫求將，可者為誰？靜聽嘉謀，將聞執事。
問：安西迥途，磧北多寇，自開四鎮，於茲十年。及瓜戍人，白首無代；分閫節使，丹方歸：未悟恢邊之益，且疑事遠之弊。今赤曷既並於黃姓，默啜複覘於庭州，漢掖徒張，胡臂未斷，而內匱積穀，外非足兵，於何出踐更之師？奚使閑穹廬之黨？息人靜國，有策存乎？
問：五嶺山深，三蜀地險：篁竹之下，時驚剽劫；瓜芋之壤，歲擾居人。若縱兵揚麾，則烏散谿穀；及旋師反旆，則蟻聚津途。窮之迺一切歸降，置之雙無不反覆，安輯之術，敷陳其要。
臣聞上天示下災祥，將以誘導人主；先王仰觀休咎，亦以順修政教。《易》曰：「天垂象，聖人則之。」言天人之際，感通必矣。臣伏見去年十月十七日月滿猶望，應虧不虧，今月十七日亦未少虧，此易常之異也。夫月者，至陰之氣，臣下之象，當助天作明，順時盈缺。若過盛逾時，盈縮乖度，得非臣下之咎，而上天之誡耶？伏願陛下深察熟思而預防之。臣又見近日內宴，夜深方罷，小臣無識，抑所未安。王在在鎬，凱樂飲酒，此誠大雅之美也；臣卜其晝，未卜其夜，此蓋《春秋》之義也。伏願陛下宴樂之餘，不及於夜。臣職忝補闕，昧死陳愚。謹言。
臣說言：臣說頓首死罪死罪言。臣聞小忿不忍，延起大患；小罪不寬，迫成大禍。契丹奚背恩，誠負天地不容之責，然原其狀，本是夷戎君臣不和，自相誅戮耳。所望聖慈，且使其族類在朝者，將敕書再三告讓，因其所欲立酋長而便定之，或可不戰而定也。必告之不馴，則大發兵馬，東召靺羯，西舉九姓，來春未青，數道齊入，突幹之首，可拾而取，未為晚也。天恩若不忍以中國勞事蠻夷，則嚴兵備塞，棄兩蕃如糞土耳。又許欽浹擁二萬餘眾，據五丈之城，有糧即守不可拔，無糧即鼓而行歸，何所慮也？今遺史獻非時，遠抄近掠，其實甚難，萬一未捷，賊氣轉壯。下臣愚昧，不敢隱情，伏願聖恩再加裁度。臣說誠惶誠恐頓首頓首。
臣某言：臣聞至德洞微，天鑒不遠，休徵秘景，時和則見。是知綿代曠曆，慶牒祥經，帝王有必感之符，神靈無虛應之瑞。伏惟天冊金輪聖神皇帝陛下金鏡禦天，璿衡考政，欽若元象，宏濟蒼氓。茂功將大造混成，純化與陽和俱扇，朝百神之樂職，宅萬國之歡心。嘉氣內充，淫雨外息，豈止搖風紀月之草，列蒔於階除；儀簫銜籙之禽，相鳴於戶閣而已！固有發禎厚載，抽貺泉源，表元德之潛通，顯黃祇之昭報。臣於六月二十五日得所部萬年縣令鄭國忠狀，稱去六月十四日，縣界霸陵鄉有慶山見，醴泉出。臣謹差戶曹參軍孫履直對山中百姓檢問得狀：其山平地湧拔，周回數裏，列置三峰，齊高百仞。山見之日，天青無云：異雷雨之遷徙，非崖岸之騫震。炊爾隆崇，巍然蓊鬱，阡陌如舊，草樹不移。驗益地之詳圖，知太乙之靈化。山南又有醴泉三道，引注三池，分流接潤，連山對浦，各深丈餘，廣數百步。味色甘潔，特異常泉，比仙漿於軒後，均愈疾於漢代。
臣按孫氏《瑞應圖》曰：「慶山者，德茂則生。」臣又按《白武通》曰：「醴泉者，義泉也。可以養老，常出京師。」《禮鬥威儀》曰：「人君乘土而王，其政太平，則醴泉湧。」《潛潭巴》曰：「君臣和德，道度協中，則醴泉出。」臣竊以五行推之，六月土王，神在未母之象也。土為宮，君之義也；水為智，土為信，水伏於土，臣之道也；水相於金，子之佐也。今土以月王而高，水從土制而靜，天意若曰：母王君尊，良臣善相，仁化致重，德茂時平之應也。臣又以山為鎮國，水實利人，縣有萬年之名，山得三仙之類：此蓋金輿景福，寶祚昌圖，邦固不移之基，君永無疆之壽。自永昌之後，迄於茲辰，地寶屢昇，神山再聳，未若連岩結慶，並泌疏甘，群瑞同區，二美齊舉，高視古今，曾無擬議。信可以紀元立號，薦廟登郊，彰賁億齡，愉衍萬宇。臣辱司京尹，忝寄留台，牧西夏之疲人，荷東蕃之餘寵，遊泳鴻露，震悚明神。禧祉有歸，光啟茲部，喜睹殊觀，實百恒流，踴躍一隅，馳誠雙闕。伏請宣付史館，頒示朝廷。無任鳧藻之至，謹遣某官繪圖奉進。
臣聞天微地杳，惟聖能通；物寶靈禧，在德斯感。伏惟天冊金輪聖神皇帝陛下覆翼萬方，植生群類，化行至道，風流太和。白耀青光，目日月之瑞；赤文元甲，手河洛之符。既慶溢於山泉，又嘉賁於草木。臣今月三日得所部萬年縣令鄭國忠狀，言縣界內霸陵鄉新出慶山南之醴泉，北岸有瑞杏三樹，再葉重花；嘉禾三本，同莖合穗。臣謹差司兵參軍鄭味元檢覆皆實。臣謹按孫柔之《瑞應圖》曰：「嘉禾者，五穀之長也，王者德茂則生。昔炎帝教洽人心而嘉禾秀，周公理合天道而嘉禾豐。」臣又以事可理推，物有類驗：蜀桑異葉，李定知其有祥；漢木奇枝，終軍以為無外。今植物搖落，而瑞杏繁滋，所謂仁育之風，行於肅殺之序，此蓋聖道隆渥，靈祚宏多。朱萼素花，彰孝理於詩傳；一莖九潁，合德耀於祥經：曠代殊珍，崇朝累集。方俟山流石髓，杏茂仙林，醴挹軒漿，禾登堯膳，受天介福，錫帝長齡，覲王母於昆台，朝神人於穀口，今緣苗尚蓓，黃粒未成，當須晚秋，不獲早獻。臣忝尹茲部，頻矚洪休，抃躍之誠，倍萬常品。
臣聞山川變見，如來有得道之祥；國土遠移，至人任不思之力。伏惟皇帝陛下宏惠福深，勤人願滿，蓮花授記，應上聖之降生；貝葉開圖，握大雄之寶命。司戶參軍孫履直伏承臣奏所部萬年縣新出慶山醴泉，迺有聽琶真僧於春首獻狀，若以梵音所記，此是祇闍山。恒河沙佛，必經林下；虛空眾聖，常處岩間。隱見外方，湧秀中土，岑泉可識，體類宛然，感應十號之尊，示見千輪之主。此實天威無礙，地寶有歸，化焜燿於裁成，理窈冥於言說。但瞻三山丹壁，奄靈鷲而飛來；三泉淥池，逐神龍而吐沃。峰高八百，協周室之隆基；地得萬年，祈皇靈之資始：儒書分載，望偈希聞。加以堅固開林，吉祥被草，重花瑞杏，藻岫紅源，九潁嘉禾，蔥巒黛壑。原臨白鹿，識鹿苑之仙遊；路邇朱城，悟王城之鍾聽。方俟回輿雪嶺，厭香積於群臣；沈璧天沌，蔭靈枝於下國。吹法螺而朝玉帛，乘瑞象而會天人，溢宇流觀，殊鄰浹慶。臣守符京郡，奉神嶽於郊畿；係葉皇柯，仰慈雲於油露。喜抃之極，倍百恒誠。
臣某言：臣聞靈感無方，每先時以見象；神鑒不昧，必憑物以示人：有德著而休歸，或祥來而事應。伏惟天冊金輪聖神皇帝陛下端冕馭天，舞幹柔遠，南越瑞貢，久通驛而發仁；西域奇山，近隨方而應聖。臣今日得所部萬年縣令鄭國忠狀，送新出慶山下羖牝羊乳獐麑一頭。狎擾因依，動息隨戀，如從所產，若素同群，理有可嘉，事無前例。竊以異類相育，外方慕化之徵；野畜自馴，荒服來王之兆。必有遠夷解辮，歡心百獸之庭；獷俗懷音，稽顙三朝之會：臣言可驗，翹足是期。昔馬或生羊，《易》占得人安之體；犬時養彘，天鏡顯代康之文：援此比蹤，實為同貫。況複晨飲醴浦，夕下靈山，翳仙杏之奇花，拾嘉禾之餘穗：羊禎甚玉，獐慶如銀。晦朔未移，祥符累集，福應之盛，前古未聞。臣忝尹京都，屢薦嘉瑞，抃躍之至，兼倍恒流。謹差某官奉表隨進。
臣某言：臣聞天聽自人，神和在德，代非乏瑞，遇開泰之期；福不虛徵，必俟休明之主。伏惟天冊金輪聖神皇帝陛下仁覆萬靈，孝理四海，功莫高於尊祖，道莫大於配天。嚴備郊禋，崇肅宗祀，秩百王之禮，兼六代之樂。恩溢膠庠，訓優更老，政每光於帝籍，役不紊於農時。嘉氣橫遊，祥風紛灑，騰文煒色，九光連合於貞明；逸輩殊倫，百寶駢滋於動植。臣今月日奉進止，告望鳳台慶山醴泉之瑞，其日於山陵東柏城內得嘉禾一本。臣初見眾苗亙壟，香穎垂秋，嘉玩繁滋，欲觀桴粒，左右無識，折以呈臣。異其綠葉綬舒，蔥芒璧秀，熟視奇狀，迺知嘉祥：下則異畝合莖，上又同連雙穗。昔雍熙之代，政理之君，雖導出應時，而生不擇地，未有托根神域，彰孝德之能深；吐秀壽宮，助粢盛之豐潔。此蓋睿誠通感，靈佑降祥，中古以來，未睹斯美。臣籍慶宗枝，久沐星潢之潤；躬持瑞穎，預奉天保之符。抃悅之誠，倍兼恒品。
臣攸宜言：今日某乙從峽石山稱，前軍王孝傑等以某日失利於峽石山。忽聞殞絕，心摧魂死，上孤天威，下慚士卒。死罪死罪，頓首頓首。臣以駑怯，謬職戎麾，銜戴恩榮，統率將士，驅關隴之馬，引淮海之餉，旗幕亙於邊城，弓甲傾於內府。不堪任使，撓失節度，群帥無決勝之功，偏師有挫衄之咎，長犬羊之孔熾，縱梟獍之未滅。憤結靈祇，怨毒骨髓，臣實其罪，罪非他人，忍恥苟全，遠愧胡顏之責；引慝遄死，內負猶鬥之心：踧踖無顏，進退靡處。臣既不建師律，有幹常憲，合即嚴科，以塞重責。然以見在兵馬，交要部統，未敢束手軍事，委置旌節，稽緩刑書，伏深兢戰。特乞更召嚴猛，代臣統帥，請歸罪司寇，以正國刑，囚伏邊陲，唯待斧鉞。
草土臣說言：臣私門凶咎，喪紀未終，不自毀滅，苟存聖代。忽降制書，復臣工部侍郎，尋奉後命，授臣黃門侍郎。震驚失圖，哀悕隕絕，臣說誠惶誠恐頓首頓首死罪死罪。臣弱年早孤，母氏訓立，得紹基構，忝列簪裾。從宦歷年，晨昏多闕，播遷遠裔，離別又苦，顧復無答，報養何追？蠍窅摧感，語不能喻。甫至冬中，禮及祥禫，今已春暮，瞻言幾何？是臣事朝廷日長，几筵日短，乞寢嚴命，許達私情，訴衷祈天，所望矜遂。無任荒迫之至，謹詣朝堂路左奉表乞哀以聞。謹言。
草土臣說言：臣在疚承榮，布哀陳款，精誠無感，天昧未迴，假喘殘生，悲懼轉集。臣說誠惶誠恐頓首頓首死罪死罪。臣聞「苦者不學瑟，哀窮者貴其書達情」，有至切辭，無敢隱。臣為少子，慈愛所鍾，每一離別，輒加憂憫。況臣生年多故，違隔私庭，終堂之日，身限公事。存既數違左右，沒復不畢几筵，痛心自傷，特殊人類。臣今望延數月，企及再期，乞恩無多，報國非晚，冒死重請，冀蒙哀遂，無任懇迫之至。謹詣朝堂路左，舉表陳乞以聞。
草土臣說言：臣荒喘窮情，再瀆旒扆，懇誠不聖，末感天心。誓將冒死，祈恩分外。（中謝）臣本書生，門非代祿，數葉單緒，族無親房。臣父遭憂，曾祖末葬；臣有兩兄一妹，甥姪九人，又有中表相依，向成百口，吉凶衣食，待臣以辨。臣今拜職黃閣，侍舉丹墀，厚祿清班，一朝改官，舉族榮賴，為幸遇甚。人情所欲，豈合稽恩。正以瑩瑩苦心，有所未盡，臣亡母在日，朝夕誡臣，以臣獨立無徒，好直多忤。知子者母，果驗所言。往罹大獄，竄命炎海；晨出晚歸，貽慮非一。況涉危難，傷心幾途，追憶生平，倍增摧慕。侍養日少，違離日多。即臣母憂臣以終身，臣其忍服緩以從事？情既不同常例，望在特降殊恩。臣先患風緩，近加虛痒。陛下倘從臣數月，容過再期，非但寬其哀疚，固亦全其生理。亡身報國，庶竭後圖。木植有性，枉之則折；人願在心，逮之則苦。雖強篇用，將何以堪？銜泣仰天，冀蒙哀允，無任愨迫之至。謹詣朝堂路左奉表，陳乞以聞。
臣說言：伏奉九月十九日制書到并州，授臣兵部尚書同中書門下三品。王人在門，驛騎首路，奉恩循分，以慚以惕。臣說中謝。臣早以書生射策，載筆聖朝，晚以軍誌典兵，秉旄乘塞，祿非援進，寵是宸衷。久侍玉階，四掌綸誥，一心好直，三黜其宜，今複用之，猶夫人也，何足以舉明邦政，光緝帝猷，更策疲驂，來塵法駕？又臣已愛命司籍，專意簡書，所希散冗，因閑就業，忽叨劇職，責大憂深，人心有限，事難兩濟。國史無成，臣執其罪，上思薦賢以自代，下願守分以全節。竊見開府宋璟，清介獨立，倚法不回；詹事陸象先。清明向道，臨事能斷：其高明有素，曆朝之所仗委；其積行無疵，眾人之所體信。揆停往任，未盡宿誠，乞回此恩，以納來效，必能補舊政之缺漏，廣前途之軌轍。雖探心角力，臣頗與二子齊驅；然校德考年，彼皆有一日之長。天下者，累聖之公器；宰相者，萬方之具瞻。臣所以廷讓彰言，不陳密啟，伏願聖恩聽與而舉，俾諧僉矚，儻朝任得人，實海內幸甚。無任力微任重惶懼之至謹奉表陳讓，二年十月十七日。
臣某言：臣聞鬥筲之器，不可持盈；腹背之毛，安能翔遠。是以知進忘退，《易》象之深戒；在寵若驚，道家之切訓。此微臣所以遑遑然久積肝血，銜恩陳露而未得者也。中謝。臣代業儒素，心遊文史、雖自勵己。豈敢發身，始望之官，止於中台郎吏、外郡牧守而已。幸而因緣昌運，遭遇盛時，振拔群倫，驟登台袞。伏惟皇帝陛下欽明禦曆，睿哲配天。華夏宅心，俊賢翹首。方當選眾，固合退身。豈意遷於黃閣之崇，參以紫微之重。特出睿旨，不因人言。九重所知，萬殞何答！誠宜建用皇極，保合太和，宏聖功於堯舜之時，追恪德於夔龍之列，而和羹乏用，覆餗為憂。空有仰於清光，實無裨於元化。一自叨竊，遽經炎涼，影兢魂，痛心疾首。伏乞鑒其悃款，察其疾羸，賜以冗員，置於散地。溥求俊傑，委屬鈞衡。則大君知人之明，永光於典策；微臣妨賢之責，將息於廟謀。天下幸甚，微臣幸甚。不勝感恩屏營之至。
臣說言：伏奉制書，除臣右丞相兼中書令。臣學慚稽古，早侍春宮，階緣舊恩，忝竊樞近，雖思致君堯、舜，而才謝伊、皋。今屬外中大封，方求俊乂，蝟外端右，實愧朝行。乞停新令，獲守舊職，辭訥情懇，希垂察諒。無任屏營之至，謹奉表陳讓以聞。
臣某言：臣聞知足不辱，知止不殆，若險危而久處，駑劣而又病，則顛隮之期，斯須可待。況臣本性褊狹，久塵樞近。眾所謂否，心有可焉：眾所謂可，心有否焉：則皆盡言，莫敢畏避。所以居多忤物，動不適時。聖恩雖為曲全，人理終難自咎。臣某中謝。伏惟尊號皇帝陛下紹開洪業，再受景命，蕩諸夏之妖孽，致群生於仁壽。臣之厚幸，遇此昌期，徒荷聖功，莫效分寸，乞避賢路，少安疲病。臣不敢廣引前事，崇飾虛辭，直以折足為憂，冀有保身之望。若任在❥❥可以匡輔朝廷，則臣以生前，豈敢愛惜性命？但以去之無損，留則可哀。儻受始終之恩，是全進退之道。無任悃款之至。
臣說言：伏奉今月十一日制，授臣中書令。恩渥自天，震越無地，臣說中謝。伏惟陛下至孝安親，大功定國，六合翹首，庶政惟新，雍熙之化，望在茲日。中書理本，臣叨首名，將何以翊讚聖君，光澤天下？自臣攝官禁掖，已涉七旬，不知賢才以舉，是不仁也；不辨不肖以退，是無勇也，何足以備乎宰臣？胡顏冒恩，複受真拜？臣之愚執，正在於此。不敢繁辭，以塵聖聽，乞回榮授，改擇時髦。無任懇款之至，謹詣朝堂奉表陳讓以聞。臣所讓人，別狀封進。
