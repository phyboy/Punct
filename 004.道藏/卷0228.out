府君諱騭，字成騭，范陽方城人也。張祖曰揮，帝軒之胤。肇勳弦木，錫姓上矣，《詩》有卿士孝友，史有《留侯世家》。八葉至東漢司空皓，公子宇，北平太守，始居范陽；四葉至西晉司空華，公子韙，散騎常侍，迺僑江左。昆孫太常，複歸河洛，故河東有司空砦，洛陽有散騎裏。後司空至府君，十二代不失仁義矣。王父諱弋，周通道館學士；考諱恪，無祿早世。府君煢生遺育，四代單緒，家世尚儒，不及伯魚之訓；外祖為理，遂讀皋陶之書。以明法曆饒陽、長子二尉、介休主簿、洪洞丞。以所願乎下事乎上，以所願乎上交乎下，反身與人，何往不順？台選貞白，覆囚山南，人謂是行有典刑矣。昊天不吊，年五十二，調露元年十二月乙卯，捐背於縣廨。夫人長樂縣太君馮氏，父戚，藍田丞，敬修法度，踐涉圖史。顧複幼孤，將就成立，家道不殞，夫人是賴，享年七十有二，傾背於東都康俗裏第。光、珪、說不天，夙遭閔凶，又集荼蓼，先王制禮，不敢從滅。以景龍二年七月己酉，安厝於萬安山陽祔，從周制也。
惟先君不祿俸不奉親，不機杼不資身，僚舊無雞黍之接，況非其類乎？族姻無魚菽之受，況其人吏乎？是全其高而善其獨也。過四十始閱六籍：觀《詩》得之厚，觀《書》得之恒，觀《樂》得之和，觀《禮》得之別，觀《春秋》得之正，觀《易》得之元。曰：「君子多乎哉？事斯一言而已矣。」每誦道記，三複三寶，曰：「至人之心，有以垂世。」又聞之太夫人云：「吾有子五十載，非其疾無一日之憂。」先夫人亦云：「吾事夫子三十年，耳無忤聲，目無暴色。先君子之違世也，其憂戀者，尊門在殯歟？聖善在堂歟？我諸孤無日敢忘。」及王母終養，二祖封崇，亦尚克家成遺訓矣。若夫安親孝也，宜家義也，翼子慈也：軌跡隱乎含光，故當代耀；馨香發乎潛德，故明神終勞。先大夫久而益榮，沒而不朽蓋此。
景雲二年，天子嘉侍臣之匪躬，念前人之蘊德，二月乙巳詔曰：「故官某，毓德高邁，藏器下僚，代載儒雅，家傳清白。河東佐邑，長不欺之風；山南覆囚，溢無冤之聽。徂謝永久，邱墳不飾，啟茲令胤，貞事先朝，宜崇追遠之恩，以表揚名之誌。可贈使持節丹州刺史。」王澤漏乎泉壤，國禮崇乎宗廟，漢帝論士，恨不見李牧之為人；曾子思親，泣無逮楚王之厚祿：道存運往，痛矣餘悲。緬尋前哲之所以聞無聲於四海，視不見於百代者，匪銘頌歟？桓麟、蔡邕，其則不遠。嗚呼！霜露交積，鬆檟滋深，兄弟永懷，相顧將老，胡伯虎豈敢掩大人之清？陳季方何足知家君之德？小子銜恤，非曰能文，莫假辭於他者，務傳信於我也。銘曰：
猗嚴考，用元妙。體太和，竭高誌。貞夫一，戒其多。孝於親，正於家。形於訓，清厥心。晦厥跡，畏厥聞。寶如何其？謙儉孝慈。皇哉褒德，永世有詞。
夫孝者，法象乎天地，感通乎鬼神。故愛敬之中，又有真報；哀戚之外，更追冥福。元識禪師其人也，厥姓桑氏，其先長樂人，漢尚書洪之後也。曾祖梁州刺史諱千秋，祖貴鄉縣令諱信，考文林郎諱爽，自前代坻違德，基於累仁，是生達者。禪師智周萬物，而理證本無；願度四生，而見滅諸有。以為空不離色，體念子之慈；業不忘緣，起思親之孝。迺於萬山北陌榮陽東原，葬先考文林府君、先妣太原王氏，負土成墳，結廬其域。置義井，取施無求報；鑄洪鍾，取聞而悟道；修古寺，造尊容，取睹相生信。夫信生攝，攝生靜，靜生定，定生慧。於生滅處，得常住心；於虛空中，立一切法：其定慧之門乎！禪師昔宴坐介山，群虎自擾；今經行宰樹，四眾依德。至人凝寂，雖見全象；識者餘論，亦時存一隅。篆美豐石，寄詞短偈雲爾。
邈矣上德，行密道高。哀哀父母，生我劬勞。禪心護念，神足遊遨。若河雖廣，曾不容舠。甘井既渫，利物無竭。不增不減，不流不滯。仁靜而鑒，智動而悅。華鍾既鏗，雄雄法聲。如來如去，如滅如生。不有奚得？不為胡成？寶地嚴飾，金山晃耀。善惡無門，惟人所召。境因心起，理憑思照。愨哉一心，混成眾妙。
良玉禮神，用之西序之器，舍之南山之璞，冏然不有其珍也；君子安命，進之幹城之雄，退之去國之老，隤然不失其正也。語夫杖運以行道，屬辭以比德，亦何代無其人哉？公諱方翼，字仲翔，太原祁人，王周之後也。王子以敗狄受姓，徵君以遯世為名。司徒之濟艱難，義形漢室；太尉之圖舉甲，心盡魏朝。聞蔣濟所言，則知尚書誌力，兄弟繼美；覽《周書》所載，則見潁川忠烈子姓皆封，臣節奮揚於百代家聲籍甚於四海。大王父司徒定公秉，隋氏之崇也；王父駙馬開府文公裕，先朝之懿也；考特進慎公仁表，皇室之甥也：公門總四嶽之靈，帝子分五潢之氣，是生時傑，鬱為人紀。
公雄姿沈毅，凜難犯之色；虛懷信厚，坦招納之量；識略精斷，達應變之權；神守密靜，堅不奪之節。孝友內兆於免懷，忠敬外灼於既冠。加以思參造化，誠合鬼神，文其詩書，武其韜略：推此才也，以從政焉，求無匱矣。夙遭家艱，哀過柴瘁，京師號曰孝童。王母同安長公主引貴遊之誡，示作苦之端，命太夫人徙居郿墅。儲無鬥粟，庇無尺椽，公躬率傭保，肆勤給養，墾山出田，燎鬆鬻墨，一年而良疇千畝，二年而廈屋百閑，三年則日舉壽觴，厭珍膳矣，處約能久，不亦仁乎？在困能亨，不亦智乎？永徽初始宰安定，誅豪暴以育人，察奸宄以申冤，異政三舉，清風一變。除瀚海都護府司馬，以母疾辭職，為薑恪乘便，逐徙朔州尚德府果毅。歲餘，王本立上書理公，國之惇孝，不宜擯抑，有詔徵還，而親不待，心與哀絕，氣屬禮存。詔禦醫孟默朝夕診視，免喪逾年，僅堪履立。樂成公東討新羅，薦為將帥，詔公持節難林道總管。軍停不行，授沙州刺史。未至，改拜肅州。以為慢防啟寇，非重閉也，迺大築雉堞，嚴備櫓械，人知有恃，戎亦來威。儀鳳歲河西盡蝗獨不入境，鄰郡湊稔，提挈如雲，公傾私泉以資乏，引激水以立磑，舉火百灶，日餔千人，遂有芝草叢生，豐年屢降，人之詠德，刊石存焉。
裴吏部立名波斯，實取遮匐，偉公威厲，飛書薦請。詔公為波斯軍副使兼安西都護上柱國，以安西都護杜懷寶為庭州刺史，大城碎葉，街郭回互，夷夏縱觀，莫究端倪。三十六蕃承風謁賀，自洎汗海東，肅如也。無何，詔公為庭州刺史，以波斯使領金山都護，前使杜懷寶更統安西，鎮守碎葉。朝廷始以鎮不寧蕃，故授公代寶；又以求不失鎮，復命寶代公。夫然，有以見諸蕃之心搖矣。於是車薄啜首唱寇兵，群蕃響應，蝟毛而豎。公在磧西，獻捷無虛歲，蹙車薄於弓月，陷咽麵於熱海，剿叛徒三千於麾下，走烏鶻十萬於域外：皆以少覆眾，以誠動天。葛水暴漲，祭徹而三軍涉渡；葉河無舟，兵叩而七月冰合：由是士卒益勇，戎狄益懼。璽書下問，皇靈遠爍，遷夏州都督，徵詣奉天宮。熱海之役，流矢貫臂，陣血染袖，事等殷輪，帝顧而問之，視瘡欷歔曰：「為國致身，迺吾親也。」妖賊白鐵餘據平城以反，奉詔與程務挺討擒之。善公有發石壞城之計，反風焚柵之感，封太原郡公。元珍寇邊，受命討擊，公以無甲，迺發思造六片木排，袴關鈕解，合畫為虎文。北至關，先與虜合戰，若驅猛獸、蒙皋比，莫之敵也。胡馬奔駭，獲其二啜，桑乾、舍利兩部來降。
初公善書與魏叔琬相輩，工射與趙持滿齊名，帝每矚之，賜比嗚輦，賞深懸帳。嘗獨行入夜，有怪人長丈，直來趣逼，射而仆焉，迺朽木也。太宗壯之，授右千牛。及持滿伏法暴骸，公哀而收葬，為金吾奏劾，高宗義之，釋而不罪。履道坦坦，多如此類。適將任帝夔龍，為國方虎，天下膏潤，群生雲雨，惜哉不辰，悄焉遘侮。嗣聖之際，太后臨朝，有凶人誣奏公廢後從兄，常懷怏怏，司刑御史侮文矯制，不名等法，遷於崖州。路至衡山，寢疾捐館，春秋六十有三。垂拱三年閏正月二十九日，葬於咸陽原。君子曰：斯才也，斯望也，難乎免於斯之代也！周公聖而謗，屈平賢而放，賈誼才而謫，李廣勞而喪。彼天命之糾紛，此人情之惆悵。神龍中興，以陷酷吏例復官爵。孝為人極，忠為令德，神之聽之，始枉終直，信矣！有子故光祿少卿璵、今秘書監珣，皆篤行純孝，慎終追遠。說少也，蒙會友昇堂；今老矣，豈能文旌墓？遷司漢籍，感激論都尉之書；邕敘彪情，追美樹楊公之碣。銘曰：
上德惟公，氣秀才傑。孝宏世美，忠廣前烈。日月心照，江河思決。難地必通，暗機先徹。卓犖文藝，崢嶸武節，歎由宰邑，借恂臨郡。海女避途，山蛇可問。師律三總，軍聲六振。銳氣入營，長雲出陣。肅將國威，烜赫天外。玉弩方擎，雲旗卷旆。天道茫茫，自古多傷。功存西域，身棄南荒。易簀中路，懸棺反藏。寶刀生衣，玉玦無光。後有才子，先賢不忘。
星辰懸象，所以殷時布氣，然而行不言之道者，天也；文武用才，所以勤官定國，然而致無為之理者，帝也。當高宗之休運，任名世之良臣，清九流而辟四海，代天工而張帝德，曆選前哲，豈多乎哉！公諱行儉，字守約，河東聞喜人也。其先出乎嬴姓，伯翳之後也，秦則裴侯始封，漢則侍中受職。魏晉之代，鬱為盛門，八裴方於八王，聲振海內；三子尊為三祖，望高士族。自冀州刺史徵至公十二代，中軍將軍雙虎至公六葉，代無違德，不隕厥問者已。大王父伯鳳，周驃騎大將軍光汾二州刺史琅邪郡開國公。大父定高，大將軍馮翊郡守襲琅邪郡公。諸侯受封，山河傳國，天子共理，循良克家。考仁基，隋左光祿大夫，以陰圖王充，仗義舊主，遭時不利，玉折名揚。聖唐龍興，旌淑勵節，贈原州都督，命諡曰忠，蓋《春秋》之褒也。
公清明本乎世德，正性出乎胎教，氣潤河靈，貌雄嶽立。仁孝之道，天生而知；將相之器，與年俱長。以高蔭為宏文生，絕事篤學，累年不舉，房僕射異而問焉，對曰：「隋室喪亂，家乏典籍，館有良書，控討未遍，故少留耳。」梁公驚曰：「驥子誌氣淩雲，當一日千里。」其早為通人之目也如是。明經補左屯衛倉曹，詔舉轉雍州司士，遷金部戶部二員外，曆都官郎中長安令。明慶中，與長孫太尉、褚河南論及中宮廢立，國家憂患，有公伯僚譖行於季氏，出為西州長史，又改金山副都護，又拜安西大都護，西域從政，七八年閑，窮荒舉落，重譯向化，我之獨賢，邊之多幸。乾封歲徵為同文少卿，尋除司列少常伯，官複舊號，為吏部侍郎，加銀青光祿大夫。自居銓管，大設綱綜，辨職差才，審官序爵，法著新格，言成故事。上元中，長星出天，禿發入塞，詔公為洮州道左軍總管，又為秦州鎮撫右軍總管，並受元帥周王節度。雖祭公有諫，耀武之事不行；而方叔帥師，來威之道備矣。
儀鳳二年，十姓可汗匐延都支及李遮匐潛過襲戎，俶擾西域，朝廷憑怒，將行天討，公進議曰：「敬元敗績於茅戎，審禮免胄而入狄，豈可絕域更勩王師？今波斯王亡，侍子在此，若命使冊立，即路由二蕃，便宜取之，是成禽也。」高宗善其計，詔公以名冊送波斯，兼安撫大使，公往蒞，遺愛洽於人心。是行也，百城故老，望塵而雅拜；四鎮酋渠，連營而諮酒：一言召募，萬騎雲集。公迺解嚴以反諜，讬獵以訓旅，誤之多方，間其無備。裹糧十日，執都支於帳前；破竹一呼，鉗遮匐於麾下。華戎相應，立碑碎葉，蓋美克雋不殺而用謀，安人以德而去害，廓氛祲於地表，燀皇靈於天外。充國有屯田之頌，竇憲有燕山之銘，詢茲遠略，彼何微也！遷禮部尚書，加上柱國，又特降恩命兼右衛大將軍。夷典秩宗，神必據我，文昌有將，天道存焉。
調露中，單於可汗伏念外叛，大鴻臚蕭嗣業喪律，詔公為定襄道大總管，軍至朔州，斥候相接。匈奴故態，狃劫糧以餒師；神將出奇，張虛勢以啗敵。偽為轉運，伏其壯士，示羸師以緩行，隱精騎以躡跡。寇果大下，援兵奔散，驕虜益驁，自為得色，驅此車牛，憩彼泉井。於是箱中兵起，千弩齊發。要路騎飛，一息而至，群胡顛沛，希傷滿野，從茲饋運，路無驚者。觀夫大漠無倪，穹廬靡所，追之逃遁，舍之憑陵，費日老師，兵家所病，公潛使緩頰，均其利心。深圖既入，狼意亦改，及委罪衙官，陰送降狀，公密上其事，人莫知之。及如其斯，舉國歸附，煙塵大起，師徒惶惑，公徐使令軍曰：「此是伏念執溫傳來降，非他寇也。」俄而銜璧轅門，釋縛納款，帝嘉其勳，命尚書崔知悌乘驛勞軍，備禮獻凱。策勳之日，程務挺、張虔勖者，行軍之偏將也，訴言子營逼逐，方降大軍，又屬秉鈞忌才，下上其手。公曰：「雖不逮群帥之讓功，猶恥與二王之競力，今而殺降，後無來者。」迺封公聞喜縣開國公，而伏念、溫傳皆戮都市。是年也，伏念弟元珍擁其餘種複叛。則天稱制，追正宿枉，贈伏念太仆卿：程、張諸家，別故夷族：君子以為神理之不可誣也。
永淳元年，詔公為金牙道大總管，未行遘疾，四月二十八日，薨於京師延壽裏，春秋六十有四。長子貞隱，早卒，嫡孫參元嗣封。藐是諸孤，哀哀童幼，高宗悼焉，贈幽州都督，賜凶儀還鄉，喪葬官供，禮部郎中監護，窀穸之數，率禮有加。別敕留守委皇太子擇六品京官一人檢校家事，五六年間，待兒孫稍成長日停。寵極哀榮，禮之厚者，澤及存沒，義莫重焉。太常議諡：「博古多能文武表式曰憲。」其年十月，葬我憲公於聞喜之東良原，禮也。禮龍中興，朝思舊德，贈公揚州大都督。開元孝享宰嗣，延恩贈公太尉。生不登乎台階，沒追位乎靈宰，序四時於下地，調三光於上天：聖人神教，意在茲乎！
公誌堅慮精，神勇識澈，藝必討本，學皆睹奧。又善測候雲物，推步氣象，鬼無遯謀，靈不藏用。著文集二十卷，造草字數千文，皆寶傳人間。以為代法。又撰《選譜》十卷，又為軍營行陣、部眾、料敵等四十六訣，大聖天後令秘書監武承嗣就家取進，以為秘術。豈比馬卿浮華，唯留《封禪》之草；劉安虛誕，空傳《鴻寶》之書而已哉？加以汲引沈淪，推獎氣類，虛懷而襟帶不設，宏亮而城府洞開，故虎旅雲從，詞林向應，若毛羽之宗麟鳳，眾川之長江河也。在選曹見駱賓王、盧照鄰、王勃、楊炯，評曰：「炯雖有才名，不過令長，其餘華而不實，鮮克令終。」見蘇味道、王劇，歎曰：「十數年外，當居衡石。」後各如其言，其在軍麾，擇帳下之士，則有張知運、薛訥、閻敬容、甘元柬、裴思諒、王智方、呂休璟、劉元意；引偏裨之將，則有程務挺、張虔勖、王方翼、崔智、黨金毗、郭待封、劉敬同、李多祚、黑齒常之：凡所進拔，盡為名將，此則有道之人倫，武侯之賞鑒也。
公之送波斯也，入莫賀延磧中，遇風沙大起，天地暝晦，引導皆迷，因命息徒，至誠虔禱，狥於眾曰：「井泉不遠。」須臾，風止氛開，有香泉豐草，宛在營側，後來之人，莫知其處。此迺耿恭之拜井，商人之化城也。公在禮闈，敕賜善馬及寶鞍，令史奪馳，馬倒鞍破，懼而逃罪。公使召之曰：「知汝誤耳。」又平都支遮匐，大獲珍異，酋長將吏，請遍觀焉。有馬瑙大盤，希代之寶也，隨軍王休烈捧盤跌倒，應時而碎，叩頭流血，惶怖請死。公笑曰：「事有不意，何至重玉而害人乎？」此又文饒之含容，邴吉之仁恕也。公西擒都支，北降伏念，前後錫馬五百匹，僮二百人，金銀器物三千品，錦罽織皮三百段。公受置庭中，旬日盡散。此又趙奢之待士，田文之市義也。若夫知人以為本，感通以為行，善貸以為常，散積以為樂：古之有道者，嚐從事於斯矣。
公元夫人河南陸氏，兵部侍郎爽之女也。陸氏卒，繼室以華陽夫人庫狄氏，有任姒之德，班左之才。聖後臨朝，召入宮闕，拜為禦正。中宗踐祚，歸養私門，歲時致禮。媧皇補天，進參十亂；少康嗣複，退協三從。晉朝公卿，列拜虞潭之母；周官音注，近同韋逞之家。皇上臨極，旁求陰政，再降綸言，將留內輔，夫人深戒榮滿，遠悟真筌，固辭羸憊，超謝塵穀。每讀信行禪師集錄，永期尊奉，開元五年四月二日，歸真京邑；其年八月，遷窆於終南山鴟鳴堆信行禪師靈塔之後。古不合葬，魂無不之，成遺誌也。長孫參元，官至涇鄧二州刺史，聿修厥德，人忘道存；次子延休，并州濰衒令，世載文雄，家傳草聖；次子慶遠，協律郎，深達禮樂，克和神人：鹹負長才，同淪短運。季子光庭，侍中兼吏部尚書。輔政邕熙，致君堯舜，孝理發乎陵廟，仁澤遍乎鬆檟。是故妻以夫榮，母以子貴，以尚書先贈方伯，申命上公，夫人舊封華陽，增號晉國。《詩》云：「文武吉甫，萬邦之憲，」上公有焉；又曰：「彼美孟薑，德音不忘」，小君有焉；《孝經》云： 「立身行道，以彰父母，」侍中有焉：合三德而為家，橫百代而濟美信可以主時稱伐，鏤石刊金者歟！神道前銘，薛令所撰，且有後命，俾餘係述。馬遷世家，益孟堅之一傳；劉寬表墓，並伯喈之兩碑。報德教忠，俱傳不朽。銘曰：
天生亞聖，祚此王國。文綜九流，武參七德。柔遠服叛，窮西盡北。赫我皇靈，去其蝥賊。仁則不遠，智何不周？如山之峻，如川之流。術與神合，藝將道遊。書來懸帳，賦出登樓。司馬軍陣，官人綱紀。帝加常伯，國於聞喜。室有令妻，家成克子。社金傳世，桓圭守祀。神為上台，永介邦祉。
五嶽可陟，惟德也，謂之崇高；萬物皆化，惟名也，謂之不朽。若夫行欲蓋而德彰，道無求而名立，常聞其語，今見其人。公諱某，滎陽人也，華州刺史襄城公偉之曾孫，蒲陽太守大濟之孫，荊州刺史乾獎之子。在昔周王敦序九族，封懿親於鄭；維時鄭伯敬敷五教，賦善職於周。其後蕃衍儒門，光華士族，威行西域，名震京師，入則天子授經，出則單於抗禮。
公揭日月，表山川，體二氣之清淳，納百代之層慶，越在岐嶷，異於常童，既以冠帶，遊皆長者。初以門子宿衛，解褐涼州參軍，轉嘉州司士，又宰鍾離、當陽二縣，皆秩滿，兼攝江陵期月。政不斧樫，官不易方，群盜出奔，遠人來附。其所處也，入境聞愷悌之聲；其所去也。扶路有鬱陶之思。非夫忠信以結之，法令以齊之，易簡以業之，仁義以肥之，孰能順人如此其理者乎？神皇玉冊受天，金壇拜洛，頓綱而鶴書下，辟門而群龍至。公待詔公車，召議宣室，目以奇士，承一顧之恩；許其正人，參四率之屬。迺墨制除太子右清道長史，尋加中散大夫，行淄州司馬。負士元之才，於是拜職；遇邱明之疾，從茲掛冠。洛汭閑居，漳濱沈痼，優遊卒歲，福應愆期，豈非朋友之哭，將見神仙之吊？享年七十有九，神龍二年夏六月十五日，終於洛陽之私第；冬十月一日，歸葬於滎陽之舊原，成先誌也。
公執親之喪，三年泣血，以聞州裏，不亦孝乎？先人餘業，一物不有，以讓兄弟，不亦悌乎？加以振窮紓急，隱德陰施，惠人由己，反身待物，是用氣類益親，聲談載路。善擊劍，好投壺，盡五射之妙巧，究六書之體勢：此蓋行有餘力，則以多能，位不充量，天之命也。有子曰博古，曰博雅，曰嘉徵，曰嘉慶，日嘉重：生極其養，沒過乎戚，恭惟皇考，安宅靈邱。盛德備於卑位，家風缺於國史，伐石他山，寄哀詞客。子產遺愛，得無叔譽之言；公業不亡，實有荀攸之歎。式撰鴻烈，垂之後昆。銘曰：
大君有命，桓公封鄭。世執王政，其後不競。為韓所並，以國成姓。沇水截河，溢為滎波。荊山之阿，勝氣實多。高門峨峨，袞服委佗。猗嗟君子，世濟其美。動如義市，居成仁裏。鳳集文史，猿啼弧矢。美政當官，惟人所安。救危拯越，勞而不伐。大運奄忽，芳留形沒。高隴既封，深泉又重。徑無人蹤，蒼苔歲濃。哀哀邱隴，墮淚青松。
昔者堯、舜既沒，文、武將墜，天縱孔聖，誕敷皇極，於是乎恢六藝而正王道，舉十哲而闡微言：雍也為德行之目，求也為政事之首。吾見乎龍翰鳳雛，百代而共貫；虎符犀節，重世而增華：明德之後，知其必大。公諱實，字茂實，其先魯國鄒人也。古天子有相氏，宅於相土，實曰冉姓，蓋氏族之興舊矣，不常厥所，今為河南人焉。五代祖睢陽公諱道周，尚齊南康公主，位平南將軍散騎常侍荊州刺史信州都督。高祖諱軫，仕梁太子左內率荊州刺史。齊梁之間，荊巫重鎮，世善其職，江漢宜之。曾大父義城公諱黎，在梁雲麾將軍湖州刺史，入周拜驃騎開府儀同，至隨開皇中為旭州刺史。大父黃國莊公諱安昌，隋啟平城，祚之穀璧，唐分蜀國，瑞以桓珪，其後改封於黃，授信州刺史，曆潭州總管，贈夔州都督。烈考天水郡果公諱仁才，秩金紫光祿大夫，婚皇室漢南縣主，涇浦灃袁江永凡六州刺史。偉矣哉！承家善慶，曆代名臣，風流載於史官，勳業藏於王府。
公即果公季子，天王自出，內稟胎教混成之姿，外被門風式瞻之訓，從容合度，造次皆法。生而知之孝弟也，學而知之禮樂也，德義如山，文章如泉，縉紳之士，仰焉宗焉。弱冠太學生，進士擢第。遭家不造，府君捐館，五日絕漿，三年泣血，雖麻葛就禮，而欒棘加人。服闋，調并州大都督府參軍事。丁太夫人憂，過哀終喪，有如前制。應八科舉，策問高第，授綿州司戶參軍，轉揚州大都督府倉曹參軍。又舉四科，敷言簡帝，除益州導江縣令。鴻漸二鎮，翰飛三蜀，府中之孫子荊，郡內之岑公孝，用能據淮距海，我庾如坻，岷山導江，入境先歎。加朝散大夫，除鄜州長史，仍加關內道支度使。去青城之洞府，來白帝之鄜祠，命服有輝，使車何重。除婺州司馬，入謝於武成殿，主上以邊庭有事，喜問陳湯，宣室清言，思逢賈誼，公召對蘊藉，謀慮深長，眷甚前席，恩加後命。因改恒州長史。
於時四鎮未複，二蕃猶梗，屯田繞塞，戎馬生郊。代郡藏符，臨冀北而誠重，漢家張掖，比西河而還輕。迺徙拜涼州都督府長史，仍知赤水軍兵馬河西諸軍支度使。地壯伏龍，城雄飛鳥，位居半刺，總管三邊。公迺利溝洫，懋藨蓘，庤茭槁，積糗糧，均轉輸，程力役，寬禦悅使，授方任能，人胥忘其久勞，兵不遠其長道。雖金方氣候，風雨不交之地；磧路沙霾，草木不植之所，莫不豐滯穗於牧，厭甘瓜於戍時。朝廷賴之，遷使持節河州諸軍事河州刺史，仍知營田使。崆峒連五郡之壤，積石控九河之源，公夙奉皇華，政聞行露，高車未至，闔境相歡。既見君子，溫其如玉，率性仁愛，由衷易簡，推是心也，物感斯應。睹恭肅而無競，見禮義而興行，不言而庶事熙，非教而群下順：故得大田多稼，人和歲豐，饟軍廩師，處勤餘裕。計偕入朝，侍宴於長壽殿，上謂公曰：「河州軍鎮要衛，屯田最多，卿以足食為心，朕無西顧之憂矣。」侑以彩幣，錫以文袞，及公還州也，璽書勞勉，王人相繼。國家徑流沙，梁弱水，收西域，護南庭，連百萬之兵，以濟事於外，不一日而乏者，則公之力也。無駭入極，可謂費庈父勝之；杜預平吳，蓋知羊叔子功爾。宜登元老，作貳天朝，止於邊服，寔孤人望。享年七十有一，證聖元年二月十日，寢疾終於官舍。天子悼焉，凶費喪歸，悉命官給。是日，河湟耆老，山穀羌夷，反首剺麵，號奔州邑，雖國亡子產，吏哭祭遵，豈雲過也？愷悌之化，人之父母，及其沒也，哀亦如之，信矣夫！
夫人金城郡君隴西李氏，江夏王道宗之女也。宜此象服，爛其盈門，嗣先姑之徽音，立庶姬之範則。華前落，槁瘞城隅，以證聖二年正月，合葬於河南之定鼎原，禮也。天使馬悲，啟滕公之室；人看鶴舞，閉王女之墳。松柏接於邙山，邱陵對於伊闕，石麟將鬥，華表何年？有子曰祖雍，景龍初擢給事中兼侍御史內供奉。追惟皇考孝於事親，忠於事君，恭於立身，惠於臨人：總是四行，旁通具美，貽厥孫謀，以燕翼子。故老之口既絕，竹帛之文又滅，揚名兮柰何？刊石兮來裔。其詞曰：
倬哉冉氏，世有仲弓。鐵冠繡服，給事於中。克昭遺懿，樹之家風。於皇嚴考，高明有融。德罔不尊，藝何不涉？嗣武先正，思文載協。建千里，逮君六葉。龜顧印房，蛇盤綬篋。官以勤積，業因時峻。宰號神明，掾稱親信。驥足既展，熊軒亦軔。邦國海康，京師河潤。出車西域，我君謨之。屯田北假，我君護之。六軍有饋，其誰度之？一人無憂，其誰樂之？猛獸避德，均遷所蒞。靈鳥依仁，霸昇執事。以今視古，名齊績類。天不憖遺，山頹此位。隴首回望，秦川斷腸。吏人攀紼，哀雁隨喪。虛靈尊野，行臨帷堂。廟立邊郡，魂歸故鄉。王姬祔葬，禮之終也。水合蛟龍，墳同石馬。地積霜露，煙攢鬆檟。千載九原，高碑淚下。
