若夫孝在揚名，忠歸令德。事因感激，氣概生焉；時逢屯難，勳業成焉。桃李灼灼，不自言於蹊逕；松柏青青，不受令於霜雪。窮獨善而無撓，達兼善而無矜：子曰「君子哉」若人，斯吾河東公之謂也。公諱執一，字某，宏農華陰人也。司徒觀王雄之曾孫，鄆州宏農公續之孫，潞州胡城公思止之子，戶部尚書相國執柔之弟，觀公侍中恭仁公之伯父也，安德公尚書令師道公之叔父也：在隋則二代五公，在唐則一門三相。
公台輔積慶，稟清明之識；河嶽會靈，資磊落之氣。體剛毅深於城府，蘊規略長於襟帶。戲為軍陣，敵國之勢幼成；請學兵書，長城之望早集。年甫十六，先君捐館，七日絕飲，三年泣血。縞綅有制，儒家歎其從禮；柴棘加等，議者憂其死孝。清門祖德，勢胄能貧，太夫人在堂，有致力之養：非躬藝黍稷，不以供甘旨；非手樹桑麻，不以薦絺纊。年逾一紀，勤不知勞，既極安親之心，方展事君之節。迺濯纓璜渚，獻策金門，幹當代之聖君，論天下之成敗。秦皇覽秦，屏左右而與謀；漢帝聞言，膝前席而不覺。一見拔玉鈐倉曹，再見取尚食直長，三見寘典設郎。驟進直詞，深觸權嬖，為易之兄弟所嫉，左授伊州府果毅。又上封章，帝用嘉納，加遊擊將軍右衛郎將，曆左清道率，換右衛中郎押千騎使。總統貔武，便繁肘腋，故得協心五王，戡剿二豎，奮飛北落。推戴中宗，嗣唐配天，不失舊物，以匡復勳，拜雲麾將軍右鷹揚將軍，封宏農縣公。賞未充庸。且有後命，增冠軍大將軍右威衛將軍，進河東郡公，邑二千戶，賦四百室，俾之鐵券，恕其十死；又賜天馬瑞錦，珠盤瑤爵，彩紋五百，縑素三千。分三土之上腴，處五等之高列，周戈紫綬，環衛於鉤陳；玉瓚黃流，侍祠於清廟。豈知釁結梁魯，政出豔哲，裏克納惠而為戮，萇叔城周而見咎。彼五績之摧穨，此三黜之屯躓。出為常州刺史，以太夫人羸老，乞避卑濕，特降中旨，轉牧晉州。駙馬都尉琅琊王同皎，親賢地切，休戚圖深，安劉之策未遂，鍾室之災先及：吏扇紛獄，公陷關通。貶徙沁州刺史不知事仍長任。夜魂九逝，非北首而無歸；晝戶重扃，異南冠而同縶。果能推分榮辱，忘懷生死，人不堪其憂，公不改其操。久之，盡削官封，放還侍母。梁山雨雪，不隔曾氏之思；王畿風景，來就潘園之養。
尋而大勳不廢，天道復反，歸既奪之井邑，起故時之將軍，擢衛尉卿，復初封爵。岩岩劍山，蜀之險要，嗷嗷飛雁，人未安居，饑渴仁明，輯綏凋弊，又授公劍州刺史，蔚彼黍苗，樂我膏澤。內憂遠訃，殞絕逾時，於是搏膺星奔，徒跣永路，雨不接乘，夜不解縗，因心通禮，朝流欽歎。有命奪情，除汾州刺史知團結兵馬，哀訴不允，金革無違。中國簡稽而有備，單于遁逃而遠跡，詔徵為涼州都督兼左衛將軍河西諸軍州節度督察九姓赤水軍等大使。公富以農政，和以師律，彰信蕃部，赫怒軍容。斷匈奴之臂磧路安而不警；張漢家之掖，雪山開而無寇。遂攝御史中丞，璽書勞俫，縟賞稠疊。又牧原州，未發，復授涼州都督，改右衛將軍，使悉如故。尋移許州刺史，未到，以單于款關，授右衛將軍檢校勝州都督兼處置降戶使。懷柔以德，種落宜之，徵還本官，又兼原州都督。旋屬降戶翻叛，河朔俶擾，邊城聳蹙，諸將無功，強修連率夏州，按察關內，羽書日夜，俾還郡牧。公按甲待敵，確乎不動，虜騎畏威，竟無來掠。向使回避行於一步，則攘竊啟於萬端，十將耗五，數年未復。既而強公追醜，朝端延賞，徵拜右威衛大將軍，進檢校右金吾大將軍，尋而即真，禁衛肅然，異於他日也。皇上哀庶戮之不辜，念群胡之自孽，大軍之後，荊棘生焉，迺命公攝御史大夫，為朔方元帥。公剛腸疾惡，擒奸摘罪，曩將之所彌縫，宿吏之所乾沒，匿贓散廩，一徵百萬，矯枉過正，眾口囂然。改右衛大將軍，無何，復右金吾大將軍。金刀更新，骲鞘仍舊，岩廊益峻，徼道增清。改金紫光祿大夫鄜州刺史，人寬吏急，猶前政也。享年六十有五，開元十四年正月二日，薨於官舍。闔境發喪，列城望祭，古之遺愛，何以加焉？
天子傷之，下詔曰：「故官某，夙負名義，早著勳庸，居內外之職，備文武之任。忠勤匪懈，誠節無渝，忽焉徂沒，情深悲悼。可贈戶部尚書，歸賵成喪，有中恒數。」惟公以孝敷聞，以忠特達，以幹述職，以能典兵，凡領郡十四，將軍十二，再杖節鉞，三執金吾，一至九卿，二兼獨坐；儼有直道，侃無媚辭，銀艾復乎舊德，珪爵傳乎祚胤，全忠節於夷險，與福祿而終始：諡曰忠公，朝之令典也。夫人新城郡夫人獨孤氏，左威衛大將軍贈益州都督卿雲之女也。婦德母儀，中外師範，開元四載，先公即穸。以今十五年六月合葬於咸陽之洪瀆川，禮也。其孤濯、汪等，銜恤靡訴，讬詞疇識，感稱伐之垂文，哀劬勞之罔極。銘曰：
堂堂楊公，神密氣雄。苦身難孝，正國危忠。落彼狡童，樹此帝功。昔稱關西，今也河東。觀王之裔，珠華玉麗。重葉尚主，三朝嬪帝。韡韡七德，侁々六藝。公之亢宗，鬱為世濟。涼鎮西隅，朔臨北胡。天子授鉞，將軍剖符。青蛇入笥，白獸銜珠。去持玉節，來執金吾。轉予爪士，守於鄜畤。明察號神，仁恩名子。武都石折，文昌星死。素蓋歸飛，黃泉已矣。卜葬卷阿，哀榮孔多。尚書鼓吹，太平虞歌。碑流雨跡，鬆引風過。獨封茅土，長誓山河。
維大唐開元十五年閏九月二十三日庚申，右羽林大將軍持節河西隴右兩道節度使營田九姓轉運十副大使兼赤水大使專知節度事攝禦史中丞判涼州都督上柱國晉昌伯薨於鞏{屯}亭，故也。夫事君效命之謂忠，殺敵榮親之謂勇，幹星襲月之謂氣，逐日拔山之謂力：有一於此，名猶蓋代，矧兼其四，人何間焉？是晉昌所以錯落將星，崢嶸山嶽者也。公諱君，字威明，瓜州常樂人也。父壽，因公建績，致位九卿，臨難守死，褒贈特進，審塞翁之倚伏，達蒙叟之浮休，老而益壯，沒而立名者矣。公威聲發於雷泉，武毅標於峒嶺，小頭銳上，猿臂虯須，龍劍摧百勝之鋒，蛇矛得萬人之敵。拔自行陣，果有呂蒙之才；拜於壇場，不爽韓信之用。始任鎮戍，列班外府，及郎將中郎至軍副率，雖驟移官守，百恒在疆場。郭知運推轂河源，握符隴右，公未登一命，事主將之旌麾；不出十年，代總戎之節鉞：慷慨之士，以為美談。
於是自驍衛將軍遷羽林大將軍，既督隴右，兼統河西，綰塞垣之十軍，佩節制之兩印。大田多稼，而屯廩百億；蒐乘籍馬，而鐵騎數萬。迺蹈赤山，焚罽幕，獵青鳥，驅犛牛，喑嗚則七戎辟易，烜赫則千里震動。亭候恃萁其長城，廟堂賴其神將，月獻戎捷，歲行軍賞。王侯無種，屠狗起於將軍；戰伐有功，爛羊超於都尉。前後翻飛幕下，奮躍行間，跨軍典郡，腰金冠玉者，數十百人矣。每至入朝奏謁，升殿論邊，山川險易，立成於聚米；攻守方略，一決於前籌。遙詔置兵，先合漢光之旨；新書從事，暗同魏武之心。故得延譽上騰，風雲鬱其氣色；恩榮下遝，日月借其光輝。當斯時也。躊躇攘袂，三垂可以氣壓，百蠻可以力制。即敘者，老生之常談；和親者，豎儒之怯計：安足為神武非常之主道哉？誓請先拔犬戎，次係獯鬻，盡區域於西海，辟郡縣於北荒，燀皇靈於天外圖壯節於雲閣。其事如果，曠古未儔，惟君知臣，保斯言之可複；何神與善？負厥誌而無成。是年秋八月，吐蕃犯邊，瓜州失守，盜憎我將，執致其親。公以為背父立威，非孝也；頓兵從敵，非忠也：大義逼而忘家，方寸亂而供國。其定計也。成列而出討賊，盡狄而退殺身：忠在孝先，將之道也。公馳驛要諜。而回紇內叛，以八九之從人，當數百之強虜，然猶虓啖擊射，殺傷略半，亭狐兵盡，流矢橫及，所謂仆而餘威，折而不撓矣。嗟乎！當膽之憤空結，啖肝之怨莫讎。
天子聞之，黯然興歎：人言以命許國，夫豈忘其言哉？苟收必死之忠。焉問不虞之過？至矣！蓋聖主推仁恕於天下，懸大信於後人，愛欲其生，懲晉侯再克之喜；惡傷其沒，抱秦伯猶用之誠。婉獨見之端，豈常情所逮？謀臣飲恩於望表，猛將感德於事外，然後任人之固，眾可知也。迺下詔追贈特進荊州大都督，禮命窀穸，加常二等，死事之經也。公之伉債曰武威郡夫人夏氏，韓母築城之智，孟光舉臼之材。拔棘解圍，三軍懾其健婦；崩城慟哭，四海傷其孝妻：此又閑代之一奇，一家之兩絕者也。嗣子尚衣奉禦承榮，天獎賜蘭，星祥名寶，禮義形於橋梓，哀戚過於縗麻，稟訓帷堂，克持門戶。特奉恩旨，收其二蔭，飾柩玉關，歸魂上國，以十六年十月，詔葬於萬年縣見子之原。鹵簿齊列，方相雙引，京尹護喪，史官頌石。千乘送葬，觀驃騎之威儀；十里開塋，識龍驤之邱墓。銘曰：
合眾在仁，正兵惟義。將為天目，國命所寄。曲迺老師，輕實兒戲。安我封略，才難不易。赳赳將軍，貔貅絕群。超騰白地，騫翥青雲。朝盛男爵，家榮戰勳。眾聲飛譽，帝曰予聞。子聞伊何？甲兵繕肅。屯積萬庾，馬量百穀。甘心犬戎，指掌獯鬻。大畢當比，單於可掬。壯計先達，王師未張。城隳孤塞，寇及高堂。忠先孝後，取敵而亡。外仇易複，內變難防。克日將戰，呼天不假。岑彭詐客，張飛帳下。流鏑何人？交錢去馬。蒼皇反複，哀哉命也！美殮姑臧，寵歸芷陽。東都門外，南登路傍。高墳累累，列樹行行。父子同兆，何殊故鄉？詔刻金石，義形意氣。隱善必書，殤魂不諱。事棄忠在，生輕節貴。嗟爾明靈，銜恩永慰。
仁以度心施物，義以由道利貞，孝以養誌安親，慈以教忠仁有後：舉四行之尤善必書成百代之餘慶，蓋得之於蕭府君矣。公諱灌，字元茂，蘭陵人，帝高辛之苗裔也。元鳥受命，敬敷五德；白雲入房，綱開三麵。微子封宋，樂叔居蕭，氏族之始也；相國下秦，大夫師漢，門閥之宗也。大齊以肅竹膺期，踐皇帝之位；大梁以木刃興運，張天地之圖：傳寶祚於一家，易鴻名於兩漢。青蓋入洛，重南國之衣冠；白馬朝周，盛西雍之賓客。公即梁宣皇帝之元孫，明皇帝之曾孫。大父南海王珣，入隋封梁國公。纂德乾坤，承靈睿哲，舊邦雖改，見周鼎之時輕；新社仍封，知晉圭之必大。考鈞，中書舍人率更令宏文、集賢兩館學士。學窮秘賾，文標宗匠，廣博幽深，契神無跡，溫良恭儉，與道為徒：是謂啟迪後昆，而焜燿前烈者也。
公總山河之粹氣，注日月之末光，心根孝友，器包禮樂。動躡思後，故口無擇言；照在機前，故身無擇行。加以啟蓬山之塞路，入藏室之元關，四科得遊、夏之門，六藝取鍾、王之雋。年十八，明經高第，補代王功曹。王昇儲，改通事舍人，又換內直監。曳裾西苑，擅文士之場；束帶東朝，首正人之列。尋以外艱去職。王戎死孝，時論憂之；閔子免喪，哀心未盡：迺不就祥縞，不撤几筵者久之。或曰：「懷其寶，迷其國，行其誌，約其親，可乎哉？」公曰：「吾過矣。」不得已而外除，不擇官而祿仕，拜國子監丞。以婚姻之故，出為甘州司馬，徙集、嵐二州司馬，轉渝州長史。其從政也。反身以惠下，推誠以敬上，老吾老以施教，幼吾幼以子人：執是心也，何往不濟？故曆佐之郡，必僻陋知方，戎蜑變俗，狠戾馴軌，貪饕寡欲，迎新者望風而歌來暮，送故者計日而戀不足。詩云：「淑人君子，正是國人。」能長人之謂也太夫人在堂有羸老之疾，公因數想計，得扶侍還京，下巫峽之波，上當陽之阪。殿轉在側，殷憂曆時，席不安枕，衣不解帶。及板輿長稅，遂扶杖不起。子春視疾，加損徒勤；石建執喪，悲哀自絕。永淳元年八月，寓居穰縣，終於苫蓋，春秋五十有七。先君之服也。三年有終，公過時不釋；聖善之喪也，五十不毀，公戀親滅性。君子曰：「禮也夫，可謂至矣！」夫人京兆韋氏。祖雲起，兵部尚書；父師實，秦州都督：公卿令族，蘭杜齊芬。鳳凰飛鳴，始正家道，珠玉秀色，終高母儀。年五十有四，長壽元年十月，逝於京師布政裏。粵以二年二月辛卯，合葬於少陵原之先塋，禮也。
其孤嵩，克戴聖君，以宰天下。大福再成於身後，湛恩廣運於泉路，開元十七年仲冬癸丑詔曰：「中書令嵩父某，毓粹衝和，降靈神象，言入精微之奧，跡登聖賢之軌，位不充量，道足庇人。鬆檟雖幽，音徽不昧，宜承追遠之慶，俾崇塚宰之榮。可贈吏部尚書。」同日詔曰：「嵩母韋氏，門傳一經，行包四德，才淑冠乎邦族，言範光乎母師。誕茲寶臣，作予良弼，封其石窌，俾承土宇之榮；表以金章，永珩璜之飾。可贈魏郡夫人。」於是建宗廟，修禮物，榮君後命，告我前人：遠哉心乎，一恩一敬之感會也如是。垂裕立訓，克家揚名，遺愛至矣，慎終備矣。東武公之子孫，共連塋闕；南城侯之夫婦，同刻碑銘。詞曰：
維蕭係宗，出宋之子。天命齊曆，河圖梁紀。累帝重王，雍容文史。是生邦俊，世濟其美。仁義孝慈，中和庸祇。文章鳴鳳，禮樂元龜。碣館枚馬，儲闈潘賈。人望國華，風流儒雅。曆佐列郡，政成休問。行立時法，言垂後訓。沒而益榮，追位塚卿。哀感有情，事傳無聲。墓門鬆平，碑字金生。不知千古，誰遊九京？
金之為寶，百煉而惟精；玉之稱德，久幽而不昧：聖人美焉，君子比焉。可鑠也，不可奪其剛；可毀也，不可汙其潔：偉哉馮公，秉斯操矣。公諱昭泰，字遇聖，長樂人也。說學於古史，豈不聞舅氏之厥初乎？畢公建德於周，畢萬大名於魏，別封之裔，遂氏馮城。秦則丞相並時，漢則將軍重世，積仁鍾慶，王者鬱興。間晉南浮，因燕北號，家變成國，為天下雄，勳業競五伯之先，子孫齊二王之後。公即昭成皇帝之十代孫也。高祖大將軍隨州刺史長山公謙，以寇恂之才，翊戴周武；曾祖兵部尚書左仆射魏國公世基，以曹參之力，經濟隋文；大庚恍書左丞檢校禦史大夫少府監揚州長史安昌公長命，以佳吏之名，勤勞王室；考仁，高亮無祿，子道不究，故公幼而襲安昌公焉。
清明激澈，標格峻豎，夏翠耿介，無矯飾於韋弦；寒鬆青冥，不受令於霜雪。專經睹奧，習法精理，起家左奉裕改讓賢府果毅，換文州司馬。為酷吏所陷罷官，久之，調榮州長史，屬城慢法，按而繩之。入計會府，仇家橫訟，明敕杖其者，遷公宋州司馬，朝廷翕然，知有王法。複假右台侍禦史江南道廉察使，類會高等，加朝散大夫，進潞州長史。堆岸受湍，獨醒見嫉，轉湖州長史。公束濕不回，聚蚊交訕，貶為饒州司馬。未行，降使詳覆，拜鄂州刺史，制曰：「卿誌氣剛勁。操履貞潔，曆佐藩條，鹹有聲稱。詰奸糾繆，不避強禦，苦節清威，若淩霜雪。頃因讒毀，遂有貶降，使者案問，皎然明白，俾從優獎，特加寵命。」其在江夏，異政風行。入為太子家令兼知內外鑄錢事，國泉是殷，盜钅穀迺絕。河朔淫雨，帝思作乂，俾公檢校邢州刺史，散有賙無，人忘歉歲，帝迺璽書勞焉，其旨曰：「卿忠於事君，簡以臨下，忘私徇公之美，歌謠所載；擒奸摘伏之奇，吏人攸仰。雖陳朔之貶黜邪慝，王業之斥除貪殘，無以加也。一郡清靜，副朕意焉。」其後以戚累移睦州刺史，複為群小所譖，左授泉州司馬，未之任，又貶榮州司馬。公砥節荒服，天高聽卑，旋除溫州長史。俄複舊階，拜括州刺史。水國瀐洳，告疾言歸，景龍三年六月十三日，終於蘇州之逆旅，春秋六十有五。正人歎息，舊蒞傷感。
公清白傳家，信義高世，門有奇士，室無長物。夫其善於鉤距，長於衿帶，法嚴令峻，人寬吏急。當官而行，不避讒慝之口；除惡務本，不求愷悌之譽。出入從宦，十有六職，以謗獲貶者五，洗謗特遷者四：不曰忠乎？將無悔於九死；不曰直乎？焉往而不三黜？故人謝而名益著，跡遠而風可懷也。皇上誌其持法不撓，贈大理卿；本其坐樹無言，諡之曰節。窀穸之事，一以官供，哀榮之禮，被於存沒。是時天子嚴謁山陵，訓人追孝，推恩庶物，瀉澤幽泉。公長子少府監紹正，次子給事中紹烈：並構層堂，仰延榮贈，迺贈公工部尚書。君子曰：「孝必錫類，忠則不墜，臧孫達其有後乎！鄭公業為不亡矣。」夫人琅琊君，左相邢公及善之女，垂拱二年三十六而夭。後夫人鼓城君，鴻臚卿善因之孫女，景龍三年五十有五而逝。所謂齊薑昭前，邦媛輝後，碧樹先落，悲同孫楚之妻；紅蘭漸苞，貴在馮勤之母。以開元十八年十月寅，葬我節公於長安縣高陽原，夫人王氏、劉氏祔焉，禮也。長子紹正，少府監，第四子紹忠，未仕；第五子紹烈，禦史中丞：孝乎二連之心，思崇三絕之美。魏主來顧，賞幼婦之碑；秦師不侵，尊死士之壟：揚名稱伐，道遠乎哉！銘曰：
古之誌士，忠不違難。倬哉馮公，矯此雲翰。囂囂群小，彼何足算？屢困忠直，天下改觀。經用百年，窮達相半。貽慶二子，雙承天渙。嚴嚴大理，人命是懸。聖朝表贈，王道無偏。六卿冬官，百工攸序。韓棱雖沒，龍泉可許。邱陵鼓舞兮改穀移山，歲月奔波兮有去不還。惟德音與頌石，傳不朽於人間。
蛟龍蟠乎沼，無雲雨而不翔；君子誌於道，無運命而不彰。然則變化者是神靈之末，富貴者非德行之本，守其真，樂其分，不其至矣？世有人焉。君諱漪，字某，博陵安平人。在唐為薑姓，炎帝之孫也；在周為崔氏，齊侯之胤也，遙源長發，洪河之水接於天；層盤列秀，太行之山拒於海。東觀所以美其文宗，北州所以貴其清族。魏冀州刺史簡公諱纂，君之高祖也；齊散騎常侍諱觖，君之曾祖也；隋大理少卿諱世立，君之大父也；故祁陽令諱抗，君之皇考也。
承百代之隆慶，總五德之清淳，孝友忠肅，宣慈恭儉，好古博雅，鄰幾亞聖，盈而若虛，漠而無象，非夫入周公之廟，升孔子之堂，則憲章禮樂，鮮得其門而睹矣。弱冠以門胄入國學，舉進士，母弟汲以明經同年擢第。大理卿張公文瓘，人倫之表也，目君曰：「昔兩劉並舉，以為騁二龍焉；今兩崔齊飛，可謂儀雙鳳矣。」縉紳景慕，憧憧往來，徙宅就居，投刺成市：若眾流之赴壑也。及親而仕，盤桓利貞：解褐澤州晉城尉，降為光州安樂尉，換蘄州黃梅尉，轉河間丞：凡更三尉，佐四邑。體公綽之不欲，勵伯夷之高操，臨事以簡，御人以寬：雖為小政，必有可觀，故八使巡風，再薦清白。河上遺老，江濱舊吏，吟詠餘聲，祖述前事，人到於今稱之。若夫碧樹煙藹於江潭，紅荷藻耀於澤畔，寶貝炯光於空浦，美玉明潤於斷岸：不為珍輿瑤輦之飾，前殿後池之玩，誠自得焉，必將有賞心之所歎也。況乎殿邦光國之寶，樽俎柱石之器，道為帝王師，言為天下利，已而稅遠駕於窮轍，頓高才於下位，亦無懵焉，固將有知音之所欷也。垂拱元年，奉使上都，遘疾終於時邕裏之旅館，享年六十有二。
夫人河東裴氏，湖州治中懷儉之孫，滁州司馬昉之女也。稟訓華室，作合高門，嗣徽先姑，克和娣婦，德容之盛，圖傳有。喪親過毀，華朝落，儀鳳中卒於鄭，春秋二十有八，長安三年春二月，合葬於金穀鄉邙山之陽，禮也。北據高岡連隴，南面大道禁林，上國皇州，川原指掌，仙門宰樹，碑闕相望，元靈嘉之，是安是宅。嗣子日用，景龍中爵安平縣子，職兵部侍郎。夙遭閔凶，不承誨誘，慎終追遠，克家用譽。蒙聖主拔奇賞異，絕等超倫，三顧赤墀之下，一舉青雲之上，祿廩所資，吉蠲致美，實先人宥十世、降百祥之所及也。永惟官不達者，身不登乎明堂；行不誇者，名不書乎史冊。則韜光隱德之緒，俾後代將何述焉？夫銘景鍾，稱茂伐，彼大夫之事；篆豐石，揚令名，此孝子之志。辭曰：
維嶽建國，厥生炎皇。維師尚父，諒彼武王。古人言曰，必齊之薑。齊之丁公，後有崔子。因邑命族，世濟其美。黃鵠倚歌，雕龍擅史。倬哉嗣武，含章挺生。以蒙養正，用晦而明。混之不濁，人莫能名。學以崇道，文以尉誌。垂其雲翼，聽匣卑位。祿逮吾親，榮非我仕。皇皇上帝，建官惟賢。有人在下，胡寧舍旃？孰云輔德，曾不永年？展矣邦媛，宜其家室。友如樂諧，皎如月出。重壤既兆，終天偕華。北陵墳邱，鬆檟千秋。金碑石樓，祇令人愁。東都城郭，通澗洛。飛橋連閣，金管迭作。人世之轉然兮，山川之宛然兮，德音之緬然兮。
或稱達性命者，齊死生之域；違憂怯者，一修短之數：斯蓋無心之倫耳，焉足與議於情哉？何則？雲虹滅影，詞人於是詠謠；華秀從風，君子為之歎息：豈不以對仙麗之景，懷變化而遺戀；在韶蕊之節，悼零落而偏憤？吾見豆盧氏之子，於其伉儷有焉。縣主諱字姓薛氏，河東汾陰人也。大父駙馬都尉奉宸將軍諱瓘，尚城陽公主；考駙馬都尉散騎常侍諱紹，尚鎮國太平公主。其在昔也，夏有車正先封，周有薛侯爭長；其在今也，五宗姻於帝裏，重葉母於王姬。河水經天上積星辰之氣；霍山震地，下多珠玉之林。縣主幼而敏惠，長而洵淑，貞義孝烈之傳，吉凶賓祭之儀，一聞成誦；紘綖絢組之制，湆芼醞羞之品，一見懸解。至迺鶴回清汎，蠶聚崩雲，月韻玫砧，花穠彩樹：婦人能事，鹹致妙焉。大聖天後煉石補天，有王母之神器；分茅列土，啟弄孫之美邑。封猶有禮，義引而親，天授三年四月，內封萬泉縣主。天愛下流，日親上簡，乘龍之舉，和鳳為難，絡八紘以選門，奄千官以求俊。夫以龍圖帝寶，析步搖之華源；虎戟侯門，襲京燕之雄胄：人之信美，帝用嘉焉。以萬歲登封元年仲春既望，歸於豆盧氏。六官送行，百僚供事，迓以鑾輅，遣以翟車，環珮冕旒，璆然在馭，黼藻朱黛，爛其盈門：詔婚之禮，於焉為盛。
爾迺移其愛敬，以事舅姑；伸其友恭，以諧公妹：舉宗洽比，如鼓瑟琴。每至婚姻會同，少長鹹集，珩璜節步，金翠耀首，有婉嫕之心，無竭幦之色。希眄睞者，若遲日之映漣漪；瞻詞氣者，猶光風之轉蘅蕙。加以引納懷和，饋分周賑，疏屬自附，窮歸忘窘，故蘭行彰信於閨門，而蕙風滿盈於邦國，諒惟琬玉之性自美，抑亦劬勞之訓致焉。中宗孝和皇帝雲回南土，龍見東京，二儀更辟，九族鹹敘。望我兄兮，公主讚陶鈞之力；曰吾甥也，縣主開邑井之賦。神龍元年春，加實封三百戶，縣主既通籍門闌，奉禦又尚司殿省。天子巡遊宮觀，觴樂池台，我有周親，無時不從。主家外幸，比齊後而聯恩；子婿中參，與趙王而均理。或醉飽逾度，寒燠未平，何嚐不禦藥在門，王人接路：當時厚澤，莫之尚也。景龍四年二月，以奉禦出為丹、延二州刺史。保傳下堂，隨朱轓而同去；輜軿入郡，與早蓋而齊飛。辭宮闕而歲闌，戀庭闈而日遠。肥泉永歎，邪氣攻衷，楚祝招而不來，秦醫來而不及。景雲元年八月二十一日，傾逝於延州之廨舍，春秋二十有四。美玉褫顏，明珠晦色，平陽舊宇，遂無望於歸寧；懷縣新文，空留連於永逝。有子三人：西華、南容、東裏等，或齔或岐，呱呱而泣，天何以罰？神其忍之。冬十有二月五日，歸葬於長安之洪瀆原。窀穸營護，有命加等，器服祖遣，率由舊章：生之也榮，葬之也禮。若夫柔嘉好合，善之元也；肅雍降貴，謙之道也；山河其德，容潤廣也；熊羆其祥，祚胤大也：總眾美於修雩，馳落暉於小年，此所以哀中之又哀也。昔袁亡馬氏，蔡筆斯奮；鄭喪曹姬，潘文亦作：矧茲內範，事華無愧。砥望夫之石，以表崇邱；緝幼婦之詞，將傳終古。銘曰：
薛之重祖，胄軒國禹。相殷侯周，氏其土宇。英英白雲，鬱彼河汾。公門蕃衍，銘鼎氛氳。則仁則義，則戚則勳。餘慶介祉，誕靈女士。中宗之甥，鎮國之子。皎如霜雪，華如桃李。舜族爰序，堯封鹹秩。萬泉開源，三百其實。守盛以儉，居衝不溢。亦既鳴雁，宜爾家人。謙恭下下，撫納親親。傾財致客，對饁如賓。我有邸第，前臨黃道。我有池塘，卻望青草。漢輦停暮，秦簫拂早。歲月易望，歡愉難保。良人出守，將命北徂。與子偕往，飲別東都。望母腸斷，辭家淚枯。露萎莖草，霜酸眾雛。魂兮何歸？京兆之野。葬於何處？杜陵之下。岩岩雙闕，列列行檟。勒是徽音，以觀來者。
公諱誌誠，字某，宏農華陰人也。厥初生人，為姬伯之祖；因邑命氏，有楊侯之胤。其後東陵奮而開國，西漢盛而移關。門廬隱隱，亙連桃塞之上；碑闕岩岩，蔽滿華山之下：明德之後，世有人焉。大王父隋直閣將軍岷蔚撫豪道五州刺史邢國公諱貴，大父故右衛副率慈汾二州刺史靜公諱譽，考故常州刺史工部侍郎鴻臚卿金紫光祿大夫散騎常侍太子少師贈儀同三司上柱國鄭國懿公諱崇敬。若夫家聲代業，累德積仁，故以克隆前統，光啟來葉矣。
公稟純嘏之粹靈，漸軌物之名教，端操以正已，崇讓以與人，勵精以探道，善問以毓德。學無不達，藝無不周，成童有傾矚之望，既冠為宗匠之表。年十三調太宗挽郎，尋補潞王典簽。大夫門子，執紼橋山；王國詞人，曳裾睢苑：皆一時之選也。明慶中，詔郡國舉賢良，公對策天朝，無能出其右者，遷太子通事舍人。再舉高第，徙國子監丞，坊監清流，才地兼擇。東朝束帶，銀榜增華；西序彯纓，環林益潤。高宗接千歲之統，嗣百王之業，封岱嶽，禪雲亭，稽於舊章，俟茲通博。迺除公禮部員外郎，祀事克明，大典修序。建邦分職，得人者昌，吏曹居六官之首，郎官盡一台之妙，又轉公吏部員外郎，準的文昌，羽儀丹地。丁太夫人憂去職，公至行純篤，幾於滅性，雖杖絰外除，而柴瘠加等，門人記其喪禮，天子憂其死孝。服闋，授豳州三水令。曳尚方之舄，鳴單父之琴，誌道不矜其大才，勤政無陋其小邑，美聲流於豳籥，惠化匝於周原。又應文擅詞場舉，策試為天下第一，敷陳聖謨，啟沃明主，究天人之際，建皇道之極，如有用我者，其為東周乎？朝廷納賈生之言，排汲直於外，迺拜公隴州司馬。未及赴官，選疾卒於長安之私第，春秋若干。王祥未施於邦政，陳寔近終於邑長，位不充德，其如命何？神龍初，中宗克複丕業，格於文祖，迺眷從臣，緬懷先正，以公二子在章綬之列，追贈公使持節太州諸軍事太州刺史。非夫立言不朽。陰德陽報，安有藐諸孤而隆家，既沒世而榮號者哉？
夫人天水趙氏，殿中監武權公某之女也。受訓公宮，作合君子，言容賁於圖史，德行循於法度：六姻之內宗焉。始有輔佐之力，卒延門戶之寄。初公之捐館也。九子呱呱，哀縗喪位，賴夫人是顧是複，日就月將，徙宅依仁，[QE55]門成訓。三十年內，八子登朝，廷交虎綬之華，門接魚軒之軫。某年月日，封梁國太夫人。景龍二年五月七日，終於長安之延壽裏。閑者遭家遷播几筵靡托，而今蒙國昭洗，情禮獲申。以先天元年十月二十五日，合葬於少陵原，禮也。第二、第三子，夫人在堂而沒；長子、第八子，夫人在殯而亡：今並列於塋兆，用嘉魂魄。長子故兵部郎中徵，中子前武衛將軍泚，永懷徽烈，思勒銘頌。郎中昔嚐緒言，意感延州之許；將軍今複哀托，情深舊館之悲。高跡難史，短詞莫逮，采諸故老，恭存梗概。其詞曰：
昂昂楊君，秉心泉懿。大河靈嶽，含光毓粹。學妙研精，文遒逸思。行為時範，言為故事。存蘊令德，沒揚虛位。善慶克家，哀榮迺備。嗣姑稱姒，敬妻曰冀。後有母儀，千載一致。貞墳土壟，同封此地。芳烈悠哉！金生碑字。
公諱貞昚，字密，一字間從，燕國薊人也。蓋晉之公族有韓國者，列於世家；韓之餘子食平邑者，因為氏姓。有漢丞相，改造繡衣；在魏薊侯，宅茲元社：故瓜瓞綿於三輔，枝葉盛乎兩燕。魏、齊之間，世濟其美，公即北齊司空公鑒之曾孫，秘書郎子敬之季孫，故偃師令直容之叔子。鍾積應之洪允，包太和之粹靈，敦龐沈靜，直方簡易，仁義根心，政理率性，度以禮義，文以詩書。戶部尚書清河崔知悌，朝望人倫，公之文友，深賞延譽，遠近宗焉。始以司成館進士補盧州慎縣尉，刺史盧寶允舉器藏下僚，轉冀州大都督府曲沃縣尉，換晉州洪洞縣主簿。北平陽道昕，氣尚標舉；河東裴知禮，鑒裁精拔：陽推以孝友資身，裴亦薦以經邦興化。徙雍州新豐縣尉，盧少儒引為檢點判官，差卒選校，小大推允。休議登聞，擢監察禦史裏行，奉使黔中監選。有牂柯謝鳳節仁奏罷漢官；專任首領，公上其挾奸樹黨，俶擾蕃落。天子悟焉，再使置吏，選夷騷而旋定，舊貫改而複完。又駉牧在野，攘竊是繁，耗以歲月，莫這禁禦，公軺車上隴，群慝畢露，表監官斛斯果之輩，奪職者九人，沒贓者萬計，牧圉知禁，思無邪矣。開耀間吐蕃侵境，師旅不給，迺購運酬勳，募耕入選，利之所在，詐亦居焉。公與大理正王守一，於河、蘭、鄯四州，推獲僦糴王希古、盧種、王誕，其徒二千餘人，正處其罪，爰得我直。授監察禦史，內難去職，居喪過毀，死孝貽憂。
光宅初，肇建兩台，分典百郡，服闕，授右台監察禦史，巡察河南，澄清郡邑，昇賢弊罪，能執其中。類功最，加兩階，拜右肅政殿中侍禦史。郎官法天，古難其選，具美斯在，再拜司勳員外郎。永昌中，遭凶黨綱羅，為周興所奏，貶溫州固安令。州特舉清白，改鴻州櫟陽令。邑多猾人，屢宰敗駕，公威簡有素，誠結無欺，率是而行，人用不擾，獄犴自靜，狼戾反愨。詔書嘉譽，加朝散大夫。又羅密徒貝錦，為河內所鞠，降括州員外司倉，尋而事白，進吉州司馬，神龍中興，官反舊政。窮鱗沛而縱壑，墮羽翼而順風，拜司門郎中兼衛王司馬。無何，正除衛王司馬，拜太子左庶子。以節湣之禍，出為涪州刺史，未往，又轉盧州司馬。致仕久之，景龍中複起左諭德兼榮文館學士。詔曰：「公縉紳書彥，操履清淳，令譽播於始終，嘉績宣於中外。儲闈諭論，雅望尤高，宜申朝典，俾加徽服。可銀青光祿大夫。」又攝詹事東都留守，拜常州刺史，居歲餘，優詔致仕。享年八十，先天元年仲冬，薨於河南之正平裏第。遺令近地便葬，斂以終服。開元二年，冬卜葬於伊闕之西，夫人河東縣君柳氏祔焉，禮也。
公出入四朝，曆官二十。其進也。皆擇能錄勤，惟德是與；其退也，必含垢受屈，在涅不淄：子文之量，從可知矣。凡撰《淳孝》、《友悌》傳各一篇，以匡儲後；撰《先君親友傳》十卷，以篤故舊；撰《家譜》、《家誌》各十卷，以明係本；撰《河南巡察記》十卷，以辨風俗：非通理博物，立誠錫類，其孰能見誌以著書，因事以設誡，若斯之盛也！有文集十卷行於代。初公侍祠清廟，有髦士之宜，而先考偃師贈蒲州長史。自祖考三葉，塋無碑記，公諮諸通儒，而追建銘碣，幽趙之士，以為美談。夫為子則頌德以尊祖，飾終以榮親，孝之大也；為臣則不枉毫髮以顧私，不避豺狼以撓法，忠之至也；潔誌則利不涉口，欲不萌心，清之源也；履道則不俯眉以悅勢，不屈色以苟容，正之方也。《詩》曰：「仲山甫舉之，」公有其德；傳曰：「左邱明恥之，」公有其直。總是四善，遠齊二賢，於是芬令問，優遊眉壽，惠風激於勝流，丕績敷於哲後。然以忤彼權貴，保茲介特，不登三階，以正四國，貞白之士，慨焉太息。其孤總、授，充窮泣血。靡所寘懷，俾予作頌，布哀豐石，恭惟先人之寮友，常奉長者之話言。公雅珍確實，不尚華靡，敬慎風規，直紀行事，業廣詞褊，萬無仿佛。少子授，八分之妙，獨善當時，公平日惠愛，故存之刊刻。詞曰：
峨峨淑德，克生休命。履孝蹈忠，含清體正。如玉之潔，如金之鏡。高明洵美，學以澗之。官方正事，靜以鎮之。嚴嚴憲庥，公三峻之。赫赫儲宮，公三訓之。道有行廢，時有泰否。三入三出，無慍無喜。鼓缶而歌，懸車致仕。全歸葬儉，允也君子。西山幽幽，東川悠悠。雲過墳闕，風薄鬆楸。人亡道存，榮往哀留。貽世作則，行歸於周。
