府君諱騭，字成騭，姓張氏，其先晉人也。晉分，家世相韓；韓滅，留侯為漢謀主。至宇，為范陽太守，因居其郡；及華，博物亞聖，為晉司空。府君司空十二代孫也。曾祖諱俊，河東從事；大父諱弋，字嵩之，通道館學士；考諱恪，未仕即世。先君四代早孤，單門煢立，宗祀之不絕如線。府君繈褓衰麻，鞠育舅氏，而炳太和之純嘏，爍遠慶之洪胤。庇身禮樂，發言忠信，小無不戒，大無不慎，終日乾乾，遠於悔恡，靈根顛而還植，祖德墜而複振。加以好學不倦，問一反三，道機元鍵，罔不幽探。外王父大理丞某，重世為士，府君傳其憲章，博施精理。年十九，明法擢第，解褐饒陽尉，丁王母憂去職。夫人少而守義，老而無子，因心創巨，事不忍言，喪紀之數，加人一等。服闋，調長子尉，換介休主簿、洪洞丞。太夫人在堂，官求近便，故累徙而不進也。內清淨以化人，外平反以悅親，不樂歸美，而善隱德，故下車無赫赫之聲，所去有遺愛之戀。有旨差覆囚山南，軒所曆，全濟甚眾。府君以律有違經背禮，著《妨難》十九篇，書奏，帝下有司，而刪定之官，黨同妒異竟寢其議。道之將廢也歟！命也，臧倉其如命何？
調露元年秋，奉使晉陽，遇疾輦歸。藥禱無降，冬十二月大漸，九日乙卯，棄背於縣廨，估秋五十有二。光、珪、說不天，總角在疚，明年春，奉請槁殯於河東。賴夫人撫養孤藐，躬加訓授，男習文雅，女工組繡，姻不失親，官複其舊，景龍元年秋，封長樂縣太君。夫人故藍田丞威之女也，享年七十有二，是歲十一月戊申，傾背於東都康俗裏第。於戲哀哉！靡瞻靡依，何怙何恃？二年七月己酉，克葬我先公，夫人合祔焉，後周制也。初議葬，小子夢度景於萬安山南孤堆東峰之下，時淮南宏公相地，曰：「是山為華蓋，岡為蟠龍，龍者大人之德，孤者王侯之稱，卜夢協兆，何善如之？」迺定墳塋，創宅茲所，小子銜恤，誌之幽礎。係曰：
欽若古訓，時惟皇考。翕和三光，希聖二老。清有世業，儉為身寶。彌綸典憲，思緝王道。佐彼四邑，人用不擾。生我曷後？棄我歇早？閔予髫發，遭家不造。鳲鳩在桑，其子在棘。母氏聖善，示我顯則。命服天朝，封邑舊國。榮未卒歲，哀已匝域。泣血思親，昊天罔極。孤之華蓋土龍蟠，連岡四繞帶林巒。朝日吐耀遠峰攢，微風夕發過蕙蘭。石室固護泉火寒，眾靈幽謁奉神歡，壽宮深靜永閑安。
臨淄李伯魚妻者，范陽張氏女，諱德性。孝悌柔婉，能日誦數千言，習禮明詩，達音妙繢，德言容工，蓋出人也。伯魚天下善為文，擢校書郎，出為青州司功而卒。夫人寡居無子，以歸宗焉，長安二年，四十有八，傾逝於康欲裏，殯於永通門外。景龍三年，家疚居貧，季弟說鬻詞取給，冬十月，安厝伯姊於萬安山陽，蒼梧不從，古之制也。北望先隴，西接妹邱，明靈其嘉，永安此室，銜哀敘誌，嗚呼孔懷。銘曰：
送我伯姊，萬安之墳。精靈何處？為雨為雲。彼臨淄兮千里，望倏忽兮夫君。
夫人太祖景皇帝之元孫，西平郡王普定之女也。賦靈陰德，資性柔嘉，事舅姑盡其敬，與娣姒致其睦，茂行充乎內則，懿聲溢於外姻。雖幼育王家，長自傳保，而能謙光庶類，降心細物，手成朝祭之服，躬操酒食之品：凡婦人之所能事，而夫人莫不備焉。府君朱紱之歲也。於是乎始受封邑，象服盈門，魚軒在路，姬氏王者之後，夫人帝室之親：夫貴婦榮，於斯為盛。及帷堂而哭。有敬薑之禮；擇鄰而處，有孟母之教。入閭俟信，有諸婦之期；出言成章，有眾女之誡。受命不淑，以某年月日，卒於同州之私第。以神龍元年十一月二十日，合葬於萬年縣白鹿之舊塋。有子愻，殿中侍禦史，檢身承家，揚名為孝。思我母氏，感秦伯之詩；祔於府君，取周公之禮。仿佛心跡，誌之幽石。其銘曰：
茫茫萬姓，朝宗於李。婺星分極，鹹池派水。後稷裔孫，神貽女士。動遵法度。居觀圖史。輔佐哲夫，訓成賢子。宜崇徽號，以享介祉。高堂奄空，霜露方始。儉用禮節，葬非奢美。鏡下穸台，衣緘泉笥。龍煙不散，鬆風長起。摘果人迷，侵林獸死。永言惟孝，事親終矣。
夫人諱某，字某，滎陽開封鄭氏之女也，有唐銀青光祿大夫行少詹事博陵侯崔氏之妻，中大夫中書舍人湜之母也。高祖述祖，北齊吏部尚書太子太保滎陽平簡公；曾祖武叔，北齊洛州刺史中牟公；祖道援，隋宋城令；父世基，故吉陽令。故左仆射安吉公杜淹，太夫人之外王父也。夫人家世德門，母氏鼎胄，衣冠禮樂，耳目所徵，號之諸生，實為女士。先夫人以崔出泰嶽之胤，鄭祖周王之穆，長源修麓，比濬聯崇，故夫人年十有七，歸於我氏。盡敬愛以安舅姑，致友穆以諧娣姒，性寬恕，尚素雅，文而不奢，約而不陋，故邑號光啟，象服是宜。博陵侯更事兩朝，多曆官序，居必大理，去有遺愛，雖毳衣善聽，得非雞鳴之弼乎？舍人及三弟長安尉泌、藍田尉液、左千牛滌，鹹有當代之名，立無過之地，滋液德教，琢磨禮範，雖趨庭善稟，得非[QE55]門之誨乎？夫樂得好逑，《關雎》義也；鞠成眾子鳲鳩仁也；采蘋采藻，修禮度也；如山如河，有德容也：婦禮既成，內則用貞，母儀迺行，家道以寧。於是春秋高矣，雅好真諦，厭斁禪味，減徹珍華，被服慈衣，捐斥文繡，總她蝦懿，式是六姻，故以嗣徽先姑，垂裕來史，《詩》所謂邦之媛也，夫人有焉。皇天難忱，不享偕老，年六十四神龍元年十一月九日，遘疾終於洛陽之遵化裏。其明年二月某日，葬於富平縣之某原。君侯傷神，諸子銜恤，置銘幽竁，用存終古。其詞曰：
東惟詹府，西望綸闈。吾夫鶚瞵，吾子鵷飛。青綬赤茀，魚軒翟衣。喬梓構基，堂堂榮暉。如何不淑？奄永泉扉。漠漠元夜，溶溶白曰。百歲之後，同乎此室。
夫人諱某，字某，故代州東治府右勇毅都尉幽州高士李感之女也，本姓張，居於清河郡。大父元悊，官至安東大都護長史，與太宗有故，賜姓李氏。仕曆澶州司馬，始家薊城，是則帝寵舊臣，迺命王族，官平朔野，因為郡人。偉哉！孝友清白之仁基，金鉤石印之靈慶，必將光大別族，繁衍淑女，彩黛紛敷，焜燿華美，若斯之盛也。夫人幼而韶異，長而婉穆，金聲玉澤，榮蘭茂，《傳》賢莊薑，《詩》美仲氏，無以尚也。初汝陽公夫人元氏，生一男四女而卒，繼室以夫人，封諸燕郡王，元生立及長孫楊氏二女。秉《螽斯》宜爾之德，著《鳲鳩》均養之仁色無偏和，心無殊厚，閨庭之內，邕邕如也。雖邑中五服之家，門下三千之客，莫能察其異焉。永寧裏先人之舊廬也。有通渠轉池，巨石嶔賺，噴險淙灂，洄潭沈沈，殊聲異狀，而為形勝遊衍之處者十四五。前夫人之孫蘇氏之婦，弱歲嬉而隨焉，舉家環流，憚莫能救，夫人投身赴水，或沈或浮，久之，提契僅免，其行已也實多此類。
府君更郎將、中郎將各一，將軍、大將軍凡四，前後領左右羽林二軍禁營，青海、鴨綠二道總管：天子元老，白首兵欄，腹心爪牙，朝無與二。外受周戈文馬之賞，內委金璣寶貝之飾，將軍既頒於部曲，夫人亦散於宗姻：可謂貴而好禮，富而能惠者已。及君子晨歌，夫人晝哭，喪有過戚，制無越禮。其後法吏苛禮，令子遠遷，窮荒一訣，倚閭二歲，炎山瘴海，曷雲其來？施珍玩以奉佛，徹滋味以奉道，精意入冥，明神與直。中興昌曆，無廢舊勳，先公茂乎飾終，愛子榮乎起滯。天步方泰，家屯適夷，宜享南山之壽，奄頓西泉之駕。神龍元年十二月二十二日，寢疾終於洛陽之德懋裏，春秋若干。國墜邦媛，宗傾母儀，孤允孝孫，哀哀欒棘。有詔旨曰：「獨孤某妻亡，還京日宜給靈輿並遞，」悼舊褒德，矜孤恤喪，朝之大經者。粵以明年十一月二十日，卜葬於雍州之某原，不從先塋，古之道也。夫計功伐，勒彝鼎，非婦人之事；撰德行，存國史，亦孝子之誌。迺為銘曰：
猗嗟昌兮，月出之光。如葉莫莫，如華皇皇。宜啟燕郡，作合汝陽。尊之象服，錦衣褧裳。以慈行訓，曰仁之綱。以命易難，曰義之方。婦有柔德，亦惟其常，女之士行。於何不臧？彼天蒼蒼，胡降百殃。舍我媚子，捐其高堂。邱壟芒芒，風生白楊。象物皆盡，德音不忘。
《詩》美莊薑，傳稱孟母。庶幾綿邈，千載時有。猗嗟邦媛，柔明亶厚。龜玉毀櫝，膏蘭夭壽。遠矣皇祖，肇自伯宗。靈基在晉，華胄陵江。尹茲西楚，宅是南邦。高蓋結轍。圓冠比蹤。魏館虛待，周京長發。父對雄風，母膺姊月。珠浦瀆潤，玉林清越。昆弟三人，羽儀雙闕。家芬淑女，國茂賢妃。具瞻四德，旁通八徽。步幛馳辨，連環定機。調弦魚躍，弄杼鴛飛。媧後創業，軒宮多事。高行登聞，大家入侍。幽替日月，財成天地。溫室不傳，平城盡秘。大君命我，變禮斷恩。衛妻空誓，息媯無言。均養七子，劬勞二門。始賦《樛木》，終歌《采蘩》。多難啟聖，群凶構孽。朋家作仇，脅權相滅。臨禍不懼，忘生蹈節。彼何人斯？碎此貞烈。氛消日朗，既安且平。皇心震悼，禮備哀榮。啟國加等，複土陳兵。外姻來唁，中使臨塋。恭惟夫人，宿精智刃。昭昭開士，授之心印。古無合葬，遺言別墳。欒欒孝子，敢廢前聞？服不珍繡，盤無膩薰。室暗泉火，鬆殘隴雲。神合大化，誰為小君？
女郎名炎，姓張氏，洪洞丞府君之少女也。聰慧孝友，蘨條鬒晢，能讀史書，善奏絲桐，舉族珍之。未成人而夭，命也。聖曆中，隨仲昆之任，殞折於慶州，歸殯於藍田別業。景龍年屬家艱，季兄說，徵黃門侍郎，哀請不拜，詔許終服。家貧，傭文以取資，冬十月，獲葬女弟於萬安山陽。差池姊塋，顧瞻尊闕，不忘孝弟，慰爾幽魂，含酸屬銘，投筆氣索。詞曰：
陟彼京兮，痛同生兮。柰何朝露，在榮兮。共天地之大德，焉早落而無成兮！
唐故中書令逍遙公韋氏，諱嗣立，字延構，就兆杜陵人也。受渾元之正性，挺生人之秀傑，門為孝悌之府，世處台衡之地：蓋士林之高標，宗臣之首出者也。生於秦之清水，長於鄭之成皋，聰明先覺，博古兼覽，究蓬山之百氏，綜闕里之六藝，文而不華，實而不滯。原夫誌在於《易》，行在於禮，守橐籥之衝虛，播朱弦之愷悌，事有則而言有度，神無方而用無體。其與人也，溫良善誘，仁恕多容，俾夫頑蔽開析，愎鷙擾從，君子進道，小人革慮，聞者願來，見者忘去，若膏澤之浸，陽和之感，萬物不知其化矣。及夫覆簣登朝，濫觴宰邑，聖朝知其周慎忠肅，簡易循良，是以綢繆兩禁，重疊千里。迄踐宰衡終厥有成，凡化二邑，理七郡，三入中書，再統兵部，選兵吏各兩冬，典樞密共五載，光弼四主，曆政三十有餘。其間累有謗及，官因左退，日月蝕而更明，隨和幽而不昧。爾其為邦設教，遵德閑邪，身勤心苦，誠感物化，禮讓興於私室，刑罰廢於公家，衡鏡高懸，文武矯首，才無我失，善若已有。風流名教，作法垂後，訏謨皇極，功格天地，茫茫蠢蠢，既生既遂，四夷來王，五靈皆至。然而外榮中素，跡邇心遐，杳然朱戶之若喪，邈矣赤鬆之可接，西宴驪山之穀，東息龍池之野，擇逍遙而建號，裂土宇而開社：即明主封立帝之謀，表高臣之誌也。
公考侍中，為國元輔；公兄承慶，當代齊名。鹹以令德，繼和金鼎，扶陽二相，陳氏三君，複追美矣。侍中前夫人崔氏，生黃門而即世；後夫人王氏，生公而偏愛。公克諧以孝，因心則友，啟均養之德，成無間之言，天下之人，比之祥覽。惟公德行、言語、文學、政事，四者實總而兼之；事親養誌而能爭，居喪過哀而顧禮：此又善中之善者也。善人，天之經也，國之寶也。道將興廢，木鐸之用有時；命或推移，蒼生之望恒在。春秋六十，遘疾陳郡，還醫洛師，開元七年九月二日，薨於歸德裏。有詔贈後倍尚書，諡曰孝，禮也。明年某月，葬於某地。有子孚恒、濟，儡然在疚，靡所寘哀，以某忝縉雲之舊寮，沐清風之餘論，入難名之閫域，窺妙德之形容，見托銘誌，庶傳精爽。至於曆官次序，平居事業，當見郡府遺愛之碑，國史名臣之傳，故不存焉。銘曰：
峨峨仁公，抱孝含忠。文獻則足，高明有融。翻飛王佐，穆我清風。道濟明時，心樂幽地。薛衣華袞，聽匣一致。逍遙啟封，帶礪傳祀。生涯共盡，振古其常。人秉三德，天歸百祥。臧孫有後，公業不亡。 唐故中書令逍遙公韋氏，諱嗣立，字延構，就兆杜陵人也。受渾元之正性，挺生人之秀傑，門為孝悌之府，世處台衡之地：蓋士林之高標，宗臣之首出者也。生於秦之清水，長於鄭之成皋，聰明先覺，博古兼覽，究蓬山之百氏，綜闕里之六藝，文而不華，實而不滯。原夫志在於《易》，行在於禮，守橐籥之衝虛，播朱弦之愷悌，事有則而言有度，神無方而用無體。其與人也，溫良善誘，仁恕多容，俾夫頑蔽開析，愎鷙擾從，君子進道，小人革慮，聞者願來，見者忘去，若膏澤之浸，陽和之感，萬物不知其化矣。及夫覆簣登朝，濫觴宰邑，聖朝知其周慎忠肅，簡易循良，是以綢繆兩禁，重疊千里。迄踐宰衡終厥有成，凡化二邑，理七郡，三入中書，再統兵部，選兵吏各兩冬，典樞密共五載，光弼四主，曆政三十有餘。其間累有傍及，官因左退，日月蝕而更明，隨和幽而不昧。爾其為邦設教，遵德閑邪，身勤心苦，誠感物化，禮讓興於私室，刑罰廢於公家，衡鏡高懸，文武矯首，才無我失，善若已有。風流名教，作法垂後，訏謨皇極，功格天地，茫茫蠢蠢，既生既遂，四夷來王，五靈皆至。然而外榮中素，跡邇心遐，杳然朱戶之若喪，邈矣赤鬆之可接，西宴驪山之穀，東息龍池之野，擇逍遙而建號，裂土宇而開社：即明主封立帝之謀，表高臣之志也。
公考侍中，為國元輔；公兄承慶，當代齊名。咸以令德，繼和金鼎，扶陽二相，陳氏三君，復追美矣。侍中前夫人崔氏，生黃門而即世；後夫人王氏，生公而偏愛。公克諧以孝，因心則友，啟均養之德，成無間之言，天下之人，比之祥覽。惟公德行、言語、文學、政事，四者實總而兼之；事親養誌而能爭，居喪過哀而顧禮：此又善中之善者也。善人，天之經也，國之寶也。道將興廢，木鐸之用有時；命或推移，蒼生之望恆在。春秋六十，遘疾陳郡，還醫洛師，開元七年九月二日，薨於歸德裏。有詔贈後倍尚書，諡曰孝，禮也。明年某月，葬於某地。有子孚恆、濟，儡然在疚，靡所寘哀，以某忝縉雲之舊寮，沐清風之餘論，入難名之閫域，窺妙德之形容，見托銘誌，庶傳精爽。至於曆官次序，平居事業，當見郡府遺愛之碑，國史名臣之傳，故不存焉。銘曰：
峨峨仁公，抱孝含忠。文獻則足，高明有融。翻飛王佐，穆我清風。道濟明時，心樂幽地。薛衣華袞，聽匣一致。逍遙啟封，帶礪傳祀。生涯共盡，振古其常。人秉三德，天歸百祥。臧孫有後，公業不亡。
維開元十年正月己未，左庶子武陵公河南元公薨於東京留守之內館。公諱懷景，字某，魏武陵五雄之曾孫，右衛大將軍胄之孫，贈麟州刺史仁惠之季子。昔天啟水行，君臨寰海，雄圖長發，本枝碩茂，濟美象賢，餘慶不隕。公受茲介祉，誕膺淑靈，幼有純至之節，長立公直之操，學綜群藝，詞擅精微。夫其結言以信，導物以德，清儉足以軌俗，真厲足以矯邪，故美暢於中，名揚於外。弱冠以國子進士高第，補相王府典簽。藩邸擇賢，妙盡時選。尋以內憂去職，重補相王府參軍。及明兩昇儲作貞萬國，以宮臣除太子通事舍人。天授中以親累除名，向逾一紀，後除直羅、溫縣二令。雖大位未享，通材必久：初自太府主簿，累入副卿、河南掾曹，克昇亞尹，握蘭右轄，綱紀南宮，秉茲憲簡，肅彼專席，再侍儲華，卒踐宮相。公執心好直，履法斷恩，觸雷霆而除惡，不避也；枉絲發而幹譽，不為也。外降兩宮，出入三代，克慎其始，終厥有成：君子以為難，允哉其難矣！及啟手歸全，遺言薄葬，家無長物，士伏其清，年過懸輿，人傷其夭。嗚呼哀哉！制贈都督幽州諸軍事幽州刺史，賻悼之節，優於恒數。明年二月，歸葬於咸陽之舊塋，夫人韋氏祔焉，禮也。夫人即逍遙公敬遠之元孫，左常侍希仲之叔姊，淑行無徵，華年早世。其孤彥仲等，克遵遺訓，靡及寘哀，說情睦外姻，懷深國士，既闕西階之奠，遠投東武之詞。銘曰：
卓彼英運，慶靈既長。貽訓夫子，體微知章。在藝斯博，於欲則少。徒文其中，莫飾其表。惟靜惟默，不激不矯。時經三代，官成兩宮。化若風偃，德如澤融。邦稱其直，朝表其忠。禮祔周兆，墳瞻漢宮。哀哀純孝，長訴旻穹。
開元十有七年二月癸未，中宗節湣太子妃楊氏薨於京師太平裏第之內寢。越五日景申，詔葬於新豐之細柳原，黃陵不從，古之道也。嗚呼哀哉！妃氏之先，代居河華，赤泉啟國，清白傳家，東都之公胄，西晉之後族。高祖士達，隋開府納言，天授中，以孝明高後之父，追封鄭王，贈太尉。曾祖緘，隋符璽郎，抗節王充，朝廷旌載，贈靈州刺史。祖全節，左內率，贈魏州刺史。考知慶，千牛豹韜二將軍。若夫軒冕王官，同許史之繁漢；婚姻帝室，比薑吉之宜周。是故二華降靈，五河飛譽，拜玉冊於文廟，儷金璽於青宮，入參視膳之儀。出友元真之樂。《禮》陪繭館，祭服如於北郊；《詩》替鵲巢，王化終於南國。豈知言違鬥水，神往邙山，七日之望不歸，千秋之言何及？於是視身知苦，幽探白馬之偈；覺心等空，坐證青蓮之葉。久以喬木無怙，柏舟早誓，棣華先落，聖善相依。[QE55]門正家，稱未亡而全禮；高堂終養，不勝哀而遂絕：此又禮外之禮，孝中之孝者也。
初上在東宮時，妃有女娣選為良媛，生忠王，卜者曰：「不宜養。」爰自繈褓，命妃舉字。及開元正位，良媛為擯而卒，妃之視忠王也，隱儭之，教誨之，謁從母之仁慈，陪猶子之珍愛。忠王之讬妃也，敬愛焉，聽順焉。生盡因心之樂，沒過如母之慼。且夫慈懋鞠育，孝思顧複，仁葉恩親，愛備恭睦，成天下之百行，致生人之五福：斯蓋皇極之端，國風之首者矣。湖陽王當小宗之祭，元妃之喪，故喪挾兩孤，而祭殷二國，何必鼓吹山上，遙傳慈母之名；石闕廟中，獨立少姨之像？史官承詔，勒銘沈碧。詞曰：太華北足，長河東肘。總粹陰靈，妃德儲後。鳴美玉佩，炯光金鈕。貴嬪長姨，寵王從母。永訣上賓，死孝哀親。顧懷孺子，忍別天人。昔貞萬國，今撫百神。泉燈我夜，宮樹他春。陵麥秀兮漸漸，隴月生兮纖纖。元灞去兮無積險，青門絕兮不可瞻。石獸澀兮綠苔粘，宿草殘兮白露沾。園寢閉兮脂粉膩，不知何人兮開鏡奩。
公諱仁惠，字某，河南洛陽人也。昔帝軒命子，爰宅幽都，天神降祚，遂荒北嶽。其後日月運行，雲雷經始，壇場鄴洛，據天地之圖；帶礪山河，建王侯之國。公即魏昭成皇帝之十代孫，中書令濮陽王順之曾孫也。大父雄，魏濮陽王，後改封武陵王。昆吾伯嗣，越在濮陽之墟；琅琊王子，別封武陵之郡。宇文朝降為武陵公太府卿秦州總管。微子去國，不替舊章；孽侯來朝，於焉降等。父胄，隋濠、豫二州刺史右衛大將軍，襲封武陵公。翼亮隋室，宏濟王基，有佐命之元勳，承異朝之延賞，文武藉甚，貽燕深長。
公受金行之正性，承冠代之隆烈，幼見岐嶽，夙聞聲器。靈台雲秀，繩墨之宰無施；雅韻天成，金石之師何力？屬隋綱弛紊，神棄不歆，卿族衣冠，日失其序。獨寐寤宿，永懷盤澗之人；藏器待時，未射高墉之隼。唐祖龍飛天宇，鶴版岩林，授公右千牛錄事，黌閈之恩舊也。高皇邑子，既與盧綰同衣；光武學徒，則有嚴陵共宿。久之，以公事免為巂州法曹，又曆循州河源、滑州靈昌二縣令。克已為政，蠻貊化忠信之言；直道與人，仕已無喜慍之色。永徽在曆，碩真構難，群凶既翦，江界蕭條，帝念疲疇茲俾乂，迺授公睦州雉山縣令。乘馹而往，下車作則，江逋海盜，革麵來威，然後簡綱鳩人，峻策羈吏。閑田盡辟，鰥寡委犬彘之餘；絕澗無遊，豪猾屏蠶漁之氣。我有禮樂，達於山川鬼神；物應休禎，孚於鳥獸草木。朝廷異之，拜朝散大夫，行隆州閬中令，未至，改授雍州渭南令，觀人設教，異邑同風。遷隆州司馬，尋加朝散大夫，守涼州都督府長史。分乘兩蕃，人康頌作，化澄巴濮，無侵橘柚之園；教溢河湟，不飲蒲萄之酒。離歌就昊，歲夢臨辰，命躓修途，榮慚厚德。總章二年，終於官舍，春秋七十有三。
夫人安定梁氏，文伯之妻，君子以為知禮；孟軻之母，良史稱其能賢：齊德茂於昭塗，合祔期於熒賙。有子懷貞，斧藻詩禮，佩踐義方，承家有馥，芝蘭如也。曆官右司員外郎太子舍人，而罹事徙居，復歸舊土。蘆嶔露於三紀，無斧桲冠之行；違桑梓於十載，還守青門之田：勤孝在乎追遠，豐感思乎備物。武陵公之塋域，今順陵柏城之內也，山園有禁，奉瞻靡及。粵以聖曆二年歲次月朔，別卜宅於咸陽縣肺浮原合葬焉。公孝友純深。風標峻起，門無雜客，家有嚴君。而佐郡為邦，宏風邁德，執法不撓，去邪勿疑：仲由之政事，叔向之遺直，豈稱論之典有闕，範則之容將墜？仰惟代姻。恭承哀托，郭有道之故事，無醜蔡邕；趙文子之將遊，永懷隨會。寓詞楹石，式題賢壟。其銘曰：
大哉乾元，我族資始。有國伊魏，曰天之子。皇羲姓風，帝姬氏水。創業垂統，鬱乎舊史。崇德象賢，允也重軌。貞涵玉性，潤結璿源。武公之子，平王之孫。川流長直，光氣熊渾。孝深柏顙，義重荊璠。白珪比節，黃金敵言。行實剛簡，遊無諂黷。學妙神教，書能鬼哭。避彼屯運，盤桓空穀。四海有王，一旦明目。佩此芳草，遷於喬木。亦既從政，淑問克宣。秉心如水，臨事如弦。曆宰四邑，高芬屬天。元僚兩郡，汪化流泉。江河秦蜀，嘉聲在焉。三光西沒，百川東度。天道運回，人隨代故。倏忽三紀，悲涼千露。帝葬橋山，傍壖祖墓。天斷舊域，地開新路。路即咸陽，阡惟京兆。坤氣雲矗，長岡龍抱。竁掩銅人，塋留石鳥。塵歇徑滅，山飛海少。篆刻揚名，亭亭華表。
