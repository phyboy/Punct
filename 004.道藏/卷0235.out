文俊，荊州江陵人。武後載初年，新豐因風雷山移，迺改縣名為慶山，文俊上書諫。武後怒，流嶺外，為六道使所殺。
臣聞天氣不和而寒暑隔，人氣不和而疣氄機，地氣不和而塠阜出。今陛下以女主處陽位，反易剛柔，故地氣隔塞，而山變為災。陛下謂之慶山，臣以為非慶也。臣愚以為宜側身修德，以答天譴，不然，恐殃禍至矣。
衝，蒲州虞鄉人。天授初為司府主簿，賜爵河東縣男。景龍中累遷左散騎常侍，曆太子賓客昭文館學士。開元五年卒。
臣聞乾元資始，而庶物形焉；人倫既肇，而族類詳焉。姓氏之初，代本著其義；昭穆之序，周譜列其風。漢、晉之年，應、摯明宗係之說；齊、梁之際，王、賈述衣冠之源。使夫士庶區分，懲勸攸寄，昭之後代，實為盛典。自魏太和已降，作者彌繁，或以八族品人倫，或以九等量地胄。爰洎今日，年祀以淹，冠冕之家，興衰不一。胥、原、欒、郤，有降夷品；許、史、袁、楊，一時各盛：豈可以曩時之褒貶，為當今之軌模？原始要終，有所未允。伏惟應天皇帝陛下誕膺靈命，大庇蒼生，道冠羲軒，風窬韶夏，損益前載，垂範後昆。帝緒皇源，與天衝而比大；良才人物，掩姬漢而飛聲。理當自我作古，牢籠古昔，豈可闕於著紀，無示將來？臣願得序大唐之隆，修氏族之譜，使九圍仰止，百代承風。豈不大哉！豈不盛哉！
豫字建侯，襄陽人，徙家河南。天授中舉手筆俊拔科，補襄邑尉，舉賢良方正異等，天寶初累官尚書左丞檢校禮部尚書，封襄陽縣子。七載卒，年六十九，贈江陵大都督，諡曰文。
臣聞古先哲王躬親耤田者，所以供粢盛、勸稼穡，俾夫海內元元相謂曰：「天子至尊也，猶行三推之禮，況乎田野農圃之人乎？」於是父勸其子，兄率其弟。躬耘力耕，不避霜露，故畝稅流衍，國倉峨義。帝堯之洪流包山，天乙之巨旱爍石，人無菜色，用此道也。自陛下允陟皇階，未親帝耤，伏願命有司具儀禮，以來年春耕於公田，躬執耒耜，使黍稷豐備。然享天於南郊，宗禮先聖於明堂，大孝烝嚐，於茲為盛，豈止年登歲稔，如坻如京而已哉？
景食一縣，嗣子足不良，請立其弟，禮司不許。云：古有其道。
錫爵啟土，將以疇庸；開國承家，寄於令嗣。乙受封一邑，參榮五等，高門不昌，厥子嬰疾。昔郤克為使，取笑齊人；孟縶不侯，稱於魯史。況主喪祭之禮，如有朝覲之儀，繼代非輕，擇賢而立。有符故事，無爽通途。
夫靈鎮三峰，倚京師而西峙；榮河一曲，抱華陰而東注。故川嶽氣交，雲雨時出，感降才傑，紛綸元勳，冠世為強家，宅滋沃土者，其惟宏農楊氏焉！曰我伯允，厥自唐叔，關中相府，乘朱輪者十人；洛下儒門，登袞職者四代。應靈不隕，以生我高都公。公諱仲宣，字蔓，後漢太尉震之二十代孫也。自高祖至於大父，並名播海內，跡存朝端，舊史前碑，其詳之矣。烈考皇孫刑部尚書魏國忠公元炎，屬奸臣擅命，明辟應期。功濟中興，安劉氏者周勃；禮優歸老，論叔向者祁奚：出處全身，忠貞盡節。
公即尚書府君之第三子也。粵在幼齡，夙有至性，事魏公莒國夫人以孝聞，宗族推稱，州閭籍甚。清真邁俗，秀楚不群，氣和可親，色厲難犯，言必合禮，動不違仁。集《七略》之書，名高漢閣；作《三都》之賦。價重洛城，未弱冠，以通經為修文生，授右千牛，光朝選也。秩滿，補太廟丞，以親累出為蘄州司戶參軍。屬先尚書辭滿告歸，公罷官就養。潁曲另業，地連嵩高，邱中有華，孝子潔白之興；川上有水，漁父滄浪之歌：溫清獲申，隱淪兼遂。橫為酷吏王勖所誣陷，貶授巂州台登縣尉，劍南節度使益府長史韋抗奏公為管記，飛書之急，倚馬立成。尋有詔停官歸侍，俄丁尚書府君憂。鞠凶而降，哀毀骨立，殆不勝喪，取全於禮。服闋，從常調，吏部侍郎魏奉古，早以文伯期於王佐，迺授河南府河陽縣尉。尋應藻思清華舉，今上親試，對策甲科，除蒲州司法參軍。丁莒國夫人憂，杖而後起。公居魏公之喪也，服闋不仕，為叔父瑤所敦逼，不獲已而應命。其年糊名考判，公居上等，迺擢拜監察禦史。獬豸之角，初見觸邪；難棲之車，還聞嫉惡。坐剛直出為汾州孝義縣令。前宰無良，下氓失業，稼穡之地，半為荒疇；桑榆之人，多在逋藪。公曉喻歸本，流亡盡複，既富而教，厥土有年。故得雉馴郊田，鸞降庭樹，刺史蕭恕迺圖畫其像，郵傳以聞。天恩疇庸，璽書褒美，迺除華州下邽縣令。辭疾罷職，求歸養閑。無何，除河南鞏縣令，所曆為政，有逾於前。尋遷禮部員外郎。曆左司員外郎，春官之屬，以和神人；左轄之佐，以正綱紀。迺轉吏部員外郎。九品之曹，一台之劇，有簿書以旌淑慝，擇刀筆以決否臧。於是乎以公滅私，秉心匪石，剖疑析滯，揮翰如流：選部以清，翳公是賴。尋遷本司郎中。迺統胥徒，是稱小選，峻以風檢，請托不行，絕其關梁，僥幸自息。若迺見理之速，持事之堅，雖有賁、育之勇，金、張之勢，曾無恐懼，不可動搖。不陟台階，奄先泉壤。悲夫！以開元二十九年七月五日，遘疾終於萬年永寧裏之私第，春秋四十有九。以其年十月十七日，歸葬芋閿鄉牧馬原，禮也。
惟公自家刑國，曰仁與義。厚利者常流之所重，公以先人邑入，盡分諸孤；善交者眾人之所艱，公以結下朋遊，曾無凡客。士有險陂，比鄰不通；人或急難，傾家以濟。素懷儉約，雅好真如，不服綺紉，不食葷血。雖粉闈有閌，朱紱斯皇，不易貴賤之心，能全始終之節。嗟乎！譽高千載，道屈一時：漢之崔駰，官終邑宰；魏之管輅，位止府丞。天乎與才，而人乎無命，自古所歎，豈獨高都而已！府公所著文集十卷，盛行於代。嗣子輪，行太常寺奉禮郎。次子轅、轍、轔、輯等，永惟過庭之訓，式遵卜宅之禮，靈需戒道，哀挽及關。靈掌東拓，地惟鄉縣；拱樹西靡，心存帝京。銘曰：
河之靈，華之精，人之傑，國之楨。年不永，位未亨，閉泉路兮冥寞，空歲陰兮崢嶸。
嘉謨，雍州武功人。舉進士，中興初為左台監察御史。嘉謨與新安吳少微同官友善，屬詞皆以經典為本，人欽慕之，稱富吳體。
客有鴻盤京劇者，財力雄倬，誌圖豐茂，繡轂生塵，金羈照路。清江可涉，綠淇始度，拾蕊歲滋，摘芳奇樹。錦席夜陳，苕華嬌春，瑤台吐鏡。翠樓初映，俄而世姝即，國容進，疑自持兮動盼，目爛爛兮昭振。金為釵兮十二行，錦為履兮五文章，聲珊珊兮佩明璫，意洋洋兮若有亡，蹁躚兮延佇，招吾人兮由房。凝釭吐輝兮明燭流注，願言始勤兮四坐相顧，時峨峨而載笑，唯見光氣之交騖。夜如何其夜遲遲，美人至止兮皎素絲，秉明心兮無他期。引鄉何其夜已半，美人至止兮青玉案，之死矢兮無彫換。既而河漢欲傾，琴瑟且鳴，餘弄未盡，清歌含韻。歌曰：「涉綠水兮采紅蓮，水漫漫兮花田田。舟容與兮白日暮，桂水浮兮不可度。憐彩翠於幽渚，悵妖妍於早露。」於是覽物遷跡，徘徊不懌，起哀情於碧湍，指盛年於光隙，擊節浩歎，解珮嘉客。是時也，楊雄始壯，相如未病，複有鄒、枚，藉藉荀令。鹹娛座客，嬉妙情，灑豪翰，動和聲。使夫燕姬趙女，衛豔陳娥，東門相送，上宮經過。碧雲合兮金閨暮，紅埃起兮彩騎多，價奪十城之美，聲曼獨立之歌，況複坐弦酌而對瑤草，當盛明而謂何？
臣某言：今月七日，奉十月二十三日制書，大赦天下。日者關輔之地，鑾輅曠遊，山川望幸，積有年歲。是以西土耆老，東首累祈，濬城隍，修宮室，考舊邦之式，稱長安之盛。福應旋至，嘉穀屢昇。故奉時無違，乘輿迺降，六龍大動，群方鹹悅。善三光增曜而漢祚隆，萬戶加嚴而高居壯。紫宸端拱，朝諸侯而垂統；鴻霈流恩，申三宥而作典。浹洽遐邇，孰不抃躍？臣寄重軍州，地連肺腑，載覃天恩，不勝悅豫。無任踴躍之至，謹奉表陳賀以聞。謹言。
臣某言：伏奉二月十四日敕，賜臣絹一百匹；又奉其月二十六日敕，除臣男之輔尚舍直長史。麗澤之來，匪月而降，受賞轉級，惟臣及子。寵渥所分，臣無與二，夙夜惶悸，萬殞增惕。然旌節所統，緣邊千里，禦寇既廣，兵賦自殷。受任非據，屢移年祀，未能司大事而靜外虞，汔小康而蠲內役。而崇班厚貺，載在臣門，將何以祇拜殊渥，光顯休命？此微臣所以有死無報也。南望闕庭，以榮受懼，無任悾款之至，謹附表陳謝以聞。
臣某言：伏奉車駕以今月二十二日西至長安。臣聞鹹秦奧壤，河洛舊區，王者是宅，因時順動。故睿情載佇，西眷邦土，玉軔金根，夭旋雲被。皇輿凱入，在藻知歸。臣忝葭莩，謬膺垣翰，尹就靡托，陪鑾遂阻，紫宸漸遙，丹慊空積。伏惟祁寒在候，輦路逶迤，法駕就蹕，聖躬多祜。然後辟天陛而臨舊都，巡卜征而考元吉者也。無任悅豫之至，謹遣某官奉表以聞。
得津吏告：下方傷水，請毀左右堤。水工景固爭。
九土之宜，高卑異等；百川之勢，麵背殊源。所以堤設沈薪，以防其溢；河流酸棗，竟被其災。今者津吏所陳，水浸方盛，請毀堤而取便，遂抑強而扶弱。考古頹傾之異，前後乖奉之宜，（疑）未爽《河渠》之篇，深符《溝洫》之記。工人有諍，即事雖通，請更辨於今形，方可遵於古典。
佺期，相州內黃人。第進士，神龍中曆官太子詹事，開元初卒。
峽山寺者，名隸端州，連山夾江，頗有奇石。飛泉迥落，悉從梅竹下過。渡口至山頂，石道數層，齋房浴堂，渺在雲漢。神龍二年夏六月，予投棄南裔，承恩北歸，結纜山隅，周謁精舍，為之賦焉。
峽山精舍，端溪妙境，中有紅泉，分飛碧嶺。若迺忍殿臨岸，禪堂枕江，桂葉薰戶，蓮花照窗。銀函獅子之座，金刹鳳凰之柱，野鹿矯而屢馴，山雞愛而頻舞。千層古龕，百仞明潭，幡燈夕透，杖缽朝涵。炎光失於攢樹，涼風生於高竹，仙人共天樂俱行，花雨與香雲相遂。法侶徘徊，齋房晏開，心猿久去，怖鴿時來。走何為者？竄身炎野，旋旆京師，維舟山下。稽首醫王，誓心無常，向何業而辭國？今何緣而赴鄉？豈往過而追受？將來愆而預殃？即撫躬而內究，幸無慝以自傷。心誤辱而知忍，跡係窮而辨方，嘉邇來之放逐，為吾生之津梁。
縹緲之間，有禪關焉，俯尋碧灣。敕特賜之廣廈兮，名標峽山：嶄然七十二峰兮，高侵雲漢；亙爾百千萬紀兮，永鎮人寰。切惟羊城王嶺之要衝，清遠諸峰之高壓，中有絕境，山名曰峽。澗穿一水之流，旁列兩峰之夾。層崖邃穀，疊屏帳以重圍；怪石奇峰，聳樓台之高插。山尖兮嶺危，天環兮地旋。前山踴兮龍奮躍，後山猛兮虎蹁躚，冠出巫山之十二，高超法界之三千。霧鎖煙籠，真物外虛無之境；月明風嫋，實壺中未有之天。春木茂兮翦琉璃，春花開兮靄蘭蕙；夏風涼兮來殿閣，秋霧冷兮滴鬆檜；冬爐煖兮新炭酷歲醪酌兮杯盤美。壯蓬萊三島之居，類天闕五雲之際。閑憑晚閣，指天外之霞飛；夢斷曉鍾，聽雲間之鶴唳。記事者曰：「昔在梁武帝，統臨幅員，極降二庶子之青襟（疑）來五羊之穗鞭。其後化遊士以去此，讬舒州之夢焉。」於是雲奔電激，神殿一霎而至止；雕梁峻柱，金身丈六以巍然。爰立靈祠，居二禺而作鎮；中有梵鐔，群列釋以安禪。輒有怪異紛紜，神靈出沒。達磨石兮，聖跡俱存；觀音泉兮，源流不絕。老人鬆畔竹交加，白泡潭中魚跳躍。猿環不見，時聆古木號風；犀鎖已沈，夜有寒潭浸月。更複台高獅子，岩產金芝，蘚斑斑兮定心石，水淼淼兮放生池。龍磨角而江澄素練，嶺蟠縹而雲走輕旗。舍利塔兮觀神人之現，波羅樹兮聞異香之奇。煙鎖釣魚台，往事空追於趙子；雲迷和光洞，今人莫見乎昌期。雲衲來遊，琴書投靜，恬然淡泊，於吾是酩。役役芬華，而非所競，何妨拚峽山之遊，恍乎步蓬萊之境。
羌蝴蝶之可憙兮，紛化育乎陽和。二角六足，蠕腹狀蛾，脈紺縷以元翅，點赭珠以緗窠。淩獵蘭蕊，噓吸蕙葩，飛將進而又退兮，含百態以委蛇。豈綿舞而不懈兮，柰眾芳其鑠何？圖君子之翠屏，儷彩族而星羅。蒙左右之深賞，況夢寐之所嘉。
維景雲二年歲次辛亥十月壬寅朔十日辛亥，皇帝若曰：於戲！谘爾故章懷太子良娣張氏，家承峻閥，代襲徽猷，法度有章，言容克備。始應良選，入奉元儲，柔規緝於上下，淑問揚於中國。恩絕賓帝，七日無歸；義申從子，百齡先謝。言念窀穸，憫悼良深，追崇徽號，典故斯在。是用命某官某乙冊爾為章懷太子良娣，魂而有靈，膺茲寵數。
維景雲二年歲次辛亥二十日癸亥，皇帝若曰：谘爾金城公主，幼而敏惠，性質柔明，徽藝日新，令容天假。先帝承皇祖之寶訓，繼文成之舊姻，割天性之慈，徇安人之業。何蒼生不幸，紫宸厭代，朕勉及丕業，兢守大烈。永懷同氣，注心遺體，靖言河湟，無忘鑒寐。湯沐之數，信命之勤，追平昔而載深，於骨肉而加等。於戲！禮之隆殺，大係於情；情之厚薄，抑亦在我。今猶子屬愛，何異所生？然叔父繼恩，更思敦睦。是用命朝散大夫試司賓少卿護軍曹國公甘昭充使，試詹事丞攝太子替善大夫沈皓仙為副，持節往冊爾為朕長女，依舊封金城公主。率由嬪則，無替爾儀，載光本朝，俾乂蕃服，豈可不慎歟？
議曰：臣聞表終受名，按存考行。王姬內範，胎教潛流，徽問積中，知之在下。公主降靈宸極，外慶高禖，貞惠日嚴，柔明天縱。英姿灼乎齠齔，夙智形於繈褓。孝為德本，資色以養親；禮即敬輿，履謙而軌物。生成天族，長自華宮，珠玉滿堂，不忘於浣濯；歌鍾成列，載玩於圖史。恭聞懿風，庶睹嬪則，未延百兩，奄遘重泉。皇產正位瑤圖，追榮金榜，穠華失秀，軫餘悼於生前；彤管凝芳，追令名於沒後。謹按《周禮》諡法：「容儀恭美曰昭，慈仁短折曰懷」，請諡曰昭懷公主。謹議。
少微舉進士，調晉陽尉，中興初拜右台監察御史。
臣仁亶言：今月一日，春官牒至，皇帝陛下去月二十五日光臨寶極，誕告萬方，億兆群生，抃舞欣賀。中賀。臣聞皇天愛人，則有非常之主；聖人受命，必複先王之業。伏惟皇帝陛下明德動天，輯寧國家，張乾坤之重位，紹文武之耿光。日月再貞，正朔惟序，百神啟佑，九服鹹若，天下元元不勝慶戴。臣夙仕皇朝，被荷恩化，荏苒勤役，複遇聖明，枯朽再生，慶抃之情，特萬恒品。臣忝慶州域，未獲馳賀闕庭。
臣某言：伏奉某月日恩敕，以臣男某為某官。臣實多幸，偶遭皇運，鳴玉以相，建圭土而王，大錫崇榮，斯亦極矣。先臣老母，複荷渥恩，追亡寵存，光被窀穸。自妻及弟，雙綬六珈，闔門振耀，惶懼未已。今臣子某，年方髫齡，服臣之榮，為祿已甚，更承天秩，將何以堪！殊澤薦臨，斯厚存寵，敢不祇奉，拜命之休。無任悚荷之至。
臣某言：臣亡父某，昔在聖朝，累蒙進任，亟登麟閣，纘校秘文，衛跡鳳池，翊謀神化，內陳青瑣之拜，出有朱輪之寵，何其休哉！而恩榮未報，釁禍潛起，闔門而就拘，連頸而待戮。陛下發雲霓之彩，回霜電之威，舍過好生，全棄嶺表。一蒙渙汗，忻惜命之恩；萬里奔波，無乞骸之望。竄身邊裔，皓首荒隅，以臨年之危，坐炎方之瘴，雖欲勿死，其可得乎？遠謝闕庭，奄先泉路，旅櫬斯朽，今猶未還。興言血下，號懼交集，臣某中謝。陛下通天之歲，複降恩敕，追魏某、崔某及臣亡父等赴都。元忠或入處台相，出臨藩牧，門庭曜軒組之榮，妻子厭梁錦之美。其李乙雖死，亦蒙贈官；子某，又登微職。惟臣一門之內，存亡俱不霑恩，臣之不天，亦胡顏上訴？然比生則孤臣豈敢？同死則存李獨優，皇天平分，豈其偏施？伏惟皇帝陛下惠育群生。無幽不燭，臣之孤苦，皇天所鑒。父終嶺外，喪在關中。宇宙雖廣，無一廛之地；弟妹幼稚，絕鬥舂之儲。兩柩雙魂，未遑安厝，臣所以鯁情割懇，忍而未死者，竊為此耳。倘雲雨之賜，複潤無私，則南有歸來之魂，北無高堂之位，臣之罪也。不任崩迫之至，謹奉表以聞。輕觸宸嚴，伏知待罪。
臣聞鼎者，夏後氏作。群牧貢金，遠方圖牧，備諸山澤，以禦魑魅。厥後嗣德昏亂，鼎遷於商，夏之寶也。杞不足徵，殷既有之，又患失之。周德休明，神寶不墜，百代可斷，伏惟陛下光大而當之。若迺崇貫之器，金玉之鼎。鎔首山，發脽上，列太廟，序明堂，克昭靈命，以奉上帝，非愚臣所敢議。臣聞禮之興也。始諸飲食，故先王之制，日舉九鼎。蓋芍藥淳熬，滌氵隨膏餌，禦九州之美，順四時之和：臣所以征繕北金，敢貢新鼎。夫有器必有銘，臣竊見九州攸同，迺述九號。夫永昌天中，所以基皇周也；長安及岐，所以紀靈瑞也；武興建都，所以光帝閈也；日觀雲亭，所以美外中也；少陽載青，所以冀儲德也；東原底平，所以廣封植也；江都淮海，所以肆朝宗也；江陵作鎮，所以制荊蠻也；成都奧區，所以遏珍貢也。夫此九者，誠不足揄衍鴻休，昭振方統。庶睹者美其所稱，知有由作。微臣朽老不達，有慚歌頌，塵八命之寵章，負中軍之重任，匪躬厥獻，伏表汗流。其九鼎銘，謹敢列上。謹遣某官奉表以聞。
仆抱書劍河洛，歲月多矣，曷常不憶林宗，想元禮，慨然今古，追思盛德。有太原莊❥雄材特達，信而好事，招獎英奇，亦千載一時也。取樂文翰，不孤風景，置旨酒，命群公，列坐層樓，觀望天地。煙霞咫尺，在右娛賓；山水淒清，縱橫在目。其時既晚，其日將闌，度北牖之涼風，下南端之白石。覽物增思，遊子多懷，迺眷斯文，斯乎不墜雲爾。
夫鍾者，梵場之信鼓也。聚萬法者，莫大乎信鼓。是故佛置信鼓，所以窮遠究微，一切賢聖，恒河沙數者也。所以開教設敬，使天下之人，善勸而淫懼也。所以制鬼神之端，而魔魅不得閃其奸，義刹不得載其毒也。故以聽則不惑，以念則受福者，信鼓之謂矣。洞夫樹之而不朽，攻之而不匱，颺言曰：皇後之舊業也。飛龍在天，載華厥號，殿翼，庭煌煌，井甃不改，耽耽萬構，有鍾在堂，窕而不滿。越相公禦史大夫钜鹿魏元忠，仗旄鉞，振金鼓，發秦兵河卒，利伐玁狁，鉤車逐而北之，於是休兵。十月，入自禪關，聞鍾聲，薄而觀之，曰：「斯一鼓鐵也，曷以昭蘇群聾，光響皇梵？」願稅金紫之秩，賈梁岷之銅，張而鏞之，俾兵哮吼，埏周俶字。會東郊不開，公於是再有盧龍之役。天子申命執金吾南陽張公仁亶以魏公之事，端尹北京，保釐府戎，左右梁葉，纂鑄洪器。庀工慮鈞，塗坯堪劂，壤象晞炭，隧宣火房。盍飛廉，扇回祿，金光鑠，鉛液注，煎準沸渭，爛烻烘赫。爇重雲，焮寶界，鬱攸而不可響者，旬有日矣。迺撤迺相，制作可觀，嚐試而鏗之，聲聞於天。得未嚐有：大而不槬，敏也；長而不掉，正也；固而無瑕，忠也；扣之則應，信也。大扣則粗厲而猛奮，勇也；小扣則清逾而溫韻，仁也。剛而為圜，天也；含章可貞，地也。非夫虛妙純粹，幽替而不測者，孰能致於此？
故良冶歔欷，群真恞躍，自相與建高台於西廂，殫土木之環峻赫如也。則俯紼以累之，攢欒以扛之，千人引，萬人唱，夫力斯拔，迺登大懸焉。猛虎贔負以奮翣，長縆掣曳以縻扌牟，四緇用壯，是拒是考。始作也，鍠鍠乎雙城井陌，震來虩虩，少縱也。驚遠而懼邇，山訛而河泄，蹶狂故顏劄（疑）啜爾其亂也，天地殷，雷霆鬥，魚脫淵，羽[E162]雊，虦駮栗栗而汗涸，況貔虎與百獸？夫其終也。戢怒遊威，舂容將盡，久而不絕，雄雄乎無間北方之強能與，罔不諦聽而求時夜。於是旭旦之音達，而人用悛惕，伐虞泉而人悲衰老，鼓昏定而人悟煩愛。宵中哉人釋其病，昧爽哉人窒其意，欲惣九圍而利萬有者，勉是夫！初大夫之禱施也，人鹹曰休哉；夫美而不稱，君子以為誣矣。若二公美，莫不可歌也，則其疇離之。頌曰：
佛說撞鍾本三聲，昭會百眾持六情。厥有叱王愛輪割，故我長擊以護脫。因而作偈演之曰：一救冥獄湯劍時，二救餓厲釋縲饑，三救六畜報愚癡，四救修羅勇且疑。凡鑠堅剛十耗一，我金再煉滋百鎰。巍巍神力誰其屍？大道至感曰諸佛。
