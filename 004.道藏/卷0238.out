藏用字子潛，幽州范陽人。舉進士不得調，隱居終南山。長安中徵拜左拾遺。神龍中知制誥，遷中書舍人。景龍中至尚書右丞。先天中，附太平公主配流嶺表。會交阯叛，有捍禦勞，改昭州司戶參軍，遷黔州長史判都督事。未行卒，年五十餘。
臣某言：臣聞孝於親者，然後可以忠於君；理於家者，然後可以移於國。臣實妄庸，叨奉明聖，職在樞要，切寄股肱，恩非始圖，榮絕流輩，臣之殞身，無以上答。然臣老母今年八十有一，起居漸廢，齒發日衰。飲食朝晡，非臣不膳；寢興侍奉，非臣不歡。臣欲僶俛國朝，則顧複無報；臣欲歸養私第，則聖澤不貲：實類羝羊羸角，主同狼跋其尾。去歲陳乞，初沐聖恩，旋承後命，不垂允納，良由臣孝道衰廢，至誠無感，扣心泣血，夙夜無寧。臣自受北征。綿曆旬月，慈母銜泣，朝夕倚閭，寢膳不時，重增羸耗，臣子之道，何以為心？陛下聖澤遠覃，中外無事，彝倫攸敘，俊乂盈朝，臣之短才，無所裨補。伏劄毀垂矜察，俯遂私恩，許臣告歸之請，終臣犬馬之養。然後糜軀粉骨，上答天造，奮身虜庭，效命戎幕。臣之萬死，不敢為恨，無任愚懇之至。
臣愚雖不達時變，竊嚐讀書，見自古帝王之跡眾矣。臣聞土階三尺，茅茨不翦，采椽不斫者，唐堯之德也；卑宮室，菲飲食，盡力於溝洫者，大禹之行也，惜中人十家之產，而罷露台之制者，漢文之明也：並能垂名無窮，為帝皇之烈，豈不以克念徇物，博施濟眾，以臻於仁恕哉？今陛下崇台邃宇，離宮別館，亦已多矣，更窮人之力以事土木，臣恐議者以陛下為不憂人、務奉己也。且頃歲已來，雖年穀頗登，而百姓未有儲蓄。陛下西幸東巡，人未休息，土木之役，歲月不空。陛下不因此時施德布化，複廣造宮苑，臣恐人未易堪。今左右近臣，多以順意為忠；朝廷具僚，皆以犯忤為患：至令陛下不知百姓失業，百姓亦不知左右傷陛下之仁也。臣聞忠臣不避死亡之患，以納君於仁；明主不惡切直之言，以垂名千載。陛下誠能發明恕之制，以勞人為辭，則天下必以陛下為惜人力而苦己也。小臣固陋，不識忌諱，敢冒死上聞，乞下臣此章，與執事者議其可否，則天下幸甚。
毛子足下：勤身訪道，不毒氛瘴，裹糧鬼門，放蕩雲海，有足多矣。一昨不遺，猥辱書劄，期我遐意，詢於道真，數纖慚愧也，仆知之矣。士之生代，則有冥誌深蔽，滅倪霨窒，煉九還以咽氣，味三秀以詠言，因將養，蒙全理，不以能鳴夭性，則其上也。義感當途，說動時主，懷全德以自達，裂山河以取貴，又其次也。至於誠信不申，忠孝胥缺，獨禦魑魅，永投豺虎，無面目以可數，推心膺以問天，斯最下也。仆在壯年，常慕其上，先貞後黷，卒罹憂患，負家為孽，置身於此，何顏複講道德哉？雖然，少好立言，亟聞長者之說；老而彌篤，猶憐薄暮之晷。加我數年，庶無大過。覽莊生鯤鵬之喻，則乾坤龍馬之旨可好矣；培風運海，則六九之源無差矣；隳之正氣，則洗心藏密有由矣。開卷獨得，恬然會真，不知寰宇之寥廓，不知生之與謝，斯亦暖昧所守，何必為是。倘吾人起予，指掌而說，今之隱幾，不亦樂乎！道在稊稗，❥無相阻，曷為區區，過勞按劍也？頃風眩成疾，下淚複厲，力此還答，無所銓次，淹遲❥期，庶不我責。盧藏用頓首。
昔孔宣父以天縱之才，自衛返魯，迺刪《詩》、《書》、述《易》道而修《春秋》，數千百年文章粲然可觀也。孔子歿二百歲而騷人作，於是婉麗浮侈之法行焉。漢興二百年，賈誼、馬遷為之傑，憲章禮樂，有老成之風；長卿、子雲之儔，瑰詭萬變，亦奇特之士也。惜其王公大人之言，溺於流辭而不顧。其後班、張、崔、蔡、曹、劉、潘、陸，隨波而作，雖大雅不足，其遺風餘烈，尚有典型。宋、齊之末，蓋憔悴矣，逶迤陵頹，流靡忘返，至於徐、庾，天之將喪斯文也。後進之士若上官儀者繼踵而生，於是風雅之道，掃地盡矣。《易》曰：「物不可以終否，故受之以泰。」道喪五百歲而得陳君。君諱子昂，字伯玉，蜀人也。崛起江漢，虎視函夏，卓立千古，橫制穨波，天下翕然，質文一變。非夫岷、峨之精，巫、廬之靈，則何以生此？故其諫諍之辭，則為政之先也；昭夷之碣，則議論之當也；國殤之文，則大雅之怨也；徐君之議，則刑禮之中也。至於感激頓挫，微顯闡幽，庶幾見變化之朕，以接乎天人之際者，則《感遇》之篇存焉。觀其逸足駸駸，方將摶扶搖而陵太清，躐遺風而薄嵩、岱，吾見其進，未見其止。惜乎湮厄當世，道不偶時，委骨巴山，年誌俱夭，故其文未極也。嗚呼！聰明精粹而淪剝，貪饕桀驁以顯榮，天乎天乎，吾殆未知夫天焉，昔嚐與餘有忘形之契，四海之內，一人而已。良友歿矣，天其喪子！今采其遺文可存者，編而次之，凡十卷。恨不逢作者，不得列於詩人之什，悲夫！故粗論文之變而為之序。至於王霸之才，卓犖之行，則存之別傳，以繼於終篇雲耳。
夫理存於業，理契則業忘；心宅於形，心寂則形勝：豈不以體會機化，通同我人，馳無役有而吻合，出生入死而無際？古之懸解者，懷挾海嶽，提挈天地，掌擲千界，身沒一絲。前際後際其非動，無去無來而常樂，豈支離其德，孟浪其言哉？蓋同體大非，而物不能自物也。則有泳其洪波，誌其小行，指元源以驤首，扣幽鍵而少留，亦能捭闔形神，度越茲數，則衡嶽思海之列，可得而稱矣。衡嶽寺者，梁天監三年立。本名善思，暨陳改為大明，有隋號為衡嶽，則衡山之心也。二十八宿，上飛翼、軫之晶；三十六都，下蟠吳、楚之紀。赮駮舒蔚，爍爛炳煥以萬殊；鬆標玉聳，清蒼璀錯以億尺。水碧嚴霜而育粹，雲芝佇秀以孕真，幽岫滅氛，絕頂無跡。遊其質者，則蘧廬清明；挹其靜者，則營魄淵澹。信神明之所棲遲也，故異人接踵，於此焉遊。靈跡葳蕤，道風綿邈，自鷲岩西，象教東流，勝躅雖多，宗元或替。至於仗智慧劍，壞煩惱軍，理以意傳，階惟神遇者，未有斯美之盛也。然而年代悠邈，故老或遺，真詮緬微，後生何述？有沙門惠日，俗姓慶氏，濮陽人也。息心達道，利見觀方，自北徂南，爰憩茲嶽。入空寂舍，覺今昔常然；到清涼池，知我人非遠，備聞眾異，祇觀前修。而山閑樸略，簡篇無次，遂覃思翰墨，博采遺風，事無虛美，務存摭實，自思大師凡一十八人，著之於傳。藏用早遊斯道，頗涉藝文，承日真之恩獎，聞眾公之故事，心存目想，若見期人，倘茲理或存，亦旦暮之斯也。遂懷銅秉翰，序其傳焉。
藏用常以俗多拘忌，有乖至理，迺著《析滯論》，以暢其事。詞曰：
客曰：「天道元微，鬼神幽化，聖人所以法象，眾庶由其運行。是故大撓造甲子，容成著律曆，黃公裁變，元女啟謨。八門禦時，六神直事，從之者則兵強國富，違之者則輔弱朝危。有同影響，若合符契，先生亦嚐聞之乎？」主人曰：「何為其然也？子所謂曲學所習，懦儒所守，徒識偏方之詭說，未究亨衢之通論。蓋《易》曰‘先天不違’，傳稱‘人神之主’。範圍不過，三才所以虛中；進退非邪，百王所以無外。故曰‘國之將興聽於人，將亡聽於神’。又曰‘禍福無門，唯人所召，人無釁焉，妖不自作。’」由是觀之，得失興亡，並關人事；吉凶悔吝，無涉天時。且皇天無親，惟德是輔為善者天降之福，不善者天降之殃。高宗修德，桑穀以變；宋君引過，法星退舍：此天道所以從人者也。古之為政者，刑獄不濫則人壽，賦斂蠲減則人富，法令有恒則國靜，賞罰得中則兵強。所以禮者士之所歸，賞者士之所死，禮賞不倦，則士爭先赴。苟違此途，雖卜時行刑，擇日出令，必無成功矣。自季代遷訛，俗多徼幸，競稱怪力，爭誦詭言。屈政教而就孤虛，棄信賞而從推步，附會前史，變易舊經，依托空文，以為征驗。覆軍敗將者，則隱秘無聞；偶同幸中者，則共相崇飾。豈惟聽之增惑，亦迺學人自是。嗚呼！習俗訛謬，一至此焉。
「夫甲子興師，非成功之日；往亡用事，異制勝之辰。苟修其德，何往不濟？夫環城自守，按陣重圍，無關地形，不乘天道。若兵強將智，粟積城堅，雖複屢轉魁剛，頻移太歲，坐推白武，行計貪狼，自符難鬥之祥，多貽蟻附之困。故曰任賢使能，則不時日而事利；法審令正，則不卜筮而事吉；養勞賞功，則不禱祀而得福：此所謂天時不如地利，地利不如人和。故太公犯雨，逆天時也；韓信背水，乖地利也；並存人事，俱成大業。削樹而斬龐涓。舉火而屠張郃，未必暗同歲德，冥會日遊，俱運三門，並占四殺。杜郵齒劍。抑唯計沮，垓下悲歌，實階刓印。若以並資厭勝，不事良圖，則長平盡坑，固須恒濟；襄城無噍，亦可常保。是知拘而多忌，終喪大功，百姓與能，必遺小數。金難樹上，方為楚國之殃；萬畢枕中，適構淮南之禍。刻符指盜，反更亡身；被發邀神，翻招夷族。籲嗟威鬥赭鞭，不禳赤伏之運；築城斷岡，何救素靈之哭？火災不驗，裨灶無力以窺天；超乘階凶，王孫取監於觀德。九徵九變，是曰長途，人謀鬼謀，良歸有道：此並經史陳跡，聖賢通規。仁遠乎哉？詎宜滯執？」客迺蹙然避席曰：「鄙人困蒙，不階至道，請事斯語，歸於正途。而今而後，焚著龜，毀律曆，廢六合，斥五行，浩然清慮，則將奚若？」答曰：「此所謂過猶不及也。夫甲子所以紀日月，律曆所以通歲時，金木所以備法象，黽蓍所以前人用。聖人以是神明德行，輔助謀猷，存之則葉讚成功，執之則凝滯於物，消息之理，其在茲乎！」客於是循牆匍匐，帖然無氣，口去心醉，不知所以答矣。
維年月日，某官名恭吊漢忠臣將軍紀信公曰：皇綱絕兮帝紐頹，王風悲兮霸道衰。天運促兮周以霸，秦德棄兮漢業開。何項王之贔屭，作驅除於雲雷？豈淵海之飛蕩，資拔山之偉才？於是左契歸楚，群雄奉職。皇矣漢祖，獨負其直。矧滎陽之圍城兮，既孤而逼；偉將軍之天誘兮，矯奪其識。彼見危而授命兮，亦各有時；考振古以為觀兮，罔恢帝基。感將軍之發憤兮，壯大義之在茲，仰前修以砥節兮，顧車回而馬遲。嗚呼！身既焚兮業既昌，楚歌絕兮漢道光。君不旌兮史不揚，功不錄兮歿不殤。奄孤墳以載葬，抑千祀而為荒。皇周敷訓兮澤及枯胔，伊予寡德兮忝宰茲地。奉宣嘉猷兮懼屍厥位，❥❥將軍兮允忠且義。托神交於萬古兮，實獲心誌，迺斬石於他山兮，式幽墳以昭賁。詞曰：攝提貞歲兮奉揚仁風，跋涉草莽兮詞吊紀公。善彼勇兮殺身為忠，九原不作兮予將焉同？金石刻名兮千萬歲，魂魄光烈兮為鬼雄。
有漢忠烈，姓紀名信，官族代載，史失其書。昔秦始皇棄六代之業，窮天下之力，以從其心。施及二代，薦作昏德，人怨神怒，百姓與能，此皇天所以興漢祖也。夫龍躍虎變，不有非常之災，則不能蔚其文而神其行。故英雄豪傑，雷動震擊，並起而亡秦。當是時，海水飛而無紀，王綱穨而不紐，強者制命，弱國連衡。項籍提八千之兵，鼓行而稱伯，隳名城，阬勁卒，弑義帝，屠咸陽，七十餘戰而天下大定矣。於是背關懷楚，專制主約，雖負河山，藉舊業，南面而稱孤者，猶膝行請命，舉國受署，莫能枝梧焉。而高祖奮於漢中。定三秦之地，扶義仗信，東向而爭天下。天下之命，縣於二雄，山東紛紛，螽合蟻聚，未有所係。籍當以百萬之眾，困高祖於滎陽。紀公推天曆之在劉，顧臣節以自僨，躬載黃屋，出東門而詫之，沮百萬之氣，頓強楚之威，奪諸侯之魄，回霸王之機。身焚孤城之下，功濟廟堂之上，高祖因之以成帝業。雖宏演納肝而無悔，幹犨請矢而不疑，公孫抱子而為詐，孟陽寢床以自欺：其忠則然，於大業不可以希也。先軫免胄以立誠，鋤麛觸槐以取喪，富辰懟諫而赴翟，仲由結纓而為壯：其節則全，於大機則無以尚也。荀息守言而死事，豫讓感遇以自殘，石乞就烹以徇白，漸離隺目以報丹：其義立矣，於大濟則闕焉。故功貴成，業貴廣，苟有大賴，則輕太山於鴻毛，壯哉紀公！誠得其死矣。夫城郢而增君名，寢齋以祈於死，其於忠也，不亦泰如！於戲！仲尼所謂殺身成仁，臨難無苟免者，則紀公其人也，而曆載數百，莫能表之。
縣令會稽孔君，名祖舜，字奉先，資大聖之緒，秉忠孝之規，清身以激俗，矯枉以從政，到官視事，三載有成。於是鄉之碩老，攝齋而請曰：「府君以盛德茂才，宏宣大化，旌孝尚節，敦學務農，人無懸耜，野無冥草，可謂政之美者也。而紀公之墓，蕪而不顯，豈所以鼓舞前誌，發揮臣子之道哉？」府君迺谘謨寮吏，稽古訓典，以為忘生從道者仁也，沈斷固分者義也，威儀不忒者禮也，好謀而成者智也，有死無二者信也，決機興運者明也，大節不撓者勇也：夫藏一行於人，則銘之金鼎，輝鑠風雅，況紀公兼而有焉，斯實忠臣義士之殊尤，而文獻之所先也。故表商容，式幹木，君子韙之，迺仰惟春秋旌善之義。庶幾為臣之節，奮於百代之上，凜然可以比肩她纖。俾能揚耿光，厚忠義，崇尚教化，以昭烈我明天子之風，豈不褒德而顯功哉？遂作頌曰：
雄雄紀公，自天作忠，膺皇祖兮。卓犖磊朗，瑰佹倜儻，奮威武兮。虎鬥龍戰，扶危制變，挫強楚兮。定霸興王，身焚業昌，得其所兮。雲雷經綸，迺聖迺神，萬物睹兮。千載一振，闡幽作訓，為代矩兮。三五已矣，愚聖同死，苟無足而稱焉，吾何以貴夫古兮？
長安元年，鄉人白孔府君，請為紀公建立碑表，府君具狀申請，而州寮以為異代風烈，令式無文，且懼鄉人頭會，抑而不建。孔府君感激忠義，拘牽下僚，迺歎曰：「吾以不才，忝茲邦政，至於激貪勵俗，旌孝尚忠，牙子之行，教化之端也。鄉人之請，允有禮矣，吾可以嚜歟？」至二年七月，迺自減私俸，將斬石采山，以旌忠烈。會有耕❥於紀公墓側居人田中得一古石，磨礲俱❥但無文字，其螭首及兩側龍距文，仿佛有子丹碑法生動之勢，非近工所為，詢之故老，莫究年代。府君遂酬地主之直，樹之於墓，刊勒斯頌，豈神明昭應，有所戚發哉？何其幽顯之符會也？鄉人奔走而觀者甚眾，鹹喜紀公有述，幽石自彰，❥以崇宰君之徽烈，表至誠之必感。夫減俸以旌賢，至清也；希古以砥節，至忠也。不然，後❥何以仰德而立名哉？迺於碑陰，刊紀斯異。
蓋天地無私，窮理者惟性；陰陽不測，寓形者曰神。飛龍禦乾，固洗心於密；大鵬運海，亦止氣於符。致言乎寥廓之場，抑有幽兆；會精於寂滅之域，罔窺成憲。豈禮樂仁義，漸漬之速相資；將受相行識，明昧之功互用。粵我元聖，於照竺乾，知生生不生，以一乘為貞實；體滅滅不滅，以三身為去來。示八萬法門，應乎六道；運百千方便，極乎兆域。小枝小葉，灑甘露而俱霑；非想無想，覆慈雲而畢潤。四天為界，陱輪斯擲；十地登庸，大車以載。然後示凡遺化，即色歸空，亡筌於善逝之名，脫屣於無餘之分。雖薪盡火滅，菩提無可作之期；而影謝燈傳，智惠有不止之壽。舍利形像沙界，滿於文提；修多文字泉宮，演於科目。則言非理適，而理必因言；見異真詮，而真固憑見矣。
容州都督府景星寺者，高宗天皇大帝所建也。高宗繼濰駸武，纘曆登樞，淳化洽於無垠，至德覃於有截。緝熙庶績，平章百姓，沐兩思理，窅然姑射之風；順風聞真，邈矣崆峒之野。金繩玉檢，躋日觀而告成功；寶篆瑤緘，禪雲亭而肅明祀。靈茅瑞鰈，海嶽之珍畢萃；氣象謳歌，天人之心允接。增封東岱，有景星乘象，制諸州置寺，仍景星為名，蓋恒星幽感，金人應夢之兆也。是時天子接千歲之統，揖九牧之符，日月告休，風雨時若，人是用息，化臻俾人。故列嶽之建刹者，罔不揆日庀徒，儀星起構，欂櫨嶷而爭聳，瑤碧煥以相輝。而此邦荒服權輿，墉隍草創，雖璿題可訪而金地猶蕪。時都督樂處元，以式遏為心，未遑經始；後長史陳善宏，以薰修為念，頗加翦。於是香緣法侶，聽鍾梵而知歸；飛錫上方，仰幡花而發行矣。垂拱中，有寺主僧伏伶者，密行稱獨，解空無二。法雲持誦，即降天花，惠風宴坐，允飛靈液，厥有甘露，泫於庭柯。都督李行褒具狀以聞，中旨宣諭，賜天柱納一條，由是歸依檀度者，日有之矣。
天授中，改為大雲寺，移額於城西焉。五緯韜光，三靈改貺，法因事起，修塔廟而依然；名隨代遷，仰絲綸而已替。星辰可望，尚想衣冠；楝宇無瞻，鞠為禾黍。通天中，賊謝策、陳隱等幹紀叛換，縱兵郊郭，虔劉邑居，焚爇城市，尊儀法宇，複成煨燼，惟阿育王像，並夾侍菩薩，不墮烘燎。夫元精衝隱，非擬議所及；道真密趣，豈知識能究？然而即體均化，所契者莫殊；就物同如，彼適者誰拒？山河信隔，我念不疲；金石自流，外緣罔易。法身寶相，理則固然；像教遺形，曷以臻此？抑靈姿密會，神明之所扶持也。禦史李令質具狀以聞，有敕褒異，仍令農隙繕葺。聖曆之際，都督沈仁果將事開拓，審曲麵勢，規模博敞，移置於城，矩臬所圖，有儀式矣。神龍初，為龍興寺。道以不住為名，事以無常為體。海桑頻變，詢故老而猶存；星榆既往，訪賓實而無所。故景星之號，淪於再祀矣。
今都督光府君名楚客，樂安郡人也。昔光曜契理於元言，光音造靈於真位，自茲厥後，英邁聯華，公實濟之，不墜其緒。夫其瑰姿雅量，貞操峻節，朗若登昆邱而剖虹玉，自為廟廊之寶；錧秘匣而見龍泉，即成軍國之器。精識粹理，婉詞奧學，又似武庫居府，圖象莫遺；文軒在藻，庭黼斯備。始以孝廉擢第，倅西城尉，曆增城南海令、韶州司馬、廣州都督府長史兼經略副使，制加朝散大夫，充嶺南五府安撫經略副使。以功倅遊騎將軍，守右驍衛翊府右郎將兼檢校廣州都督府長史。以親累貶授藤州司馬，守之晏如也。尋授朝散大夫，守邕州都督長史。未幾，擢授檢校邕州都督，充開馬援古路使，北轉安南副都護賀州刺史。累充邊隅，任參文武，張綱靜寇，攘敚載清；魏綘和戎，威懷允輯。安仁作賦，初直虎賁之省；馬援言邊，複綰狼荒之郡。
朝廷以容山諸越，鬼門多梗，博選吳逋，僉歸望實，倅正議大夫檢校北府都督兼管內經略使。公至則宣皇明，頒時令，修戰守之備以與權，示威信之成以諭物，夷梗翕然革心矣。又以俗殊政異，風不一，因人設範，違方或二。難以慮始，可使由之，阜成日用之功，克就月將之漸。以為食者人之天，食不足焉，未可以訓時。則度其川原，分其高下，田畯至喜，是銍是獲，歲以有成矣。以為禮義者德之輿，禮義興而人倫厚。然後修其喪祭，節其賓嘉，夫夫婦婦，兄兄弟弟，庶及乎教矣。以為學校者行之府，學校立而邪枉措。時則理其詳序，敦其弦詠，青青子衿，在城闕矣。夫如是，郛廛之間，野之外，典章器服，粲然可觀。複有幽洞負阻，荒閈憑深者，瞠目駭心，滅木間分，封其林塢之固，時為道路之虞。公則奉國廟之威靈，恭武臣之貔豹，隮險冒毒，深入不毛，故振古未賓，如思蕃古往者，莫不風舉雷爍，魚潰鳥散矣。威加陬落，聲被縣道，聯虛均化，列郡同風，抑前載之所闕也。
然後親視閭閻，詢問耆老，披圖牒以望古，緝典憲以考詳，則知茲寺久蕪也。是用稽騭墜記，虔心帝藉，捧喬嶽之遺芳，餘威可戴；守疑山之舊綍，熙載思揚。今天子嗣守丕構，開元立極，修廢祀，秩無文，同符三王，超越五帝，將以軼包犧之化，洽葛天之風。而煌煌祖業，翳於遐甸，豈有司恭守率由之節也？是亦為政，敢不勤職？遂於城北廢祠，複建茲寺，即楝宇之遺趾，因庶人之子來。經之營之，是版是築，法堂迥構，畫刹孤標。雁塔分身，初疑踴出；蜂台合勢，更自飛來。清梵晨吟，龍象森而成列；華鍾夜吼，魔鬼瞑而不作。此地南馳日戶，北走石門，海陸當天下之衝，賝贐總寰中之貴。珠還浦媚，商旅之所往來；桂長岩芬，隱淪之所棲息。故乘緣趣業睹皆因者，斯亦眾矣。寺主僧惠雲、上座法練、大雲寺主僧小車、上座神衛、都維那空空、隆興寺主僧灌頂、上座道昌等，越金之粹，冰玉之英，探丹果於九部，見青蓮於一念。思惟佛影，感聖後之仁慈；棲息寶橋，愧賢臣之護屬。竊懼德充位博，功高名遂，後之來者，莫繼斯文。若夫金石之堅，讚述之美，庶乎故事不朽，則精舍可以長存矣。相與斫石建表，祈之篆刻，而作者蓋闕，故曆稔未刊。
長史知經略副使上柱國河東薛惟鑒，宏量厚德，器博才贍。一言所趣，山河罔千里之艱；片善相依，風雨投百年之分。錄事參軍鄧武龍、工曹賈長源、倉曹朱暠、戶曹房燕客、兵曹蘇奭、法曹庾德從、參軍周仁昉、黎重炎、宗庭玼、普寧令曹風、賀川令王眺、渭龍令趙大賢、欣道令陳令高、北流令李獎、陸川令黎伯倍、陵城令嚴崇甫、隨安令泰行儒、羅豆令胡行楚、宕昌令成等，學古入官，勵精祇務，聲高列寀，化洽為邦。藤州刺史李偉之、義州刺史陳大煥、禺州史陳吳客、白州刺史覃崇位、黨州刺史莫懷毅、平琴州刺史周珪、岩州刺史陳越客、牢州刺史耿仁忠、竇州刺史陳仁玘、蔚林州刺史何乾遇等，或位以材授，或職因地獎，化浹海壖，績揚朝聽。鄉人前州懷德縣令楊誕、平琴州福楊縣丞丁行忠、前白州周羅主簿覃雲方、蔚林州興業縣令盧丞祐等百有餘人，或文以幹❥或武以成節，並深悟緣起，虛懷替歎。屬鄙人罹憂五宅，投速九真，心依鷲嶺之恩，路出鳶江之徼。眾君子博我以道德，訪我以文章，昔常掌言西掖，載筆東觀，必聞其政，豈直是邦？迺靳小音，無非喜舍，其詞曰：
天運而下，元精隱曜。地靜而外，默化潛召。通才綴象，中樞演妙。含粹蘊和，會真體要。對越前覺，應速乘時。昧定凝照，虛融宴持。即體惟密，同如則悲。有感斯赴，攸稱大師。業著功揚，緣空識謝。獨園善屬，雙林稅駕。賢劫千名，塵沙萬化。惠炬方皎，傳燈不夜。昔在高宗，濰姮作主。珍圖輯瑞，瑤壇稽古。璧合珠連，雲台策府。實感真夢，元開法宇。帝鄉厭代，喬山棄秘。象韜精榮，河改名錄。歸授手識，假神足福。地還金靈，豪變王官。議識舊邦，其命維新。珠緯雖複，璿題尚淪。軒除莫究，鍾梵誰親？匪我良牧，疇皆勝因。我牧伊何？光分作扞。懿文經武，綏邊靜亂。勝因伊何？畫刹仍貫。遺綸可仰，故趾無換。帝典還揖，王城重開。風則阜，人亦子來。班爾稅式，林虞效材。崢嶸法架，肅穆香台。列嶽惟良，大藩英寀。邑稱髦俊，封美賢宰。刻頌金石，揚名山海。奉國承家，忠孝斯在。因以事起，功以銘宣。理以詞著，教以言傳。見色祈信，觀文趣緣。道場永久，我業無邊。
維唐景雲元年歲在庚戌十一月己巳，太子少傅許國蘇公薨於崇仁裏之私第，春秋七十有二。嗚呼哀哉！粵明年三月己酉，制葬我公於武功之先塋，禮也。公諱環，字昌容，京兆武功人。其先出自帝高陽，襲胤曰黎，實勤火正。逮昆吾之子，始封於蘇，以國受氏，公其後也。暨漢平陵侯子建，子侍中嘉，魏侍中則，晉尚書遯，即聯華國圖，代載明德。公高祖周度支尚書邳國公諱綽，立言成務，垂於後昆。公曾祖隋尚書右僕射開府儀同三司邳國公諱威，嘉謩成績，懿於當代。大父隋尚書職方郎鴻臚卿諱夔，理綜群品，識覃眾妙。烈考秘書丞池、台二州刺史贈岐州刺史諱亶，遊藝聚學，素風不隕。
公係上聖之遐緒，鍾盛德之泉茂，資元和以體仁，穆清明以成美。初孩而孤，稟絳郡夫人之慈訓，幼而岐嶷，聰敏冠常，始讀《山棲誌》，一覽便誦。及長，博緯經史，尤善屬詞。年十八，進士高第，補寧州參軍，轉恒州司法。丁絳郡夫人憂，自中山涉褰，跣從至京兆，哭不絕聲，性以禮全，形以哀瘠。左庶子張大安以孝悌上聞。服闋，拜恭陵丞，轉相府錄事參軍。上改封豫，官亦隨府。上即帝位，拜朝散大夫尚書水部員外郎。未幾，兼侍御史淮南廉按，俄拜夏官員外兼官尹丞，曆水部祠部郎中兼判司禮事。以親聯出為朗州刺史，轉歙州刺史、并州武興令檢校冀州刺史。累遷汾、鼎、同、汴、揚、陝，以累最入為尚書右丞，加銀青光祿大夫。遷尚書左丞戶部尚書，又拜侍中京師留守，兼理冤滯。車駕還京，持節河北按撫，加金紫光祿大夫，轉吏部尚書東都留守，尋複還守本職。廷拜尚書右僕射同中書門下三品，封許國公，監修國史。今上踐阼，拜尚書左僕射。屢抗詞乞骸，優答不許，拜太子少傅。公有子七人，長子頲，字廷碩，曆給事中、中書舍人、修文館學士、太常少卿，嚐掌綸誥，與公聯侍紫墀，接機黃閣，前後之拜，近古未有。
公體道貞固，立心簡直，多識前言，遍詳舊事。自周、隋損益，家牒可紀，公則紹之，罔不畢綜。故閨門之內，孝悌成則；朋友之間，忠信克舉。其在參佐也，婉孌柔嘉，醜夷不爭；其事藩邸也，從容諷議，賓寮是仰。四為郎，而彌綸之功布於省閤；九為牧，而循良之績著於州郡。周旋二轄，焞燿文昌；回翔兩宮，耀鑠岩廟。版圖國之信，而五教在寬；塚宰人之紀，而九流式敘。左右端揆，盡訏謨之略；東西掖闈，備忠讜之美。德愈盛而心益下，位彌大而行益恭，用能高而不危，長守富貴。考父三命，謙光數朝；平仲一心，中孚累聖。非至德淑慎，疇至此哉？夫其仁恕篤密，清廉簡惠，躬儉約以自持，蹈名教以檢物。祿以周急，不積於家；財以睦親，必均於眾。故義廣而私謁之途阻，名揚而兼濟之道宣：亦叔敖之賢，國僑之懿也。箭活通誌，精晤默識，文以蹠實，靡絢其華，學以辨微，固信於己。故始終機揆，舉無遺策，斯又子房之知，孔明之能也。造膝沃心，務存匡救，引過稱善，不近於名。故聲聞於天而口無擇，績宣於外而事罔專，蓋叔子之仁，孔光之慎也。兼斯眾善，以畣明德。
方將三階載理，前宮更曜，天命不祐，闇忽遷殂。朝喪其楨，人殞所戴。天子悼焉，遣大府卿李從遠冊書吊祭，輟朝三日。有司備禮發哀，追贈司空荊州大都督；賻絹布八百段，粟米八百石，凶事葬事並官給，賜東園秘器；大鴻臚監護，將作立碑；太常考行，諡曰文貞，禮也。皇太子別次發哀，遣洗馬吊祭，賻物二百段。祖載之日，❥❥❥官❥❥於開遠門外，別遣左常侍徐❥宣旨送於郊❥令遣洗馬如初禮，宮臣已下畢赴。朱旂載路，班劍啟行，哀榮之禮備矣，諸侯之孝終矣。公家代尚儉，載在縑竹。其生也，堂無宴客，門無主賓；其終也，塋無封樹，隧無碑表。大漸之始，遺令遵行：公卿暨親戚賵襚吊祭，一無所受；周身之外，唯❥車一乘。頲等泣血受命，罔有逾越。雖迫旨朝不旌墳壙，建碑於塋北一十五里。故臨大節而不奪，見大義而能勇，經緯之跡，文藝之行，備於國章，布在人口。懼違先訓，皆略而不書。中書侍郎同中書門下平章事昭文館學士兼修國史皇太子侍讀范陽張說，雅俗之鎮具瞻令德，文章之雄，談者為楷。偉公道德之首，徽猷可行，刊右紀頌，詞如清風。
陳子昂字伯玉，梓州射洪縣人也，本居潁川。四世祖方慶，得墨翟秘書，隱於武東山，子孫因家焉，世為豪族。父元敬，瑰偉倜儻，年二十，以豪俠聞，屬鄉人阻饑，一朝散萬鍾之粟而不求報，於是遠近歸之，若黽魚之赴淵也。以明經擢第，授文林郎，因究覽墳籍，居家園以求其志，餌地骨煉雲膏四十餘年。嗣子子昂，奇傑過人，姿狀嶽立。始以豪家子馳俠使氣，至年十七八未知書。嘗從搏從入鄉學，慨然立志，因謝絕門客，專精墳典。數年之間，經史百家，罔不該覽，尤善屬文，雅有相如、子雲之風骨。初為詩，幽人王適見而驚曰：「此子必為文宗矣。」年二十一，始東入咸京，遊大學，歷抵群公，都邑靡然屬目矣，由是為遠近所籍甚。以進士對策高第，屬唐高宗大帝崩於洛陽宮，靈駕將西歸，子昂迺獻書闕下。時皇上以太后居攝，覽其書而壯之，召見問狀。子昂貌寢寡援，然言王霸大略，君臣之際，甚慷慨焉。上壯其言而未深知也，迺敕曰：「梓州人陳子昂，地籍英靈，文稱偉曜，拜麟臺正字。」時洛中傳寫其書。市肆閭巷，吟諷相屬，迺至轉相貨鬻，飛馳遠邇。秩滿，隨常牒補右衛胄曹，上數召見，問政事，言多切直，書奏，輒罷之。以繼母憂解官，服闋，拜右拾遺。子昂晚愛黃老之言，尤躭味易象，往往精詣。在職默然不樂，私有掛冠之意。
屬契丹以營州叛，建安郡王攸宜親總戎律，台閣英妙，皆署在軍麾，特敕子昂參謀帷幕。軍次漁陽，前軍王孝傑等相次陷沒，三軍震懾。子昂進諫曰：「主上應天順人，百蠻向化，契丹小醜，敢謀亂常？天意將空東北之隅以資中國也。大王以元老懿親，威略邁世，受律廟堂，吊人問罪，具精甲百萬，以臨薊門。運海陵之倉，馳隴山之馬，積南方之這甲，發西山之雄，傾天下以事一隅，此猶舉太山而壓卵，建瓴破竹之勢也。然而張元遇、王孝傑等不謹師律，授首虜庭，由此長寇威而殆戰士，夫寇威長則難以爭鋒，戰士殆則無以制變。今敗軍之後，天下側耳草野，傾聽國政。今大王衝謙退讓，法度不申，每事同前，何以統眾？前如兒戲，後如兒戲，豈徒為賊所輕？亦生天下奸雄之心。聖人威制六合，故用聲爾，非能家至屍到，然後可服。況兵貴先聲，今發半天下之兵以屬王，安危成敗，在百日之內，何可輕以為尋常？大王若聽愚計，即可行；若不聽，必無功矣，須期成功報國，可欲送身誤國耶？伏乞審聽，請盡至忠之言。凡軍須先比量智愚、眾寡、勇怯、強弱，部校將帥士卒之勢，然後可合戰求利，以長攻短。今皆同前不量力，又不簡練，暗驅烏合敗後怯兵，欲討賊，何由取勝？仆一愚夫，猶言不可，況奸賊勝氣十倍，未可當也。且統眾御奸，須有法制，親信若單獨一身，則朱亥金鎚有竊發之勢，不可不畏。人有負琬玉之寶行於途，必被劫賊，何者？為寶重人愛之。今大王位重，又總半天下兵，豈直琬玉而已！天下利器，不可一失，一失即後有聖智之力，難為功也。故願大王於此決策，非小讓兒戲可了。若此不用忠言，則至時機已失；機與時一失，不可再得，願大王熟察。大王誠能聽愚計，乞分麾下萬人，以為前驅，則王之功可立也。」建安方求鬥士，以子昂素是書生，謝而不納。子昂體弱多疾，感激忠義，嘗欲奮身以答國士。自以官在近侍，又參預軍謀，不可見危而惜身苟容。他日，又進諫，言甚切至。建安謝絕之，迺署以軍曹，子昂知不合，因箝默下列，但兼掌書記而已。因登薊北樓，感昔樂生、燕昭之事，賦詩數首，迺泫然流涕而歌曰：「前不見古人，後不見來者，念天地之悠悠，獨愴然而涕下。」時人莫之知也。
及軍罷，以父老表乞罷職歸侍，天子優之，聽帶官取急而歸。遂於射洪西山構茅宇數十間，種樹采藥以為養。嘗恨國史蕪雜，迺自漢孝武之後，以迄於唐，為《後史記》，綱紀粗立，筆削未終，鍾文林府君憂，其書中廢。子昂性至孝，哀號柴毀，所氣息不逮。屬本縣令段簡，貪暴殘忍，聞其家有財，迺附會文法，將欲害之。子昂荒懼，使家人納錢二十萬，而簡意未塞，數輿曳就吏。子昂素羸疾，又哀毀，杖不能起。外迫苛政，自度氣力恐不能全，因命著自筮，卦成，仰而號曰： 「天命不佑，吾其死矣！」於是遂絕，年四十二。
子昂有天下大名而不以矜人，剛斷強毅而未嘗忤物，好施輕財而不求報。性不飲酒，至於契情會理，兀然而醉。工為文而不好作，其立言措意，在王霸大略而已，時人不之知也。尤重交友之分，意氣一合，雖白刃不可奪也。友人趙貞固、鳳閣舍人陸餘慶、殿中侍御史畢構、監察御史王無競、亳州長史房融、右史崔泰之、處士太原郭襲徵、道人史懷一，皆篤歲寒之交。與藏用遊最久，飽於其論，故其事可得而述也。其文章散落，多得之於人口，今所存者十卷。嘗著《江上丈人論》，將磅礴機化，而與造物者遊，遭家難亡之。荊州倉曹槐里馬擇曰：「擇昔從父友王適獲陳君，欣然忘我幼齡矣。榆關之役，君籌其謀，戎安累年，不接晤晤。聖曆初，君歸寧舊山，有掛冠之志，予懷役南遊，遘茲歡甚。幽林清泉，醉歌弦詠，周覽所記。倏遍岷、峨。予旋未幾，陳君將化。悲夫！言絕道冥，杳然若喪之。幾延陵心許，而彼已亡，天喪斯文，我恨何及！」君故人范陽盧藏用，集其遺文為序傳，識者稱其實錄。嗚呼陳君，為不忘矣！遂為贊曰：
岷山導江，回薄萬里。浩瀚鴻溶，東注滄海。靈光氛氳，上薄紫雲。其瑰寶所育，則生異人。於戲！才可兼濟，屈而不伸。行通神明，困於庸豎。子曰：「道之將喪也，命矣夫！」
子之生也，珠圓流兮玉介潔；子之沒也，太山穨兮梁木折。士林闃寂兮人物疏，門館蕭條兮賓侶絕。歎佳城之不返，辭玉階而長別。嗚呼！置酒祭子子不顧，失聲哭子子不回。唯天道而無托，但撫心而已摧。尚饗。
