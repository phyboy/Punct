臣聞神器至大，非聖無以光臨；寶位至尊，非神無以長守。我金輪聖神皇帝垂妙覺，撫鴻勳，出軒宮而鎮紫微，卷翬衣而襲元袞，釋罘祝網，萬族咸寧。革故維新，五刑不用，潤玉律而含元氣，轉金渾而調順晷。窮荒極遠，重譯左言之俗；負阻憑危，背德殊風之類：莫不厥角稽顙，執贄來庭，煙火通於萬方，車書混於千界。慶延八室，享配於明祇；辟水三雍，講論乎道義。麟鳳薦祉，龜龍奉圖，石銘顯瑞於郊畿，玉收告祥於宮掖。以日繼月，紛綸葳蕤，竹帛書之而未窮，夷夏歌之而不極。聖人之具品周矣，天子之能事畢矣，自千古以下，迄於梁隋，何功於人，比我全德？於是寧宴坐，展豫遊，順四時，乘六辨，先王洛食，上帝河都樞機正於域中，雨露均於天下。徒觀其離宮別殿。彌復道而亙南端；高閣重甍，瞰崇墉而連北斗。滄洲曉氣，化為宮闕之形；閶闔秋風，亂起金銀之樹。降雕輿而式燕，簪紼凝嚴；披鏤檻而昇高，山河在目。參光有地，遊日月於天邊；睨遠無窮，見城池於掌上。四達分九重之路，積樹捎雲；雙莖當鐵鎖之橋，流珠耿漢。霞漿玉醴，與湛露而俱傾；鳳管龍絲，雜商飆而共奏。聖皇迺望芝田，賦葛天，和者萬，唱者千，迺命小臣，編紀眾作，流汗拜首，而為序雲。
安平王地惟藩翰，才實宗英，懸鵲鏡於胸懷，運龍泉於掌握。以為時和政理，實探道之期；賤物貴身，尚延齡之術。悠然遠覽，迺卜茲山，屬聖主之能仁遂賢王之雅好。羅紈罷禦，與朱邸而長辭；金玉滿堂，棲白雲而不顧。岩石信美，結構多奇，錦壁周庭以造天，玉泉注戶而鳴壑。三光貝樹，影入山窗；九節菖蒲，光搖砌水。竹林茅宇，自冥棲隱之心；藥物圖書，即有靈仙之氣。人惟帝念，岩穴所以增輝；地入王家，樵采尤其不犯。嗟乎！林棲穀飲，古亦有之，豈有貴而為王，煉形雲壑？希世獨立，萬古誰鄰？子晉以來，一人而已。群公等間紫泥之寵命，藉清溪之逸遊，駐驂騑，步岩石，銜落花而聽時鳥，累宿忘歸；蔭芳樹而弄春泉，窮年不厭。衣冠車馬，明日下於春山；鸞鶴笙歌，今宵共乎芳月。隱淪可作，將知心與事違；城關非遙，終惜風流雲散。下官少懷微尚，早事靈邱，踐疇昔之桃源，留不能去；攀君王之桂樹，情可何之？請人賦一言，俱裁六韻。
一人御歷，乾坤盡覆載之功；四海為家，朝野得歡娛之契。若迺侯門向術，近對城隅，帝子垂休，時過戚里。銀爐降節，辭北禁而渡河橋；駿馬香車，出東城而臨甲第。林園洞啟，亭壑幽深，落霞歸而疊嶂明，飛泉灑而回潭響。靈槎仙石，徘徊有造化之姿；苔閣茅軒，仿佛入神仙之境。芳醪既溢，妙曲新調，林園過衛尉之家，歌舞入平陽之館。是日也，涼陰稍下，涯暑將闌，前階晚而白露生，後池夕而秋風起。重茲行樂，欣陪駟馬之遊；繼以望舒，不頓六龍之轡。爰命棧劄，咸令賦詩，記清夜之良遊，歌太平之樂事，各探一字，先成受賞云爾。
三月上已，有祓除禊飲者，成俗久矣：摯虞對而不經，束皙言而有禮。漢庭故事，衣冠就元霸之橋；晉國遺風，輜軿耀翠媯之浦。興秦宮者，我大周之所建也。境連伊塞，岸隔河都，清暑必在於三伏，洙寒（疑）不逾於十里。占星已畢，擢仙闕而威百神；菲日將成，宜聖皇而福四海。吾儕恭興路寢，初忝雲軺，違北京之宴樂，坐南山之霧雨，相與會良友，陶慕春，席幽林，觴曲水，是日也，雜英初發，群物半榮，春逶迤而上山，雪嶔而藏穀。高人一坐，杞梓交陰，作者肆筵，芝蘭同氣。遞襲歌詠，不登弦管：嵇叔夜之鳴琴，偏依綠竹；郭子期之春酒，本出青山。論史可聽，談元愈默，不覺齊萬品，溢九圍，愛流波，惜遲景。顧眄相謂，雖非巢許之閑；左右同聲，盍各岩泉之助？請染翰操紙，賦詩言誌，人探一言，俱題四韻。
仆不遊於茲，十有五載矣。心由物感，遐矣不忘；跡為事牽，近而難挹。南陽宗邕，文通學古，器重名高，令君有奉倩象賢，丞相生元成邁德，暮春修以文之會，上已邀祓禊之遊。迺結縉紳，撰清辰，殷殷轔轔，霧驚塵，望於昆明之濱。觀其大浸川陸，博資畿甸，鳧發海，來往沈浮；日月麗天，東西出入。千年珍館，無復豫章；四面金堤，仍同樹杞。是日也，駕肩錯轂，備朝野之歡娛；袨服靚妝，匝都城之裏閈。翠幕星布，錦帆霞屬，餘瀝下醉於綃人，新聲遠聒於川後。縱目遐覽，識皇代之承平；得意同歸，有吾儕之行樂。高明一座，桂樹叢生，君子肆筵，玉山交映。束皙以言談得俊，張華以史漢先鳴，登旨酒而無荒，弦清琴而自逸。於是涉連榻，命孤舟，桃水漲而浦紅，蘋風搖而浪白，逼匡阜兮遵彭蠡，邈矣載浮；指衡嶽而超洞庭，眇焉疑到。曲島之光靈乍合，神魂密遊；中流之萍藻忽開，龜魚潛動。晞鏤鯨而鼓掉，共看燒劫之灰；曆牽牛而問津，欲取支機之石。晴光劃野，有象而必形；夕陽照山，無奇而不見。思溢今古，心搖草木，漢家城闕，遺之以雜霸之風；秦塞膏腴，潤之以太平之色。景窮勝踐，歸限嚴，思染翰於上林，顧揮戈於濛氾。主稱未醉，惟見馬駐浮雲；賓共少留，自有魚銜明月。宮商待叩，群公之獲助已多；序引先題，下走之求蒙不逮。請授素幅，以頌佳遊，使一時之興詠遙存，千古之姓名常在。
玉樹涼台之側，丹谿洞壑之傍，靈聖之所往還，蛟螭之所潛伏。飛泉鶴掛，躡江隅之七里；曲磴龍盤，架彭門之九折。潭如月映，狎之者無從；石似霞開，陟之者莫曉。斜馳洛邑，徑路接於風煙；卻枕寒郊，年代成乎今昔。群公以乘星戾止，納言以捧日來遊，雖復八舍七車，情每存於野托；貂冠鵲印，誌彌尚於幽尋：探勝跡而忘疲，對良朋而不倦。於是藉織草，挹清樽，咀芝術，浮蘭桂，同謝客之山行，類淵明之野酌。時臨夏首，繡羽轉而添歌；序屬春餘，丹花舒而助笑。相趍動色，縱賞飛談，睹軒蓋而為輕，悅薜蘿而是重。兀然而醉，心已合於大道；怳爾而醒跡暫均於小隱：物外之興致斯遠，俗中之囂塵自隔。此之嘉會，僉曰難逢，曹子建七步之才，論情實愧；江文通五色之管，豈宜虛擲？
長安城南有韋曲莊，京郊之表勝也。卻倚城闕，朱雀起而為門；斜枕岡巒，黑龍臥而周宅。賢臣作相，舊號儒宗，聖後配元，今為戚裏。韋大官雙珠絕價，百金懿名，文華得俊於陸氏，兄弟掩譽於荀家。先人結廬，當大夏之地，眾賓連袂，乘暮春之月。觀其奧區一曲，甲第千甍，冠蓋列東西之居，公侯開南北之巷。嬴女樓下，吹鳳降於神仙；漢妃館前，濯龍走其車馬。地靈磊落而間出，天爵蟬聯而相繼：拜郎起草，襲雁而傳羔；補袞司槐，送伯而迎季。爾迺辟虛幌，敞華筵，閨門之秀士鹹集，京邑之清流畢萃。萬株果樹，色雜雲霞；千畝竹林，氣含煙霧。激樊川而縈碧瀨，浸以成陂；望太乙而鄰少微，森然逼座。尚書未至，曳履驚鄰；宮尹遞來，鳴騶動壑。登玉俎，醉金觴，地高而珍物雖豐，理洞而清徽不雜。以醉觀德，因談獲情，外戚遨遊，自攜歌吹，主人賞會，但有琴詩。於是下高台，陟曲沼，鋪落花以為茵，結垂楊而代幄。霽景含日，晚霞五彩而丹青；韶望卷雲，春膏一色而凝黛。景闌興逸，氣清心遠，仰大儒之肆，其德可師；入處士之廬，她纖若在：諷誦於逸彭之藻沐浴於扶陽之墟。向來挹清議，擅風流，即事奇偉，佳辰行樂，安可無述？文在茲乎！酆國善誘詞宗，見收士末，內史禊亭之集，竊倚琳琅；衛尉別業之遊，濫先題目。歸軒莫駐，麗城將掩，拙而不速，恨無倚馬之才；婉而且微，請談雕龍之什。公命賦水字，盍成四韻雲爾。
甸服三百里，共京都參化；良吏二千石，與天子分憂：覃懷奧區，必寄能者。皇甫使君，累司寵職，夙著香名，威惠厯刺於外臺，風流載款於京國。議者應南宮之象，實謂光朝；使乎奏西河之能，更勞為郡。襜帷即路，供帳出郊，宿雨碧滋，浮漢城之氣色；朝陽紅景，入太山之草樹。新豐美酒，不換離心；函谷重關，能搖別恨？河內未理，暫借寇恂；潁川既輯，佇歸黃霸。廟堂側席，群公以尚義相高；川陸分途，我輩以贈言為貴。況筵開灞岸，路指太行，請居人贈王粲之詩，去者留阮公之作。
河間尹公，博物君子，解褐調慈州司倉。白雲在天，不樂為吏，有竹林近虖阝杜南山，彈琴讀收，日益淪放。雖道貴物外，久無世情，身退名高，再顯天爵，遂使公卿舉手，羔雁成群。無何，敕書到秦徵詣函洛，天子以其老成達學，昂藏有古人風，命典著書，職在補闕。時議以謂伯喈得召，仲甫登聞。既而藉馬入關，西摧老幼，重見喬木，載馳舊山。念出處事違，居人惜別，離車將遠，凡我同誌，賦詩贈行。
上已佳遊，近郊春色，朱軒映野，見東流之祓禊；白雲在天，愴南登之送別。杜長史言辭灞滻，將適荊河，戀舊鄉之喬木，藉故園之芳草。鴒原四鳥，是日分飛；輿泉二龍，此時雲遠。綠潭一望，青山四極，秦人去國，乘右輔之修途；洛客思歸，憶東京之曲水。請染翰操紙，即事形言，各賦蘭亭之詩，鹹申葛陂之贈。
夫有別必感，今昔共之，蓋理迫聚散，事均窮達。望秦是斷腸之所，況念故園；懷洛多掩涕之人，更分良友。裴五官業傳河寶，才誕嶽靈，彩思有神，須眉若畫，一日不見，鄙吝都生；千里送歸，風流忽遠。翰英出餞，回北走於郊隅；野墅銷霧，引南山於庭際。客飲恨而歡促，席含情而景遲，目喬樹之將華，青門戀舊；背芳萱之稍吐，金穀逢春。舉杯伊何？願君軫之少駐；賦詩於是，旌予誌之所之。敢謂座賓，盍宣離唱。
春其暮兮，勞志士之幽歎；友其行矣，結吾徒之遠悲：豈不以時物歲華，好事者賞而不足；名流才子，相歡者懷而不見？河南獨孤冊，風儀鬆竹，詞賦雲泉，清議多南史之才，選署半北部之慰。袁侍御風霜利器，金石宏材，執憲稱柱下之雄，禮士采域中之俊。爾迺選辰開宴，考地疏筵，落花覆沼懸藤掃砌。竹林以清氣娛賓，蘭畹以芳心愛客。環坐三尺，起君子之風；祖道百壺，酌賢人之酒。去留交軫，舞詠相喧，管召魚樂，杯薰鶯醉。此時奚怨？盛集無何；是日增悲，韶芳亦盡。啼烏送晚，遙棲御史之林；班馬嘶歸，近送舍人之驛。夫登高動詠，贈遠形言，豈鄙懷之庶幾？迺群公之事業。盍請離唱，用貴洛陽之紙焉？人采一言，各題四韻。
田二官考室潁陽，令狐九閑居渭涘：徵君太守，世業相親，洛邑秦京，道遊非遠。春山采藥，揖二子之高蹤；夜月回車，入故人之窮巷。辟書幌，卷琴帷，綠竹一叢，清風三尺。幽吟所托，遊仙招隱之詩；嘉話伊何？丹邱白雲之事。焚枯未薦，飽我以老氏之言；舉白無嘩，醉予以胡邱之說。池塘潤於時雨，衣巾漸於和氣，蘭欲芳而逼人，林將曙而催鳥。嗟乎！語默恒理，聚散何常？請揮翰寫心，用旌厥事。使嵩高洞裏，記茲夕之當歌；太白岩中，念今宵之秉燭。共編四韻，貽諸好事雲。
至矣哉！釋迦之本願也，念起於大悲，業成於廣濟。代俗以積迷為用，有感斯通；眾生以諸病作身，至誠能愈。我鎮國太平公主，娥靈襲彩，女曜聯英，戒環佩於中閨，邑山河於外館。位彌高而跡彌下，保是洪猷；身日貴而心日微。由乎夙植。全其忠孝，頌美於家邦；宜爾子孫，理歸於福壽。第五子某官某，才光性與，慧發生知，山桂含芳而逼人，階蘭吐秀而驚俗。頃以寒暄稍改，保攝微乖，留臥玳瑁之床，陪侍鳳凰之宇。公主上祈妙福，蒙降慈恩，漢賜黃金，還依膝下；隋珍明月，再入掌中。今者上報慈恩，大張名供，於是披甲第，辟梵筵，幢蓋乘空而下來，龍象接武而爰集。回供純陁之國，求饌香積之宮，麵為邱而蔽庭，酷為沼而環砌。龍王獻水，噴車馬之埃塵；天女散花，綴山林之草樹。無邊之施，下飽於三塗；普救之心，傍寬於六趣。伏願以斯妙福，上薦聖朝：應天皇帝長保金圖，永臨璿極，九族既睦，袪其有漏之緣；萬人以安，不舍無生之見。順天皇后慶垂椒掖，德盛蘭宮，國風流洽於鵲巢，坤儀光讚於龍扆。皇太子業躋聖敬，本固元良；諸王公主等擢秀本枝，崇榮湯沐。三槐九棘，庶職群寮，鹹維赤縣之圖，共翼青雲之紀。備該空有，遍燭幽明，俱超解脫之津，永拔輪回之地。
維長安二年歲次月日，司禮主簿宋某，謹以清酌之奠敬祭於故宮尹丞太原王君之靈：惟靈顯考，抗誌恬漠，九辟奚顧？一邱自樂，行擬巢、由，言重許、郭。粵我先人，比德同道，理閫探索，詞源論討，翰墨具存，有真有草。古人之言，朋友世親，王氏兄弟，既義且仁，撫我則厚，莫殊天倫。粵我幼蒙，哀纏岵屺，急難相顧，若出諸已。聞過必箴，見善斯喜，盛德之後，昔聞其昌。之子壯年，朱紱始光，賀者在門，哭者在堂。慰君之兄，撫君之子，郭門祖祭，平生已矣！問天何言？閉恨泉裏。嗚呼衣哉！尚饗。
維大周某年月日，西河宋某，謹以清酌脯羞之奠，敬祭於楊子之靈曰：自古皆死，不朽者文！北河流液，西嶽吐雲，葉神通契，降精於君。伏道孔門，遊刃諸子，精微博識，黃中通理。屬詞比事，宗經匠史，玉璞金渾，風搖雲起。聞人之善，若在諸已；受人之恩，許之以死。惟子堅剛，氣陵秋霜，行不苟合，言不苟忘。大君有命，徵子文房，餘亦叨忝，隨君頡頏。同趨北禁，並拜東堂，誌事俱得，形骸兩忘。載罹寒暑，貧病洛陽，裘馬同弊，老幼均糧。自君出宰，南浮江海，餘嚐苦饑，今日猶在。之子妙年，香名早傳，從來金馬，夙昔崇賢。門庭若市，翰墨如泉，千載之後，聞而凜然。死而不亡，問餘何傷？傷予命薄，益友零落。生平之言，幽顯相托，痛君不嗣，匪我孤諾。君有兄弟，同心異體，陟岡增哀，歸葬以禮。旅櫬飄零，於洛之汀，我之懷矣，感歎入冥。見子之弟，類子之形，悼往心絕，慰存涕盈。古人有言，一死一生，昔子往矣，追送傾城，今子來也，迺知交情。惟郭是戚，有崔不易，來哭來祭，哀文在席。帷席可依，冰雪四滿，家人哀哀，賓徑微斷。今我傷悲，情勤昔時，子文子翰，我緘我持，子宅子兆，我營我思。子有神鑒，我言不欺；我有絮酒，子其歆之。我亦引滿，儻昭神期，魂兮歸來，聞餘此詞。
維大唐神龍二年歲次甲子月日，前大中大夫行袞州都督府司馬王某，謹以清酌之尊，敢昭告於仙君之靈：夫惟仙君，神化寥廓，昔為葉宰，蒞此乳郭，謁帝乘鳧，賓天控鶴。玉以為棺，言降楚鄉，土自成壟，人知東岡。靡靡行邁，邑過諸梁，實感我先，顧慕增傷。載馳載奔，於陵於穀，迺披蔓草，式敬喬木。孰不懷古？誰非後昆？靈胄日衰，遐心莫存。逮及仙伯，復茲道門，小子實幸，忝惟枝孫。華陽舊裏，緱氏新宅，二君爰創，百代不易。豈無沃土，永守遺跡？有鳥有鳥，歸來何斯！緬惟此地，登真之基，願考俠室，樹茲豐碑，有誌未就，靈其祐之。尚饗。
維大唐景龍元年歲次丁未十有乙未朔四月戊戌，兵部尚書宗楚客、弟將作大匠秦客等，謹以清酌庶羞之奠，致祭於梁宣王之靈：惟王神嶽降靈，英姿濟代，在周錫梁社之寵，翊唐有代邸之勳。不謂業在必安，而釁生非意，賊臣結黨，大黷辰闈，逆子弄兵，輕誣懿戚。密謀奉主，惟以國家為心；飛禍及門，翻令父子並命。九重軫念，悼舟楫之堙沒；百辟興嗟，愴衣冠之珍瘁。楚客等早承輝眄，夙忝娛遊，姻屬謬接於葭莩，兄弟竊方於雁序。叨列五等，同事兩朝，昔以高義銘心，今猶德音在耳。嚴慈永往，伯季凋零，友睦申於長妹，成立冀於猶子。而家不悔禍，俱斃仇人，入私庭而痛深，過王門而悲極。竹池舊賞，看雁騖之猶歸；蒿裏新歌，恨天人之水逝。嗚呼哀哉！九原撰日，萬古營魂，士悲高駕，帝慟津門，殞賢輔而星坼，害良臣而霧昏，想平生之如在，庶仿佛於斯樽。尚饗。
維景龍二年歲次戊申月日，兵部尚書楚客、弟將作大匠秦客等，謹以清酌之奠，敢昭告於魯忠王之靈：惟王寶構因地，瑤林肅天，靈資海嶽，質冠神仙，德潤猶雨，機清若泉。不孤大造，翻摧少年，百身豈贖？四序雲變。慈軫玉扆，悲盈金殿，令德彌秀，徽容難見，悼前歲之今日，共銜酸於隙電。錦鸞失偶，台鳳悲隻，玳席賓空，金鄉戶闃，徑不踐兮苔紫，庭不遊兮草碧，敢申賦於童眇，痛平生之姻戚。嗚呼哀哉！雁池送夏，馬埒迎秋，露白天淨，雲低隴愁。恨名王之淪枉悲促運之浮休，蓄哀思而成泣，憑聰明而致羞。小山一平兮多桂樹，故人雖在兮罷蘭遊，心追往而將絕，淚橫目兮難收。嗚呼哀哉！尚饗。
維大唐景龍二年歲次戊申月日，某官某等，謹以清酌之奠，祭於汝南王之靈：相門踵德，王實挺生，天資溫克，神與聰明。人稱玉樹，我嗣金籯，芝庭欲秀，桂林將逐。惟彼雁堂，墜茲鴻陸，魅奪精氣，墳迷草木。漢皇纂籙，周母參功，夷夏昭洗，幽明感通，九魂見日，一葉隨風。孝極先妃，丹前歸，慈殷諸季，素相次，楚啜泣，秦人下淚。荊分自久，棣落無餘，悲炎海之下制，惟觀津之上書，鳶忌南而跕水，雁愛北而隨車。嗚呼！凡在枝戚，銜恩極遍，寵賁濯龍，榮分化燕，獨傷元子，冥寞無見。玉宸下感，金屋增悲，珠亡禍速，沙崩慶遲，綠車為贈，黃泉各思。官舍攸止，先塋甫托，齊國返葬，隨原可作，靈之歸來，無惑甌駱。尚饗。
維大唐景龍二年歲次戊申月日，考功員外郎宋之問，謹以清酌之奠，敬祭於故修文館學士杜君之靈：嗚呼！位曰大寶，才曰天爵，辭業備而官成，名聲高而命薄。屈原不終於楚相，揚雄自投於漢閣，代生人而豈無？人違代而鹹若。運鍾唐慶，崇文寵儒，國求至寶，家獻靈珠，後復有王、楊、盧、駱，繼之以子躍雲衢。王也才參卿於西陝，楊也終遠宰於東吳，盧則哀其棲山而臥疾，駱則不能保族而全軀：由運然也，莫以福壽自衛；將神忌也，不得華實斯俱。惟靈昭昭，庶越諸子，言必得俊，意常通理。其含潤也，若和風俗曙，搖露氣於春林；其秉豔也，似涼兩半晴，懸日光於秋水。眾轍同遵者擯落，群心不際者探擬人也不幸而則亡，名兮可大而不死。君之棲遑，自昔迷方，逢時泰兮欲達，聞數奇兮自傷。屬文母之丕運，應才子之明揚，援淪秀於蘭畹，侍仙遊於柏梁。命以著作，拜之為郎，始翔鴛於清列，旋禦魅於炎荒。遺旅雁兮超彭蠡，作編人兮居越裳，殊許靖之新適，憶虞翻之舊鄉。惟皇龍興，再施法度，拂洗溟渤，騫翔雨露。通籍於八舍禁門，搖筆於萬年芳樹，仰赤墀兮非遠，謂白首兮方遇。君病何病？到此彌留，藥雖餌兮寧愈，針不及兮可憂，雖則妙醫莫識，實冀明神獲瘳。嗚呼哀哉！
君之將亡，其言也善，餘向十旬，日或再展。君感斯意，贈言宛轉：識金石之契密，悔文章之交淺，命子誡妻，既懇且辨。自予與君，弱歲遊執，文翰共許，風露相浥，況窮海兮同竄，復文房兮並入。川流遽閱，隙電初過，昔乘運兮如此，今造冥兮若何？懷君疇好兮恨已積，念君近惠兮情倍多。道之南宅，囷之東粟，使君孤之有餘，寧我家之不足。籍籍流議，喧喧薄俗，名全每困於爍金，身沒誰恨其埋玉？空落長鬆千尺，詎置生芻一束？倬彼韋公，贈殷禮縟；善乎崔子，理感情屬。相識有素，見賢增勖，登君詞賦於雲台之上，藏君齒發於緱山之曲。緱氏山兮山上雲秦城郊兮郊外墳，孟冬十日兮共歸君，君有靈兮聞不聞？我咀瑤屑，君知自久，坐泣焚芝，遙哀畫柳。闕視祖載，爰遺卮酒，願歆悲誠，將告良友。尚饗。
維大唐景龍三年歲次己酉月日，越州長史宋之問，謹以清酌之奠，敢昭告於夏後之靈：昔者巨浸橫流，下民交喪，惟後得流星貫昴之夢，受括地理水之符，底定九州，弼成五服。遂類上帝，迺延群公，自有生靈，樹之司牧。大災莫窬於堯日，勤人不越於夏君。向微隨山奠川之功，蒼生為魚，至今二千九百年矣。肇為父子，始生君臣，興用天之道，廣分地之利者，嗚呼！皆後之功也。之問移班會府，出佐計鄉，遂得載踐遺塵，遠探名穴。朝玉帛於斯地，聲存而處亡；留精靈於此山，至誠而響發。悲夫！井家相連，於今幾年？當其葬也，上不通臭，下不及泉，棺絞葛兮墳收壤，鳥耘荒兮象耕田。先王為心，享是明德，後之從政，忌斯奸慝。酌鏡水而勵清，援竹箭以自直，謁上帝之休佑，期下人之蘇息。日之吉，神之歆，激楚舞，奏越吟，芳俎溢醇罍深，遺羞厭於魚鳥，餘瀝醉於山林，忽雲搖兮鳳舉，空壽堂兮陰陰。
