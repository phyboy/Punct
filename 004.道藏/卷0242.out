嶠字巨山，趙州讚皇人。舉進士，累遷麟台少監，聖曆初同鳳閣鸞台平章事，轉成均祭酒，罷知政事，檢校文昌左丞，長安三年，復以本官平章事。中宗朝封讚皇縣公，拜中書令，加修文館大學士，進封趙國公。元宗踐位，以中宗時嶠密表相王諸子勿留京師，下制放斥，尋起為盧州別駕，卒年七十。
予既謫於武陵，其他故郢之裔邑，與夜郎諸夷錯雜。係乎天者，陰伏陽驕；係乎人者，風巫氣窳。是以囂浮浮，利於樓居。城之麗譙，實鄰所舍。四垂無蔽，萬景坌入。因道其遠邇所得，為《楚望賦》雲。
翼軫之野，祝融所司，陰迫而專，專實生沴。天濡而雺，土泄而泥。氣罕淑清兮，淫氛曀曀。中人支體兮，為瘥為瘵以曠滌煩兮，利居高於物外。我卜我居，於城之隅。宛在藩落，麗譙渠渠。四阿垂空，洞戶發樞。眸子不運，坐陵虛無。歲更周流，時極慘舒。萬象起滅，森來貺予。
欞軒之外，群山巃毗。岡陵靡陁，勢若相拱。出雲見怪，窈蔚森聳。露夕霞朝，望。如飛動。簷廡之下，大江澒洞。支流合輸，泄入雲夢。羲和望舒，出沒兩涯。涵泳之族，聱取鹹呀。秋水灌盈，漩石飄沙。流枿軒昂，舞於盤渦。逮及收潦，澹如醁醽。白石磷磷，倒影羅生。蘋末風起，有文無聲。悠遠煙綿，與空蒼然。
湘沅之春，先令而行。臘月寒盡，溫風發榮。土膏如濡，言鳥嚶嚶。三星嘒其曉。中，植物颯以飄英。雲歸高唐，草蔽洞庭。目與天盡，神將化並。圓方相函，遊氣遝冥。熙熙藹藹，藻飾群形。枿樹童丘，積空凝青。環洲曲塘，含景曜明。恢台之氣，發於春季。涉夏如鑠，逮秋愈熾。土山焦熬，止水瀵沸。翔禽跕墮，呀喙垂翅。曦赫敲蒸，陽極召陰。二儀交精，下上相歆。雲興天際，若車蓋。凝盧未瞬，彌漫霮Ъ。驚雷出火，喬木糜碎。殷地爇空，萬夫皆廢。懸霤綆縋，日中見昧。移晷而收，野無完塊。
少陰之中，景物澄鮮。丹葉星房，燭耀川原。夕月既望，曜於丹泉。上鏡下冰，湔塵濯煙。宿麗潛芒，獨行高躔。皓一氣之悠悠，潔有形而溢清。去杳微明以斐，想遊目於化先。夜無朕以徂征，金霞暈乎海堧。明星方揚，斜漢西懸。璿柄如墮，半沉層瀾。雞啁唽而晨鳴兮，日荏苒以騰晶。動植瞭兮已分，山川鬱乎不平。複人寰之喧卑，洶浩浩以營營。追向時之景光，不可驟得以再更。意華胥之夢還，猶仿像而馳精。
日次於房，天未降霜。百卉猶澤，水泉收脈。故道朘削，衍為廣斥。水禽嬉戲，引吭伸翮。紛驚鳴而決起，拾彩翠於砂礫。於時北風，振槁揚埃。蕭條邊聲，與雁俱來。寒氛委積，萬竅交激。楚雲改容，飛雨凝滴。灑林遞響，浙瀝梢械。飛電照雪以騰光，柔蔬傲霜而透坼。
躔次殊氣，川穀異宜。民生其間，俗鬼言夷。招三閭以成謠，德伏波而構祠。投粔籹以鼓揖，豢鱣魴而如犧。蟠木靚深，孽妖憑之。祈年去厲，蠲敬祇威。擊鼓肆筵，河旁水湄。薦誠致祝，卻略躨跜。渚居鮮食，大掩水物。罟張餌啖，不可遁伏。顯舉潛縋，晝撞夜觸。設機沉深，如拾於陸。彼遊修之瑣類，鹹跳脫於窘束。雖三趾與六眸，時或加乎一目。亦有輕舟，軒輊泛浮。拖綸往複，馴鷗相逐。暮夜澄寂，嘯歌群族。傖音俚態，幽怨委曲。逗疏柝於江城，引哀猿於山木。巢山之徒，抨木開田。灼龜伺澤，兆食而蟠。鬱攸起於岩阿，騰絳氣而蔽天。熏歇雨濡，穎垂林顛。盜天和而藉地勢，諒無勞而有年。
罷士閑人，逸為末作。求金渚埃，淘汰瀺灂。流注氵隤沱，繁光熠爚。貪賈來貿，發於懷握。無翼而飛，潤於豐屋。哂耘耕之悒悒，徒胼以自鞠。
我處層軒，日星回環。閱天數而視民風，百態變見乎其間。非耳剽以臆說兮，固幽求而縱觀。觀物之餘，遂觀我生。何廣覆與厚載，豈有形而無情？高莫高兮九閣，遠莫遠兮故園。舟有楫兮車有轄，江山坐兮不可越。吾又安知其所如？恍臨高以觀物。
鸞台：文昌右司郎中於惟謙，局量宏深，理識精遠，幹能兼備，詞學並優。會府提綱，雖佇才用，鎖闥待問，更資宏益，宜登侍從之職，以光清切之署。可朝請大夫守給事中。
鸞台：朝散大夫行太子舍人劉如玉、朝散大夫檢校麟台著作佐郎崔融等，並言芳蘭芷行溫珪璧，或譽美銅樓，或名高石室。記言之重，選眾尤難，宜收博辨之才，俾居良史之任。並可行右史，散官如故。
敕：朝散大夫行通事舍人員外置同正員楊泚，肅承簪笏，頗著聲芳，趨奉軒墀，兼效勤恪，宜加恩命，俾從優獎。可檢校通事舍人，散官如故。
鸞台：天作機衡，實惟北斗；朕之喉舌，其在南宮：揆德而居，非才莫可。新除司府卿上柱國芮國公豆盧欽望，踐仁履義，抱質含文，出蒞藩條，具聞威惠；入為朝諫，多所宏益。立身必由於清謹處職無廢於忠勤。外府國泉，雖藉幹用；中台天憲，更資明允：宜膺尚德之舉，令踐詰奸之位。可銀青光祿大夫守秋官尚書，勳封如故，主者施行。
鸞台：事典職隆，禮闈望切，自非明德，莫允具瞻。具官建昌郡王攸寧，道臻八元，名高兩獻，行兼為善，業茂多才。待問七車，屢聞獻替；參司百揆，多所宏益。頃以牙璋首路，羽檄乘邊，委以樽俎之謀，藉其股肱之用。而卑以自牧，成而不居，固守鳴謙，願辭劇職。重違雅誌，用成其美，宜遷九法之司，回典百工之任，可冬官尚書，封如故。
鸞台：參貳百揆，樞衡九法，是司邦政，尤切帝難。具官唐奉一，宇量深明，襟懷雅正，文場得雋，翰苑推工。瑣闈內朝，致延譽之美；珪符出守，樹威恩之績。永言禁暴，事切安人，俾昇五戎之府，佇諧九流之選。可夏官侍郎。
鸞台：朝散大夫尚方監丞崔元暐，理懷沈正，文藝優深，內府策名，已馳聲績；中台揆務，更佇良能：宜收起草之才，俾昇握蘭之位。可行文昌庫部員外郎，散官勳如故，主者施行。
敕：承議郎前行鼎州司兵參軍崔昇等，學可從政，文能按章，幹局並優，清勤鹹著。丹墀持法，既佇良才；白簡繩違，尤資器識：宜膺石室之命，俾參鐵冠之侶。可依前件。
敕：通直郎行瀛州河間縣丞馮嘉賓，砥礪名節，恭勤職務，幹能兼備，清直有聞。黃綬隨班，未展才用；繡衣蒞事，方觀舉察。可行左肅政台監察禦史，散官如故。
鸞台：百工惟時，必在推擇，九族既睦，仍資敦敘。右千牛衛大將軍上柱國高平郡王重規，宗室儀表，衣冠領袖，有姬旦之藝，兼劉蒼之善。出居連帥，功名著於兩河；入奉鉤陳，誠款申於八校。本枝望重，河海職隆，宜輟掌於魚鈐，俾專司於麟族。可司屬卿，勳封如故，主者施行。
鸞台：宗卿之任，選眾尤切。銀青光祿大夫檢校司禮卿上柱國芮國公豆盧欽望，體業貞簡，幹能詳備，曆官中外，具聞政績。象河惟月，太府國泉。繁要所鍾，委任斯在，宜加榮擢，允茲公議。可太府卿，勳封如故，主者施行。
敕：朝請大夫守司仆少卿宋元爽，藝能詳洽，局量優深，踐行不虧，曆官著稱，參守仆正，以表公勤。可兼檢校司膳少卿，餘如故。
鸞台：新除齊州刺史張沛，禮義高族，忠賢令緒，才優識通，學敏詞贍：實蘊幹時之具，雅懷在公之節。弦歌出撫，亟動於謳謠；符傳所經，必聞於課最：允稱衣冠之望，是謂廊廟之珍。三署為卿，九流莫尚，宜回負海之駕，俾登象河之列。可司膳少卿，主者施行。
鸞台：銀青光祿大夫守秋官尚書上柱國杜景佺，薄有吏能，頗閑時務。比加獎擢，令典樞衡，迺輕違憲章，私樹恩福，罔懷緘慎，屢有泄言。朕情在含宏，不忍寘之嚴憲。五曹顯秩，非可濫居；九列通班，冀當自效。可司刑少卿，勳如故，主者施行。
鸞台：中散大夫行文昌左司郎中東苑縣開國男徐有功，器局宏深，文藝優贍秉節守義，直道正辭。繩準憲曹，樞機會府，鹹歸平恕，雅有聲績。獄吏輕重，人谘胥怨，天工推擇，朕之所難，選眾而居，庶乎不濫。可守司刑少卿，散官勳如故，主者施行。
鸞台：校理文籍，緝宣大典，惟國所重，非才勿居。新除右散騎常侍中山縣開國男張昌宗，鍾鼎盛門，珪璋重器，資忠履孝，遊藝依仁，碩學惣於邱墳，高才軼於睢渙。資澹雅之操，無欲無營；體撝謙之風，不矜不伐：每懷五嶽之舉，期陟九仙之路。雖混濟之量，未去朝廷；而元遠之心，恒對山水。頃立功祠廟，欲以致福朕躬，嘉其懇誠，用增顯秩。而有懷難進，深懼將滿，固辭侍從之班，願在優遊之地。子雲寂寞，雅好文詞；季長博通，堪典經史：宜因松柏之性，處以蓬萊之山。可麟台監，餘如故。
鸞台：芸閣秘文，蓬山奧府，是為國重，尤切帝難。銀青光祿大夫行鳳閣侍郎同平章事上柱國石泉縣開國子王方慶，鍾鼎高門，簪纓舊德，學富今古，才優舒向。自參機密，亟改涼暄，謇諤之風，不忘於獻替；謙挹之美，屢陳於衰病。西垣掌誥，雖藉謨猷；東觀屬詞，更資通博：宜輟鳳凰之省，俾緝麒麟之署。可麟台監，仍修國史，勳封如故，主者施行。
敕：前中大夫檢校洛陽縣令上柱國平陽縣開國男敬暉，體業端詳，識用強濟，護衣仙閣，已著聲芳；制錦神畿，遽聞課績。杼人務切，棘署名高，宜回三善之能，令得百工之任。可檢校營繕少監，散官勳封如故。
鸞台：正議大夫行司刑少卿皇甫文佾，早預衣簪，累居清顯，恭勤無怠，曆職有聲。徽纆為官，已淹歲序；斧斤成用，更佇才能：宜輟掌於棘庭，俾昇營於梓匠。可行營繕少監，散官如故，主者施行。
鸞台：具官崔融，長才廣度，贍學多聞，詞麗楊、班，行高曾、史。外台美其方正，中省推其良直，永言司典，尤俟得人。載筆西垣，既藉微婉；文東觀，更資博通：宜昇著作之庭，兼踐記言之地。可著作郎，仍兼右史內供奉官。
鸞台：太中大夫使持節博州諸軍事守博州刺史崔挹，懷才抱器，悅禮敦詩，博究毀陵，深窮壞壁，秦章漢綬，雖踐吏途；魯衣宋冠，無輟儒行。虎門齒胄，蟻術橫經，重道尊師，於是乎在：宜罷外台之任，俾昇上庠之秩。可行成均司業，散官如故，主者施行。
鸞台：冠軍大將軍行右豹韜衛將軍員外置檢校源州都督良鄉縣開國男烏薄利，族茂蕃庭，位參朝佐，懷恩慕化，守義全忠，宜錫殊榮，以旌美烈。可左金吾衛大將軍，主者施行。
鸞台：昔程、李二將，分領東西之宅；周、召兩藩，並行南北之化：兼此重務，允歸賢戚。右金吾衛大將軍兼檢校洛州長史上柱國河內郡王懿宗，司屬卿兼檢校並州長史上柱國高平郡王重規：並麟趾英髦，犬牙良翰，承朱紱之寵命，奉彤弓之征伐。勳藏天府，名入史圖，或誰何儆巡，忘晝夜之倦；或敦敘宴翼，協親疏之理。題輿河輔，而桴鼓希聞；別乘汾，而狴牢不葺。勤誠著於文武，美績宣於內外，爪牙任切，都輦寄深。求賢審官，不逾伯叔之國；葉心共理，佇觀兄弟之政。懿宗可左金吾衛大將軍依舊檢校洛州長史，重規可右金吾衛大將軍依舊檢校並州長史，勳封如故，主者施行。
鸞台：昇降銅樓，輔弼玉裕，必求時望，以隆國本。麟台監王方慶，盛門良緒，敏學豐才，道藝夙彰，言行無玷，備曆清顯，式昭幹具。體溫恭之性，造次不違；守廉退之風，終始若一：實舊德之明允，見通人之老成。昔張良以三傑之才，始傅儲右；史丹資八舍之重，方護春宮。簡賢任能，抑有前事，宜膺九德之選，用光三善之業。可行太子左庶子，散官勳如故。
鸞台：新除朝議大夫守隨州刺史於複業，誌識端雅，藝能詳洽，既罷台閣，方驅節傳。銅棲依俊，銀榜翹賢，漢水觀風，且輟彤襜之務；瑤山聽樂，宜煦黃離之景。可守太子中允，散官如故，主者施行。
鸞台：相王男壽春郡王成器，毓彩桂山，承規椒掖，韶容霞舉，美誌月將。望苑翹才，瑤山佇俊，宜參多士之選，俾從正人之列。可中大夫太子左讚善大夫，勳封如故，主者施行。
鸞台：壯武將軍行定王左親事府典軍上柱國成善威；效績藩邸，宣功戎陣。新除中大夫守甘州刺史上柱國卜處衝，久參武衛，夙奉文。張掖遐陬，老綿故俗，地連荒憬，人藉撫循，寄以厚城，佇觀美績。善威可使持節甘州諸軍事守甘州刺史，處衝可使持節龍州諸軍事守龍州刺史，散官勳如故，仍並馳驛赴任，主者施行。
鸞台：大中大夫坊州刺史上輕車都尉郢城開國公豆盧誌靜等，登朝受服，鹹積歲年，蒞職當官，並有聲稱。與我共理，實存谘嶽，代天無曠，受任得人，分命良材，佇觀美績。可依前件，主者施行。
鸞台：寧遠將軍守右衛彭池府右果毅都尉張元福，素閑武略，兼有吏能。荷戟臨戎，屢陪蒼兕之陣；題輿撫俗，庶清白羊之黨。可朝議大夫行勝州都督府長史，仍馳驛赴任，主者施行。
鸞台：邢州司馬上柱國陳遂，智足禦戎，才堪理劇。題輿趙北，未展器能；分乘河西，佇清邊徼：假以優命，行觀成績。可朝散大夫守涼州都督府長史，勳如故，主者施行。
鸞台：中大夫檢校上方少監杜從則，體素端固，器識通敏，驅策自久，績效有聞。作貳神州，實資幹用，兼司劇署，載佇公勤，宜踐新榮，仍兼舊職。可雍州司馬兼知尚方少監事，主者施行。
鸞台：檢校河源軍營田遊擊將軍守左衛杜陽府左果毅都尉員外置上柱國吉義福等，勤績兵欄，效申田祖，五戎既戢，萬庾斯殷，宜輟掌於連營，俾收功於別乘。可鄯州都督府司馬。
敕：朝散大夫行鼎州長史鄭仙客，識量淹通，理懷沈正，攝官無怠，曆職有聲。三輔名畿，五方雜俗，求人之瘼，惟帝所難，宜遷題坐之風，俾試鳴弦之化。可檢校長安縣令，散官如故。
敕：奉議郎行涪州隆化縣❥元素履，綰銅兩穴，遊刃三巴，府推其能，人便其政，賓寮戀仰，蠻漢謳吟，宜遂所祈，以終美績。可忠州臨江縣令。
敕：通議大夫前守文昌司勳員外郎李承嘉，擢秀士林，昇榮禮閣，公勤無怠，幹制有能。既修太原，是惟舊國，爰制美錦，實佇良材，宜錫崇班，佇聞異績。可檢校并州太原縣令，散官如故，仍馳驛赴任。
敕：朝議郎前行慶州同川縣丞趙崇嗣、儒林郎守蓬州大寅縣丞陳義全等，或典農朔陲，致京庾之積；或驅驛巴徼，有綏輯之功：且敘成勞，俾無遺賞。崇嗣可行隴州南由縣令，義全可守潼關令，散官並如故。
敕：曲元福拔跡輪台，策名會府，宜受芝泥之命，往參蒲海之邑，可將仕郎守北庭蒲類縣主簿。
上柱國賓山郡開國公沙叱忠義，三韓舊族，九種名家，夙奉戎麾，遂參文衛。蕃夷豕薦，虜騎蜂屯，頻出奇謨，屢摧凶黨。昔臨雁塞，能羈縛馬之妖；今拒狼河，更翦奔鯨之孽。勤功允著，誠效克宣，宜酬矢石之勞，用廣山河之賦。可封郕國公，食邑三千戶，主者施行。
鸞台：左金吾衛大將軍員外置檢校源州都督烏薄利，家近圓城，任隆方嶽，惠洽藩部，功宣朝廷。扶津構虐，遂穴生氛，能拒妖凶，固守臣節。窬馬韓而獻冊，汎鯨海而申虔，計議並深，忠懇鹹到。書勞有典，方隆將帥之班；舉善不遺，宜拓公侯之宇。可在金吾衛大將軍員外置同正員，仍封歸義縣開國子，食邑一千戶，主者施行。
鸞台：朝散大夫行左肅政台監察禦史劉晉，執簡當朝，秉軺撫俗，效彰伏柱，勤深攬轡。堅貞之操，既申於柏台；利建之榮，宜及於茅社。可封彭城縣開國男，食邑三百戶，主者施行。
鸞台：辭第鑿門，允稱鼓鼙之將；列位疏爵，是為廟堂之賞。冠軍大將軍行右武威衛將軍檢校左羽林衛上柱國郕國公右奉宸內供奉沙叱忠義，遼東壯傑，名蓋於狼河；東武威衛將軍員外置同正員右奉宸內供奉駱務整，薊北雄渠氣高於龍塞：並受登壇之任，俱懷出閫之略。或輕齋絕險，以應青邱之別軍；或高壘抗威，以要黑山之潛遁。兵強由算，師克在和，爰清食彘之襖，遂廓浮黿之黨。操袂成市，執祛盈路，屈指告捷，未待於經年；疇庸冊勳，豈假於逾月？宜膺剖珪之錫，兼峻銜珠之寵。忠義可行右金吾衛將軍，餘如故。務整可左武威衛將軍，封盧龍縣開國男，食邑三百戶，餘如故。主者施行。
鸞台：朝議郎行宣州宣城縣令儲孝任等，並早從推擇，久著勤勞，績茂綰銅，時逢檢玉。千齡有慶，既屬休符，百里能官，宜從榮獎。可依前件，主者施行。
鸞台：宣威將軍守右衛親府中郎將檢校左羽林衛上柱國裴思諒等，八屯五校，俱奉職司；三垓九埏，鹹屬休慶。錫以班秩，用存優獎，可依前件，主者施行。
鸞台：中散大夫使持節通州諸軍事守通州刺史於光遠等，並資才藝，鹹剖符竹，勤勞有積，聲望俱優。神嶽泥金，明堂會玉，頒賞行慶，宜加恩獎。可依前件，主者施行。
維神龍三年歲次丁未九月景申朔五日庚子，具官某及文武群官等，謹昧死再拜稽首奉冊言：爰自厥初，肇興司牧，皇矣極，蒸哉察道：莫不因時適變，改物殊徽，推五運而陟崇高，步三微而膺曆數。天地人皇之立稱，始別洪荒；唐虞夏帝之居尊，漸詳文質。姬水以椎輪發號，烈山以斬耒增名：然後仁被德宣，功昭業遠，曆訪前古，茲為舊式。我大唐受乾坤之眷命，當縣之謳歌，奄有蒸黎，遂荒宸象。應天皇帝陛下垂旒禦辯，截海披圖，承四業之休光，握三靈之寶契。虞舜蒸蒸之德，永錫群方；周文翼翼之心，其凝庶績。驅齊民於仁壽，致雅俗於醇醲，六府鹹修，五兵不用。航海梯山之客，奉贄輸琛；耕田鑿井之夫，擊壤鼓腹。中外靜謐，表裏雍熙，而孽子滔天，亂臣幹紀，謀同觸瑟，禍劇弄兵。不虞之災，忽生於肘腋；無象之鑒，獨憤於神祇。於時凶豎逼樓，聖君憑檻，威靈下濟，覺封豕之周惶；醜逆上瞻，見神龍之傅翼：寶忙仗似億千之衛，天儀成太六之容。眾瑞俱臨，群襖大駭，盡迷方而失據，鹹喪氣而亡精，顧眄而斬馘舉屍，指揮而冰銷霧廓。雖複草為兵甲，秦師驚蔣帝之神；樹作幡幢，釋主屈魔王之眾；軀之變媧後，蛟影之隨漢高：未足以匹此奇徵，方斯偉應。自非冥符幽讚，睿感潛通，何以承波若之護持，享高明之福助？昔者伏牛之主，是曰犧皇；名鳥之君，仍題鳳紀。法身用馬鳴成道，上士以龍德為仙。敢托元符，爰谘故實，謹上尊號曰應天神龍皇帝。鴻猷載肇，昌曆惟新，庶以仰順乾心，俯從人欲。天長地久，更隆四大之尊名；玉振金聲，恒為百王之稱首：盛矣美矣，皇哉唐哉！臣某等誠歡誠喜頓首頓首死罪死罪再拜以聞。
