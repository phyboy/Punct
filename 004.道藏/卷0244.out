臣某言：伏奉恩制，以臣為鳳閣侍郎同鳳閣鸞台平章事。恩寵光臨，獎飾逾分，虔荷明命，營魂失守。臣某中謝。臣學非儒墨，術異商韓，文乏斧藻，藝慚刀筆。屬乾坤貞觀，日月光輝，飛龍在天而庶物鹹睹，仙兔離畢而群萌皆潤，遂得封植樗散，謬齒於翹薪；翦拂駑駘，濫陪於逸驥。驟荷私遇，頻階榮擢，入參丹閣，出擁彤騶。爰自海邦，遂升河替，佩若若之綬，騖轔轔之轂。叨恩竊幸，空變星霜，屍祿妨官，曾微報效：宜受素餐之責，番成黃閣之榮。夕拜瑣闈，朝陪禁省，敢希任先淑睿之美，每憂王歆謬誤之失。而天慈逾渥，聖澤無涯，爰回鬥極之暉，更寵掖垣之授。下神畿而入仙禁，未變葭灰；自鸞渚而遊鳳池，僅彫蓂葉。荀侯之十旬累命，未可為儔；車公之同日九遷，曾無足比。既超倫而邁等，實負愧而承羞，臣亦何人，敢叨非據？況樞秘之重，絲綸是職，言參元化，步入紫微。臣蒲柳既秋，桑榆漸迫，耄期雲及，衰疾徂侵。以日失之歌，當夜行之罪，招愆獲謗，非為身謀；敗駕傾餗，將貽國負。蓋力周於用，則輕重咸宜；任過其材，知巨細同躓。伏願察臣知止之分，矜臣自量之情：杲乎出日，回三舍之光；油然作雲，垂九霄之澤：曲收過謬，改命才賢。則維鵜之譏，不起於輿誦；振鷺之詠，複聞於朝序。無任悚懼之至，謹詣朝堂奉表以聞。所讓人別狀封進，臣某誠惶誠恐頓首頓首死罪互罪。謹言。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣某言：伏奉恩制，命臣同鳳閣鸞台平章事。受命祇懼，載驚魂爽，臣執柔誠惶誠恐頓首頓首死罪死罪。臣聞任官擇人，哲王之所不易；陳力審分，忠臣之所宜守。固當使寵私路絕，公直道行，然後能謗讟不興，緝熙有寄。臣材非上達，地則外姻，攀日月之末光，承雨露之餘渥，遂得持衡天闕，攝職鬥樞，塵八座之政本，忝三軍之戎務。高秩厚位，徒辱於庸虛；弱霧輕埃，竟微於答效。盤桓寵祿，僶俛歲時，甘受維鵜之刺，寧懷振鷺之舉？而聖慈無已，天造彌隆，複使參掌國鈞，預聞執政，撫已慚悸，捫心震越。夫以衡石萬機，鹽梅三鉉，參翕辟之元造，輔丹青之景化。自非媵莘占渭，出昴乘箕，安可寅亮帝圖，弼諧邦教？臣之蒙蔽，久塵聽覽，豈足以傍允物情，上回天鑒，承舟楫之遠托，當股肱之重寄？伏願暫停旒纊，俯擇芻堯，搜訪才良，用平分之道；屏絕私昵，收曲成之惠。則域中多幸，天下至公，豈惟匪服免譏，臣無器滿之懼；固亦得賢斯在，朝有楝隆之吉。無任慚悚之至，謹詣朝堂奉表以聞。
臣某言：伏奉恩旨，令臣同鳳閣鸞台平章事。有命自天，光寵逾量，如集於木，啟處失圖，臣嶠誠惶誠恐頓首頓首死罪死罪。臣聞簡賢任能，百揆所以時敘；謬官失職，九流於是鹹曠：隆替所寄，義不可輕。臣才實凡庸，誌無遠大，叨預寵履，遂升台閣，踐金門而遊石室，掌狐史而參鳳綸。被蜉蝣之衣，徒竊榮龍；接鴛鷺之羽，久慚屍曠。甘受妨賢之責，忽承非次之恩，仍使參預機衡，獻替帷幄。持濟巨之舟楫，味和羹之醯醢，以挈瓶之智，陪負鼎之遊，將何以祇奉帝難，弼亮皇極？況丹青所運，鼓舞通於四時；爐錘所裁，綱紀行於萬俗：動關政體，豈易其人？臣才闕行疏，藝殫術淺，同子房之多病，異吳漢之強力。策支離之杖，未振其軀；資擁腫之材，豈勝其任？將恐貽災傾餗，取辱敗軍，喪實虧名，夫豈足惜？害公撓法，茲焉是懼。敢緣陳力之義，輕布由衷之請：伏冀九霄垂澤，三舍回光，體臣不移之愚，矜臣難奪之誌，特停過謬，改命才賢，則器滿之凶，不累於凡鄙；楝隆之吉，永光於聖代。無任慚懼屏營之至，謹詣朝堂奉表陳讓以聞。
臣某言：伏奉恩制，以臣為鸞台侍郎依舊同鸞台鳳閣平章事兼修國史。仰祇聖澤，退揆愚衷，周章失圖，怵惕惟厲，臣某誠惶誠恐頓首頓首死罪死罪。臣聞疇德而授，則屍曠之譏絕；推恩而舉，則緝熙之道廢。臣誌狹量淺業空理疏，揆才異言行之科，入仕非廉高之選。邀屬時幸，累叨榮級，石渠麟閣，司典籍之林；金門鳳池，參廟堂之議：以小才而居大任，用近智而恢遠略，緣鶴之鼎，既失於鹽梅，濡鵜之衣，實慚於紱冕：甘待素餐之責，忽承非次之恩。夫以瑣闥崇嚴，玉堂秘近，職參持蓋，位亞掌壺。子雲以善屬文詞，始應夕拜；李真以妙通經術，方陪旦講。臣之愚陋，實畏友朋，豈足以奉帷幄之昌言，聯名賢之逸軌？且短才不齒，未減雙鳧之數；豐秩妄加，必喪群龍之績。陛下經緯品物，搜揚管庫，方使道風德範，遠出帝先，豈令敗政妨官，近自臣始？伏願俯收人望，顧惜朝班，特回寵光，改命賢俊，則百工寅亮，長無鼎覆之憂；二階底平，自有楝隆之吉。無任感戴屏營之至，謹詣朝堂奉表陳請以聞。其所讓人，具如別狀，臣某誠惶誠恐頓首頓首死罪死罪。謹言。
臣某言：臣短辭易窮，愚意難達，雖由衷之訴，累黷於清規，而臨下之明，未照於丹懇。伏奉還旨，更優前命，心魂交悸，啟處失圖，臣某誠惶誠恐頓首頓首死罪死罪，竊惟服勤致用，事主之名節；推誠納忠，為臣之職分：凡列衣冠之序，忝升教義之筵，立身揚名，孰不由此？況臣沐浴盛化，被服隆恩。陪萬乘之旌旃，列四臣之禦侮。犬馬立效，雖未堪申防代勞；鷹鸇有情，豈敢忘除凶弭慝？論削蒲之釁逆，舉觸瑟之祅變，蓋惟恒事，豈足言功？陛下錄臣謏才，收臣薄藝，以某纓組舊業，頗聞於義方；山林遠情，粗閑於道術：訪其隱仙之訣，求其詩禮之對。不行而至，坐辭麋鹿之群；無翼而飛，遂接鴛鴻之侶。久慚粉米之飾，欲辭稻粱之惠，日來月往，猶戀於軒墀；雨施雲行，亟回於印綬。今復更申殊獎，追敘微庸，以臣子之恒情，辱公卿之顯位，等威齊乎四履，名器光於五台。縟禮崇徽，頓榮於非據；深憂巨惕，更切於如臨。夫不失賞刑，先王所以撫中外；大明黜陟，前典所以正邦家。中麋豹之侯，僅堪封爵；乏羔羊之節，無階流品：迺賢哲之所慎，豈庸微之敢安？是用仰辭渥恩，俯誓肌骨，寧甘於犯違朝憲，不可以虧損帝難，固守不移之愚，庶全難奪之志。伏冀南離回耀，微察於傾心；北斗垂芒，稍矜於走魄。特停過謬，曲賜優容，使官謗不喧，工歌有序，則無私之覆，彌大於九元；至公之途，永隆於萬國。無任忝竊慚懼屏營之至，謹重詣朝堂奉表固請以聞。
臣某言：伏奉恩制，以臣為江州刺史。寵命載臨，憂惕若厲，臣某誠惶誠恐頓首頓首死罪死罪。臣行疏道缺，學淺藝空，百里弦歌，鮮蒲密之化；六條替貳，乏海沂之績。幸屬乾坤改旦，堯舜為君，下邑多淳樸之氓，太平無峻切之政，遂得逾安高秩，未抵直繩。尚且叨價藩庭，竊譽人口，掛二星之光彩，達九皋於霄漢：畫餅虛名，孰雲可錄？素餐厚責，猶懼未弭。不謂聖恩旁暢，天造曲成，錫大官之印綬，剖專城之符竹，飲冰懷炭，內慚外悚。況夏首西浮，水陸交湊；荊門東會，舳艫相接：是謂九江之府，實殷三楚之郊。旋顧庸虛，本慚幹理，鈄何以階浮獸之政術，奉錫龜之職貢？負乘之累，豈但於身災？敗駕之居，慮虧於國重。臣雖貪冒，苟且進趨，至於上負帝難，下速官謗，猶知恐懼，不敢寢默。伏願回光三舍，收霈九天，徵漢濱之翹楚，罷燕宮之緹襲，則共理之寄，無蹇於外台；得賢之什，複聞於中扆。無任悚慚之至，謹詣朝堂奉表以聞。謹言。
臣某言：臣謬延殊獎，改牧大藩，由中之訴，已薦於宸扆；恤下之鑒，未回於霄極。祇奉還命，啟處失圖，臣某誠惶誠恐頓首頓首死罪死罪。臣地則葭莩，質惟樗散，實慚淮南好古之意，有謝東平為善之樂。徒以攀光日月，藉應雲霄遂得升降玉除，珮服金璽。四科取士，本異賢良；五等建侯，自緣恩澤。常懼貽累宗室，取笑衣冠，上缺麟趾之風，下招鵜翼之刺。不謂聖慈愈厚，天造彌隆，收其十舍之才，委以六條之任。雖臻榮益觀，竊抃於如絲；而謬職妨賢，顧慚於匪服。況神皋名嶽，天府上腴，是殷帝畿，實始王化。東則二南作頌，有周、召之餘風；西則三輔式歌，望趙、張之遺跡。顧循庸昧，本慚政理，將何以肅應殊典，崇藩屏之位；繼踵前良，致京師之福？不能者止，竊銘諡夙心；非據必危，敢忘於大誡？伏願蹔紆聖鑒，俯收愚款，永懷至公之道，特寢曲私之澤，則符竹有寄，長無屍素之譏；槱薪得才，不失朝廷之序。無任慚懼之至，謹重詣朝堂奉表陳請以聞。
臣某言：伏奉恩制，以臣為潤州刺史。祇奉寵榮，俯仰慚惕，臣某誠惶誠恐頓首頓首死罪死罪。臣尺澤輕生，鬥筲淺品，行非三德，藝乏四科。屬雲雨曲成，山川廣納，遂得差肩冕笏，簉羽鴛鷺。自兼司天地，副象河海，空陪九卿之末，詎達三禮之源？柏梁賦詩，徒述鍾磬；槐市講藝，更慚幾杖。當曰妨賢獲罪，豈以稱職為功？而皇矣高臨，霈然降澤，迺為棘寺，還剖竹符，入奉千乘之尊，出當六條之寄，叨恩竊幸，自初洎末。夫以下邑樹風，是惟政本；外台驅傳，實總人極。薛宣以理劇有才，滿歲加授；龔遂以撥繁無效，數月召還。曆選前猷，實資共理，安可使赤紱虛忝，素餐高詠？伏願敦名器之實，絕過謬之私，更簡良才，言刈其楚，則山穀耆老，方懷樹李之觀；江湖吏人，不起伐檀之刺。無任悚懼之至，謹詣朝堂奉表以聞。臣所讓人，具如別狀，臣某誠惶誠恐頓首頓首死罪死罪。謹言。
臣景諶言：伏奉恩制，以臣為天官尚書。寵命載臨，震悸交集，鞠躬自，屏營無措，臣景諶誠惶誠恐頓首頓首死罪死罪。臣聞俊乂在官，百揆所以時敘；名器妄假，九流於是咸曠：事關隆替，義難忝越。臣才疏行缺，學淺智空，十舍無千里之資，一經乏三冬之敏。徒以遭逢昌運，因藉時來，幸雨露之曲成，遇山川之廣納，遂得差肩冕笏，比跡流品，出入台省，周旋階闥。鏘金嗚王，坐榮枯朽，擊水摶風，顧慚腹背。自忝司衡鏡，亟易星灰，雖智力已窮，而清通未效。朱紫多紊，涇渭莫辯，宜其抵罪觸網，稍清官謗，翻迺假寵增服，更垂天獎，是用荷恩內訟，以榮為憂。且夫八座位隆，五曹望重，典南宮之喉舌，象北斗之樞機，式資藻鑒，奚綜賓實。自非孝亮直，彥輔公忠，山濤之簡靜篤素，顧譚之心精體密，何以對揚夭哲，厭塞人望？顧斯政本，實總國彝，豈臣庸愚，所堪屍忝？伏願回光寢照，返汗收恩，察臣由衷之請，矜臣陳力之議，則朝端允穆，天下至公，四始輟在梁之譏，六爻無負乘之累矣。無任慚懼之至，謹詣朝堂奉表以聞。其所讓人，具如別狀，臣景諶誠惶誠恐頓首頓首死罪死罪。謹言。
臣某言：伏奉制旨，以臣為地官尚書。無涯之恩，忽降霄極，非據之惕，坐驚魂宇，臣某誠惶誠恐頓首頓首死罪死罪。臣少無奇誌，長乏異能，短步非疾於驊騮，飛自同於燕雀。逢聖神之再造，屬天地之兼容，鄭璞齊竽，竊混聲價；秦冠漢綬，叨踐名級。步鴛池之清切，陟鸞渚之便蕃，出入五台，周旋三閣，行膺負璽之任，遂服專車之寵。萬機損益，蔽於庸陋之心；百揆謨猷，滯於膏育之疾。爰發皇揆，特留宸眷，假優閑之秩，雖入杏壇；參翊亮之謀，尚和梅鼎。徒延舟楫之舉，況微股肱之效，挈瓶之智，患在於空虛；瞰室之災，懼深於盈滿。方陳骸骨之情，遽荷雲霄之命，負乘之責，前謗未除；忝越之譏，後恩仍及。還振蜉蝣之羽，欲參龍鳳之行，赤紱妨賢，物知不可；素食得位，臣亦胡顏。況八座樞機，五曹要劇，上儀七星之象，旁理萬邦之教，自非元凱之明允忠肅，陳韓之敦樸淳深，將何以釐正版圖，擾安邦國？臣之淺狹，誠則貪叨，朝有典章，敢叨（疑）非望？伏乞回乾坤之曲澤，收雨露之殊私，廣訪訏謨，詳求棫樸，更引食場之彥，俾臨均土之司，則受任得才，無愆振鷺之美；官方有序，不失貫魚之次。無任慚悚之至，謹詣朝堂奉表陳請以聞。臣所讓人，別狀封進，臣某誠惶誠恐頓首頓首。謹言。
臣通言：伏奉恩制，以臣為夏官尚書。非常之恩，忽萃庸朽，顧匪服而增，奉如絲而自失。臣通中謝。臣聞思皇多士，必求於俊乂；惟帝念功，不寄於庸保。臣識量凡淺，誌業空廢，乏刀筆之吏能，無俎豆之經術。徒以積勞為忝，久宦成資，承日月之末光，霑雨露之宏貸。丈二之組，每慚於假竊；尺一之制，更獎於庸微：俯仰慚惶，屏營反側。夫以天台峻密，帝猷殷曠，端揆隆於八座，樞衡總於萬機，非夫賢才，孰能綜理？況周官司馬，有甲兵之職；漢服珥貂，兼喉舌之任：曆觀前載，此選尤難。安可以樗櫟散才，瓶筲小器，比德陳劍，差蹤鄭履，豈無慚於謬寵？實有懼於妨官。今聖曆惟新，王化資始。天工其代，帝難所急，伏願特寢過恩，旁求實用，塞多幸之路，開至公之道，則巨鱗縱壑，朝有得賢之頌；惟鵜在梁，臣無濫官之責。無任慚懼之至，謹詣朝闕奉表陳請以聞。
臣執柔言：伏奉恩制，以臣為夏官尚書。光寵載臨，震悸交集，臣某誠惶誠恐頓首頓首死罪死罪。臣學無所成，誌不及遠，徒以憑托霄漢，接南陽之近親；感會風云：附西京之外戚，遂得叨恩藉幸，服冕乘軒，將燕雀而同化，共鸞鳳而並翼。自升榮軒闥，接武卿士，徒參河海之象，竟乏涓塵之效。竊位妨賢，自甘屏黜，循涯揣分，敢希超獎？而聖造不貲，天波累洽，仍降非常之澤，更申窬等之命，豈非連芳八座，上比七星？固亦分職五曹，專司九法。昔虞登在癸，命喉舌之官；晉簡庶僚，崇元凱之秩：自時厥後，此選尤難。自非宿望通才，高賢舊德，何以別邦國之大典，膺腹心之重寄？臣屍忝無成，實彰於既往；朽劣不逮，難冀於將來。雖輸報有心，而勉勵無術，寧敢自安時謗，屢玷國猷，陛下綜理機衡，搜擇才俊，而至公之道，未廣於翹薪；則哲之明，近謬於庸菲。恐人物解體，衣冠失望，伏乞蹔回衝鑒，俯絕過恩，更宏尚德之舉，不失能官之授，則濟濟庶寮，自有悅於多士；區區庸鄙，儻無譏於候人。不任慚懼之至，謹詣朝堂奉表以聞。謹言。
臣通言：臣受恩怖懼，已薦款誠，而還旨綢繆，未垂矜亮，俯仰蹐，心魂震蕩，臣通誠惶誠恐頓首頓首死罪死罪。臣學藝雙缺，心跡兩蕪，顧常接言友朋，而信未盈缶；陳力官守，而智挈瓶。徒以沐道康衢，餐和休曆，四方無事，逢聖後之垂衣；百度已貞，得庸夫之高枕。幸承寬大，遂安忝竊，本將榮利求達，不以廉隅自修。厚祿尊官，雅是所溺，陳辭抗疏，豈敢為高？誠以理苟未安，義則不可，何者？器有劑限，物有局量，當其才則事或能濟，逾能其分則力所不堪。是以枯木朽株，不荷楝梁之任；謏聞曲學，不為廊廟之資。臣妨賢自久，竊位非今，然自承乏具寮，叨榮散職，雖雲屍忝，未甚隳廢。至於典司邦禮，出納王言，徒飭躬而自強，終絕臏而無力。汝作霖雨，既非庸妄所堪；臣為股肱，必致陰陽之失。虧名損實，匪顧身疵；蠹政傷風，將辱朝鑒：誠為貪冒，豈敢自安？伏願回日月之明，收雲霄之澤，察臣由衷之請，矜臣知止之分，則周廟之器，無懼於盈滿；曹人之衣，或免於譏刺。無任慚懼屏營之至，謹詣朝堂奉表以聞，臣通誠惶誠恐頓首頓首死罪死罪。
臣重規言：伏奉今月十五日制書，加臣中大夫兼司禮卿。寵命光臨，心靈隕越，臣重規中謝。臣聞量能而官，往聖垂範；無德而祿，昔賢有誡。陛下施物之平，不私毫髮；知人之鑒，獨謬庸虛。但禮秩之職，歷選所難，苟非得賢，於何求化？西京置一十二列，首貫金吾；東漢有三十九人，多遷玉鉉。妙擇時望，將以洽神祇；博彩列侯，所謂重宗廟。桓榮之經學，始展今恩；孫通之禮儀，方膺此命。在臣無取，遠謝古人，將何以載元冕之七旒，驅素車之十乘？臣之慊慊，非欲自保其身；臣之慺慺，深慮上塵於國。伏乞聖恩容納。皇澤霑濡，深惟得人，傍授能者，則天官無曠，庶績其凝。謹封所讓人狀如前，不任慚懼屏營之至。
臣神基言：伏奉恩制，以臣為司賓卿。芝渙曲臨，獎飾逾分，蓬心回蕩，冰炭交集，臣神基誠惶誠恐頓首頓首死罪死罪。臣才實凡庸，誌無遠大，徒以命偶時來，餐和飲澤，累叨恩遇，浸成榮顯，遂得出擁朱軒，入陪紫蓋，被服珪組，周旋階闥。自謬司六尚，承乏九賓，星琯驟移，塵露無紀，每懷忌滿之誡，實負曠官之責。寧可以更奉殊徽，重叨非據，當象河之顯列，處惟月之崇班？陛下刻象周金，焚山榜道，維駒在詠，異人並出，無容使芳蕙為萏（疑），康瓠成寶。伏乞天哲，改擇人望，則尚德之舉，無累於翹薪。匪服之譏，不塵於列棘。無任慚悚之至，謹詣朝堂奉表以聞。
臣某言：臣叨承睿澤，冒陳愚懇，而九重再達，三舍不回，鞠躬慚惶，莫知啟處，臣誠惶誠恐頓首頓首死罪死罪。臣自惟寡薄，何階榮遇？徒以山林舊籍，有感聖慈，葭莩末戚，特延宸獎，遂得升朝列位，服冕乘軒。平視公卿，奄同七貴；坐登霄漢，非因六翮。自兼司喉舌，副掌樞衡，百姓不親，徒承在寬之訓；萬機都曠，終替責成之舉。斯獲戾於妨官，敢邀榮於賜秩？而甘露時雨，不遺於溥汎；尊官厚祿，更集於庸虛：仍令入總巨卿，出毗藩牧。顧匪材於樗櫟，空愧梓人；方假職於襜帷，多慚竹使。夫以渚宮作鎮，旁兼水陸，營室致功，上儀星象。自非為延年之勤苦，羊叔子之恩惠，何以撫茲千里，按彼百工？陛下義不斷恩，遂忘濯龍之誡；微臣寵深增懼，敢冒濡鵜之譏？況今天地開元，聖神改物，四方拭目而觀化，九流褰裳而願仕。而則哲之鑒，未獎於翹薪；至公之心，近謬於凡菲：將恐開親昵之多幸，失衣冠之雅望。小人淺見，偶識自量，匹夫雖徽，敢守難奪？伏乞俯停過謬，更擇良能，則出門同人，更釋於宗之吝；側席思彥，不乏登壇之寶。無任慚懼之至，謹重詣朝堂奉表以聞。謹言。
臣遺恕言：伏奉恩制，以臣為殿中少監，奉命荒越，不知啟處。臣某中謝。臣行忤神祇，身積釁咎，偷延苫枲，自甘隕越，陛下忘其尫陋，牽以縶維，仰號上昊，俯蹐下土。精誠無感，三舍不回；誌節莫修，九泉未即。遂複肅膺紫紱，權就墨縗，俯首官寺，顏朝序。自攝職天台，慚簡要之目；徙秩京輦，乏仁明之政。銓管無滯，多謝昔賢；枹鼓不鳴，實愧前烈：空屍厚祿，坐積時謗。不謂天光下濟，聖慈曲覽，重延殊獎，更超顯位，司六尚之嚴凝，望九重之清切，懷恩揆拙，既懼且慚。但臣下棄情禮，上虧答效，孝不足稱，忠無可紀，永惟家國，實負君親，將何以安其屍忝，暴之視聽？伏乞蹔回衝戀，少察懇誠，不虧聖朝之鑒，無重愚臣之罪，則涵育有方，官序無替。無任哀悚之至，謹詣朝堂奉表以聞。
臣某言：伏奉恩制，以臣為殿中監兼檢校仗內諸閑廄。逾涯之恩，忽降霄極；非據之惕，坐驚魂宇，臣某誠惶誠恐頓首頓首死罪死罪。臣本乏才藝，素無操植，徒因緒業，獲齒簪裾。屬兩曜重光，三靈再造，登山捧日，始會於風雲；涉海窺天，遂攀於星漢：位非德進，榮以恩昇。出捧鸞鑣，驂玉輿之式道；入陪鳳扆，預金門之通籍：扈清切之嚴衛，接綢繆之宴私。邱山之恩，徒謝成貸；絲發之效，竟知無補。加以兼烏竊幸，假鳳連棲，兄弟分侍於閫闈，甥舅齊跡於樞秘，光榮被於九族，寵遇傾於百寮。是以常誡滿盈，亟慚屍素，叔寶之遇武子，雖願輸忠；正禮之對公山，惟憂曠職：常思高明之瞰室，無懼平路之傾輈。豈謂天道不貲，聖慈逾厚，仍降非常之澤，重紆加等之命。妨賢受任，多慚於鴛鷺之群；匪服叨榮，實愧於蜉蝣之羽。竊惟先王慎擇，不進於凡庸；明主虛求，務延於才俊。伏乞傍羅杞梓，更詢棫樸，必取九能秀傑，方為禦府之臣；無使五技輕姿，謬處七閑之任。自然六尚增價，七騶無忝，納於百揆，終無廢事之譏；賓於四門，必有得人之頌。無任慚懼屏管之至，謹詣朝堂奉表陳謝以聞。謹言。
臣嶠言：伏奉制書，以臣為麟台少監，依舊兼修國史，仍知鳳閣舍人制閣事。仰戴私恩，退揆愚陋，手足知舞，心魂載惕，臣嶠誠惶誠恐頓首頓首死罪死罪。臣一經莫守，五技不成，宮牆易窺，俎豆無術。陽和布德，枯朽同榮；雷霆發音，閉蟄俱起：用叨時幸，遂曆清階。含香握蘭，惟塵於兩鳧之署；切問近對，匪服於雙鸞之沼。西垣載筆，五字非工；東觀屬詞，兩班難嗣：空抱支離之疾，坐招屍素之譏。惟此挈瓶，有同畫餅，豈足以比肩良史，參領秘文，猶陪二子之行，尚忝四郎之末？綱羅帝籍，既佇英才；出納王言，寧容妄處？陛下搜賢擇善，責實循名，程才畢入於準繩，適用不差於輪桷。伏願特回鑒揆，俯察愚蒙，深惟帝難，妙簡人才，則尚德之舉，寧謬於鴛池；妨賢之談，不起於麟閣。無任忝竊慚悚之至，謹詣朝堂奉表陳請以聞。臣所讓人，別狀封進，臣嶠誠惶誠恐頓首頓首死罪死罪。謹言。
臣嶠言：伏奉恩制，以臣為成均祭酒。對揚鴻休，揣摩褊量，獎飾逾分，周惶增惕，臣誠惶誠恐頓首頓首死死罪。臣才不應務，命實偶時，非親非賢，奉帷幄之侍；無藝無術，備鹽梅之臣。排金門而上玉堂，步鴛閣而遊鸞沼，抱支離之沈涸，曠密勿之繁機。六翮不任，但慚於腹背；四支已頓，空請於骸體。分辭榮於瑣闥，仍藉寵於環林，顧非席上之珍，敢辱淹中之賞？況東序蟻學，稱為教化之宮；西膠虎門，實應文章之宿：論姬孔之制度，談夏商之損益。方期遺典墜業，有可發明；豈伊曲學謏聞，所堪屍忝？伏望俯停庸瘵，改命耆儒，則授幾肆筵，還知入廟之禮；褒衣博帶，不濡在梁之翼。無任忝竊慚惶之至，謹詣朝堂奉表陳讓以聞。臣所讓人，具如別狀，臣嶠誠惶誠恐頓首頓首死罪死罪。謹言。
臣嶠言：伏奉今月二十四日制書，除臣成均祭酒同鳳閣鸞台三品，餘並如故。列星日，曲垂鑒揆，膏雨油雲，傍灑渥澤，承命如失，負恩不勝，臣嶠中謝。臣本諸生，階緣常調，幼趨詩禮，才學修身，長習文章，能經國。徒以淹年曠日，積勤累勞，無翼而偶摩霄，不材而參構廈。往逢人乏，濫荷天聽，預聞政事，莫近主益。尋而犬馬私疾，頗至虛羸，螻蟻殘生，俯蒙含育，矜其不逮，備以閑司，臣獲從容，稍似強健。複屬皇慈不已，聖獎彌勤，始接貂蟬，更追龍鳳，機務填委，昏情戰兢，風勞霧氣，曉迫宵煎：因此疲羸，慮成廢曠。所以每求清閑，輒事陳乞，竊望優遊散輩，沐浴淳源。豈晤大造弗遺，殊榮累及，玷代天之列，躡教胄之行。且祭酒之榮，有道之選，往年已知不可，今者何宜重遊？伏乞特寢嚴汗，改命長才，非敢欲逃身責，深恐有紊國經。由衷精誠，惟聖矜納，無任懇迫慚荷之至，謹詣朝堂奉表陳讓以聞。其所讓人，別狀封進。
臣某言：臣頻布款誠，庶蒙矜遂，而由衷之請，空竭於肝膽；臨下之鑒，未察於庸愚。集木非兢，臨泉罔懼，臣某誠惶誠恐頓首頓首死罪死罪。臣曆窺前誌，詳考舊聞，莫不以有道興邦家，不才替社稷。漢武帝綱羅群士，惟佇俊賢；周成王訓迪庶官，不求庸保。臣行能近淺，識性凡陋，難化之質，非八音所陶；不移之愚，豈六藝能飾？往緣戚屬，叨奉恩私，遂得地列齊封，門開魯館，承敦敘於九族，被微章於五等。今光華始旦，品物維新，三代典章，理遵於舊式；二京恩澤，宜革於權制。方就散秩之輩，幸沾朝請之流，寧可以冒踐槐庭，更增茅土？況班彝錫瑞，執揆提衡，法垂複象於三台，視隆班於四瀆：實司邦教，是曰藩維。豈臣餘喘殘生，所合屍忝？非臣荒情菲質，所宜叨據。陛下懸旌訪逸，刻象求才，朝有白駒之賢，野無黃犢之彥：方使思皇多士，必明於至公，豈令棫樸能官，近廢於親昵？臣自審量，實所不堪，蔀屋之災，豈惟於身咎？折鼎之責，方貽於國患。伏冀回光斂靄，寢紱收綸，察臣不移之心，矜臣非飾之請，特停過誤，改命才良，則白馬丹書，不慚於異姓；和羹作礪，不逮於凡庸。無任慚懼屏營之至，謹重詣朝堂奉表陳請以聞。
臣攸暨言：伏奉恩制，命臣兼知司禮寺事。臣本無操履，素乏藝能，憑藉葭莩，遂叨冕笏。畫龍刻鵠，非有天才；簪犀紐龜，但因地勢。鑒空虛微眇之質，騐庸闇不逮之姿，素簡神衷，豈勞銓敘？幸得攀光日月，藉寵侯王，祿比萬鍾，爵窮五等，備梁園之車服，司周室之典經。朝夕起居，出入陪奉，在生多幸，於臣已足，豈可重叨非據，更竊隆班，上虧國章，下速身謗？昔漢疇稷嗣，將冠九響；虞昇伯夷，實掌三禮：奉蒸嚐祈禮之典，有匏土笙鏞之節，匪徒移風易俗，兼且尊天事神，豈於凡庸，所可參議？況此司禮分職，見有二卿，並在官聯，事且無缺，更參駑蹇之足，徒亂鴛鴻之序。伏乞聖慈回鑒，天造曲成，矜其慊切之心，念其屍曠之責，怡然俯察，霈乎垂許，則至公之道，實宏於聖朝；多幸之災，不累於凡識。無任慚懼屏營之至，謹詣朝堂奉表以聞。
