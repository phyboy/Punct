臣某言：臣母氏齒發既衰，風氣彌積，寢興乖豫，定省不安。陛下降視萬方，俯矜一物，哀老母虛羸之疾，慜愚臣煎迫之私，宏以不匱之思，布以非常之澤，使得暫辭藩嶽，別梁郡之襜帷；旋赴京都，求越人之砭石。自班輿首路，潘宅來歸，承厚蔭於四天，接歡言於九族。雖名醫上藥，研秘術而未嚐；而佩德感恩，覺沈屙之半愈。屬千齡啟旦，十號登樞，演金石之微言，呈玉毫之寶相。三千國土，俱傳貝葉之文；億萬天人，並入蓮花之會。臣六時空念，五起未寧，思酬顧複之恩，願假招提之福。儻獲書名檀供，廁影法筵，罄歸依回向之心，受清淨菩提之果。實望三身覆育，開梵帝之仙坊；十善護持，發醫王之秘藏。永離災厄，長登福壽，上以祈龍象之深惠，下以申烏鳥之懇誠。豈惟區區闔門，獨荷於仁覆，故亦悠悠法界，永覃於孝理。不量淺薄，敢輕上祈，塵黷威嚴，伏增戰越，臣某誠惶誠恐頓首頓首。
臣某等言：伏見逆人王慈徵等，並擢自凡庸，累承恩獎，遂得叨榮秩，職此禁戎，任切爪牙，寄同心膂。而忠勤之誌，莫效於鷹鸇；悖逆之愆，反同於梟獍。向使邪謀不泄，陰計遂成，將恐變起宮闈，禍生肘腋：此實靈祇之所切齒，臣子之所寒心。若但寘以恒科，委之常憲，何以明大憝之愆咎，杜元凶之覬覦？望請汙其官室，轘之都市，用遵雷電之象，允葉春秋之義，則衣冠塞望，夷夏甘心。無任憤切之誠，謹冒死陳請，臣某等誠惶誠恐頓首頓首死罪死罪。謹言。
臣聞黎庶之數，戶口之眾，而條貫不失，按此可知者，在於各有管統，明其簿籍而已。今天下之人，流散非一，或違背軍鎮，或因緣逐糧苟免歲時，偷避徭役。此等浮衣寓食，積歲淹年，王役不供，簿籍不掛，或出入關防，或往來山澤。非直課調虛蠲，闕於恒賦，亦自誘動愚俗，堪為禍患，不可不深慮也。或逃亡之戶，或有簡察，即轉入他境，還行自容。所司雖具條科，頒其法禁，而相看為例，莫適遵承，縱欲糾設其愆違，加之刑罰，則百州千郡，庸可盡科？前既依違，後仍積習，簡獲者無賞，停止者獲原，浮逃不悛，亦由於此，今縱更搜簡，而委之州縣，則還襲舊蹤，卒於無益。
臣以為宜令禦史督察簡校，設禁令以防之，垂恩德以撫之，施權衡以禦之，為制限以一之：然後逃亡可還，浮寓可絕。所謂禁令者，使閭閻為保，遞相覺察，前後乖避，皆許自新，仍有不出，輒聽相告，每糾一人，隨事加賞，明為科目，使知勸沮。所謂恩德者，逃亡之徒，久離桑梓，糧儲空闕，田地荒廢，即當賑其乏少，助其修營；雖有欠賦懸徭，背軍離鎮，亦皆舍而不問，寬而勿徵；其應還家，而貧乏不能致者。迺給程糧，使達本貫。所謂權衡者，逃人有絕家去鄉，離本失業，必樂所住，情不願還，聽於所在隸名，即編為戶。夫顧小利者失大計，存近務者喪遠圖，今之議者，或不達於變通，以為軍府之地，戶不可移，關輔之人，貫不可改，而越關繼踵，背府相尋，是開其逃亡，而禁其割隸也。就令逃亡者多，不能總計割隸，猶當計其戶口等量為節文，殷富者令還，貧弱者令住。簡責已定，計料已明，戶無失編，人無廢業，然後按前躅，申舊章，嚴為防禁，與人更始。所為限制者，逃亡之人應自首者，以符到百日為限，限滿不出，依法科罪，遷之邊州。如此則戶無所遺，人無所匿矣。
臣某言：臣誌識無取，才藝缺然，叨豫葭莩，遂昇班秩，彈冠受檄，曳組登朝。內府屍榮，已招官謗；中台揆務，愈塵政本。聖恩無限，天造不貲，仍屈帝難，俾參皇極。西雍之羽，仍所庶幾；東郭之毫，敢陳誠請？九霄徒邈，三舍不回，嚴命必行，顏何置？方持畫虎，且對群龍，遂以契瓶，謬膺和鼎，空焉作礪之命，豈庶磨鉛之功？祇拜寵臨，伏增慚惕，無任悚戴屏營之至，謹奉表陳謝以聞。
臣嶠言：伏奉恩制，加臣通議大夫守成均祭酒兼檢校文昌左丞，餘如故。榮過望表，慶溢身涯，荷寵祇恩，蹈冰臨穀，臣嶠中謝。臣燕雀之羽，多謝於飛翻；蜉蝣之衣，久慚於忝竊。屬秦人望幸，虞帝卜征，萬騎時巡，不陪遊於渭北；四關留鎮，獨延欷於周南：劬勞異羈靮之臣，寵渥均廟堂之士。燕谿弱黍，分隔於陽和；楚塞輕茅，遂承於雨露：仰平分而載躍，撫留滯而成歡。惠重邱山，徒深於抃舞；身輕糞壤，豈議於答酬？無任喜戴慚惶之至，謹附某官奉表陳謝以聞。
臣嶠言：臣植性愚陋，稟質庸疏，過蒙恩私，特垂獎飾，擢自泥滓之下，昇之雲霄之上。參豫機密，接奉軒墀，寵光百僚，榮被九族，殞身未能以答施，灰骨不足以明恩。屬日月齊明，乾坤交泰，弓旌出穀，俊乂盈朝，非親非賢，無藝無識，猥將齊竽入吹，謬以鄭璞為珍。昔綜銓衡，有慚簡要，署置過當，涇渭莫分，致令外削氓黎，內傾府藏。煩擾之弊，既傷於國體；謗訕之咎，允集於臣躬。是用仰慚公朝，下積私懼，顧循支離犬馬之疾，恐玷棫樸鵷鸞之群。不敢仍勞準繩，實願自甘屏黜，言布心腹，輒以陳祈。而愚慮不周，愆違自速，有命遄降，營魂載飛，豈徒絕望邱園？固有甘心鼎鑊。忽蒙聖恩懸察，慈旨曲矜，爰集簪纓，諭以絲紱，許臣以無愆衡鏡，怪臣以輒謝鹽梅。察臣誠款之心，知其憂國；覽臣狂愚之奏，謂合事宜。譴讓之中，恩多而責少；含容之內，善詳而過略：本將因愆而獲戾，翻迺以誚而蒙榮。惟大造曲成，既蒙再生之惠；小人多幸，方輸九死之答。無任欣喜踴躍之至，謹詣明福門奉表陳謝以聞，臣嶠誠歡誠喜頓首頓首死罪死罪。
臣某言：伏奉恩制，除臣息尚舍直長史、某為左監門衛長史，榮隨恩集，歡與懼並。臣攀軫日車，附流星漢，才無天質，藝以地高，陛下每降皇情，特垂聖蔭。先親後疏之澤，自葉流根；謀孫翼子之慈，愛人及息。遂複推恩家室，假職幼童，參九等之班榮，掌重門之禁衛。賞延之命，寧待於勳庸；敦敘之風，但緣於骨肉。雖東平之子，能趨拜鹹錫印章；齊國之地，可割分悉侯支庶：豈足以方斯嘉惠，匹此殊渥？奉絲綸而仰德，叩木石而論心，受生於天，但知榮荷；曝骨於地，何階酬答？無任悚戴慚懼之至，謹詣朝堂奉表陳謝以聞。
臣某言：臣兄某前某官，某月日特蒙恩詔，擢授武州司馬，未及赴職，即八月改除亳州司馬。再三榮命，叨荷恩私，在臣宗門，實為慶幸。臣兄自歸解巾從仕三十餘年，五為縣宰，三遷州佐，政皆通顯，職實蕃勤。直道在公，有始終之節；平心應物，無造次之愆：在於周行，頗蒙推擇。近屬虺寇構術，或亂豫州，詿誤平人，自貽梟滅。陛下憫荊河之俗，遭此無辜；吊海濆之人，使同昭慶。以為奉揚皇化者，必藉其才；撫禦窮人者，亦資有德。臣兄同濫承天獎，遷移武州，在於天恩，實為超擢。今者未及赴任，複蒙改授亳州，重疊承恩，翻同貶降。朝廷體例，實以為先，臣兄弟叨榮，濫竊非據，牙兄既授，不合冒聞，但以始者承恩，越蒙抽擢，今有何過，遂同左遷？區區懇誠，輒敢祈。伏願皇恩有裕，降昭獎之恩；臣果竭忠，獲展才之地。小臣死日，猶生之年，臣無任雲雲。
臣某言：昨奉敕，令臣撰懿德太子哀冊文。臣術異懷蛟，藝非吞鳥，四科函丈，多謝於文學；七子登筵，有慚於詞賦。恭聞聖旨，輒奏庸音，豈足以褒敘重離，激揚三善，宣睿慈之惻愴，述天顧之綢繆？曲降絲綸，猥垂剪拂。諭之以雲間日下，方之以陸海潘江。飾嫫母之容，加其粉澤；瑩碔砆之質，發其光彩。雖宋玉大言，見褒於楚國；公孫下策，蒙賞於漢朝：無以比此揄揚，方斯恩渥。欽戴紫紱，伏銘元造，仰高天而發悸，顧短劄而成羞。無任慚荷戰懼之誠，謹詣閣奉表陳謝以聞。
臣嶠言：伏奉恩敕，編撰攀龍台碑文，賜臣物四百段。研精不優，篆刻無術，下帷闕蛟龍之不，搦管慚鳳凰之思。猥辱隆命，俾圖光範，戴天知，仰大象而增迷；遊聖為言，撫營魂而自失：寧足以發揮一德，揚搉萬分，術虞後之孝思，談姬文之睿業？而天情不匱，帝造無涯，式推愛敬之心，用廣褒崇之惠。披文相質，本殊黃絹之詞；頒賞計勞，遂承紫泥之渥。荷寵惟懼，瞻恩載，祇奉之日，悚汗交馳。無任慚戴屏營之至，謹附洛州奏事使具官臣某奉表陳謝以聞。
臣璹等言：今月十一日待宴，蒙恩作飛白書，題臣等名字垂賜。跪承寶貺，仰戴瓊文，如披七曜之圖，似發五神之檢。九霄靈澤，與垂露而同霑；千載嘉祥，共回鸞而共集。冠六文而首出，掩八體而孤騫，眇乎若遊霧之拂春林，靄乎似輕雲之上秋漢。頡皇之始模蟲篆，未足多奇；劉後之嚐學史書，孰雲以擬？固已工逾懸帳，妙盡刻符，鍾繇竭力而難比，伯英絕筋而不逮。則知迺神聖，包眾智而同歸；多藝多才，總群方而兼善：諒天機之獨運，豈凡識之能窺？臣等才埒瓶筲，任叨衡石，器滿之誡，每切於愚心；楝隆之吉，實慚於明代。而天慈曲獎，聖造不遺。厚祿尊官，既殫恩而極寵；良辰美景，又申歡而接宴。慶方行而已及，澤未溥而先加，殊恩與骨肉等深，縟禮共衣冠相絕。今複親陪睿賞，特流宸翰，嬴氏之魂遊天上，未比超昇；闞生之名在月中，詎方遐邈？昔者韓棱深博，肇蒙於署劍；田鳳名流，僅聞於題柱：未有芝英草聖，近縟於彩箋；合璧連珠，俯光於掌握。在臣叨忝，獨冠古今，方且示彼記言，傳諸貽訓，表一人之殊寵，留百代之榮觀。手舞足蹈，徒申踴躍之心；摩頂至踵，豈答生成之施？無任欣戴之至，謹詣闕奉表陳謝以聞。
臣某言：伏奉恩旨，加賜臣防閤品子課及全祿，並以特進全給，身若在京，仍朝朔望者。臣自叨榮職，無補分毫，抱疾沈屙，有逾年歲。蒙賜臣骸骨，得守邱園，方從麋鹿之遊，分隔鵷鴻之侶。不謂皇私廣被，天造曲成，回日月之光，更臨幽側；降雲霄之澤，俯潤凋枯：歲時頒廩藏之儲朔望接縉紳之禮。無績無效，虛忝於恩榮；非才非賢，謬霑於祿秩。仁慈出於分外，寵渥生於望表，邱山厚澤，猥及下流，草木輕生，何階上答？臣苦腰腳軟弱，不獲躬詣闕庭拜謝，無任慚悚喜荷之至，謹因留守奏事奉表陳謝以聞。
臣某言：伏奉恩旨，加賜臣防閤品子課及祿並全給，身若在京，仍朝朔望者。臣運偶時來，久叨匪服，鍾鳴漏盡，得保懸車，逢舜曆之雍熙，遂堯人之耕鑿。乾坤含養之德，尚貸光陰；雨露霑霈之恩，不遺枯朽。特降綸旨，優加祿秩，更沐天慈，許朝朔望。錫大造於平分之外，收無能於委棄之餘，荷澤蒙榮，空深於抃躍；殘生餘喘，豈期於答效？無任慚悚喜荷之至，謹附中使某官某奉表陳謝以聞。
臣某言：顯福門宣敕，出彩八十段賜臣充軍裝。臣才質駑下，智能短乏，謀非上略，識豈中權，謬奉殊私，猥參大任。雖鑿門之誌，必掃妖凶；而受鉞之功，未宣戎幕。遽延寵命，先承優賞，懷恩揆拙，既懼且慚。惟當誓骨銘心，永緘天地之施；觸鋒突刃，常為士卒之先：庶邀犬馬之勳，遂滅鯨鯢之黨。七擒三捷，誠所庶幾；九死一生，豈當還顧？無任悚戴歡欣之至，謹奉表陳謝以聞。
臣攸暨言：伏奉恩旨，以臣昨扈遊上苑，執轡還宮，特賜臣瑞錦一匹，臣某中謝。臣承暉日月，漸潤雲霄叨符聖慈，累延宸照，遂得入陪金殿，出捧玉輿，瑤水參八驂之遊，璿台翊二龍之舉。榮兼侍從，寵冠宗枝，捧日無以儷其歡，登天未足儔其樂。昔議封啟繇，不回參乘之恩；駟馬從良，寧承附輿之澤？在臣叨忝，實邁古今，徒欣不世之榮，豈望非常之賜？況臣地兼臣子，職奉君親，蹔尋咫尺之途，才捧神仙之馭，有何殊效，合降隆私？陛下恩愛曲成，綢繆累洽，俯回珍異，蝟及庸微。跪開緘題，伏視文彩，爛若朝霞之初起，粲如春花之競發。成都濯具，本自非儔；朝鮮制衣，則知難擬。方且裁而學政，希勉勵於天工；服以晝遊，庶光榮於戚裏。效微施廣，徒益慚惶，恩重命輕，罔知酬答。無任悚佩之至，謹詣閣奉表陳謝以聞。
臣某言：中使某至，伏奉手詔慰諭，並宣口敕，賜臣端午衣一副，銀碗百索等，兼賜大將衣若干副者。天書綢繆，聖澤汪濊，被服輝煥，承恩隕越，臣某中謝。臣聞日移東井，律應南風，正陽為納慶之辰，長贏表交運之節。臣謬膺任使，備位守臣，撫封而多愧無能，望闕而遙思獻壽。而陛下恩覃率土，寵並勳賢，俯因初五之辰，遠頒尺一之詔。衣垂織靡之盛，器飾雕刻之珍，則辟邪寧假於赤符？蠲癘詎勞於朱索？況賜霑裨將，化洽方偶，仰荷殊私，實慚非據。誓將誕敷渥澤，保定藩維，變淳風於邑裏，宣戎政於軍旅，俾谿洞安靜，波濤不驚。伏惟皇明，俯照丹慊。臣無任雲雲。
臣某言：中使某至，伏奉手詔慰諭，並奉宣聖旨，賜臣端午衣一副，銀碗百索等，大將衣兩副者。王人遠臨，天齎下逮，承恩捧詔，心悸汗流。臣伏以正陽屆節，初五授時，萬國獻珍以稱壽，九天垂衣而納慶。至如靡麗出於王府，頒賜及於方隅，蓋所以褒寵有功，旌異有德。顧臣庸劣，未補涓毫，沐日月之齊光，與勳賢而並命，猥將固陋之質，獲茲器用之深。衣降九天，懼興刺於鵜翼；縷分五色，增長壽於堯年：何角黍之足稱？豈纖繒之為比？況齎及裨將，澤被戎行，顧茲殊賜，實愧非據。臣一至湖湘，再周星歲，扇皇風而蘇息黎庶，布聖澤而底定封疆，今井賦不愆，軍旅知訓，庶期獷悍之俗，獲躋仁壽之域。伏惟鴻造，俯察丹誠，無任雲雲。
臣某等言：品官劉阿道至，奉墨敕，賜臣等臘脂、口脂等物。恩命忽臨，喜抃交至，手舞足蹈，心慚意悚。伏以安寧戒序，嘉平在節，白日臨於陽穀，繁霜入於露寒。蘅枺始楟（疑），桂筵豐暇，青牛帳裹，未輟爐香；朱鳥窗前，新調鉛粉。因三冬之吉慶，造六官之脂澤，糅之以辛夷甲煎，燃之以桂火蘭蘇。氣溢象奩，香衝翟幄，以光金屋之仙禦，以賜瑤房之帝嬪。南國容華之人，從來未識；西京妖冶之妾，何時可見？臣等叨膺天命，謬總留台，雖天動星回，蹔違於侍從；而雲行雨施，更延於恩渥。猥承郵驛，曲賜絲綸，分八子之膏腴，及三臣之瑣賤。竊窺明鏡，已覺衣冠之不任；旋顧妝奩，遂成箕帚之多幸。身輕塵露，佩德空深，貺等邱山，殞身何答？無任踴躍屏營之至。
臣某言：伏奉恩敕，聽臣致仕，祇服慈造，不勝銘戴。臣本無器識，素乏材能，幸屬時來，屢蒙朝獎，虛受榮遇，迄無成績。光陰漸迫，衰疾常留，二豎頻侵，十旬每曠，懼忝腹心之寄，遂陳骸骨之請。天情曲獎，聖澤旁流。殷鼎調梅，雖輟參議；漢藩剖竹，仍叨臥理。百城肇案，六疾彌加，竟虧露冕之功，俄錫懸車之寵。方循初服，退守故園，忘機求漢水之翁，擊壤就堯衢之老，歌太平而永日，飲聖澤而窮年。林壑長徉，俟卉木而俱槁；雲霄坐隔，仰闕庭而增慕。無任犬馬棲戀之至，謹因留守起居使奉表陳謝以聞。謹言。
臣嶠言：臣聞明主程才，先求於稱職；忠臣効用，必務於量已；然後庶官無廢，百度以康。若使假鳳登朝，真龍不馭，將緣鶴之鼎，方憂於折足；和鸞之駕，必誡於傾輈：豈徒鍾鼓生祅，蠻夷起笑而已？臣瓶筲賤器，駑蹇輕姿，同鼯鼠之五伎不成，異飛鴻之六翮兼備，遭逢幸會，累叨階級。陛下降非常之澤，垂不次之恩，昇之冢司，握九流之銓管；委以樞近，參萬機之損益。傳說作舟之命，徒奉箴規；仲山補衮之談，曾微荅効。致令衡鏡失序，紀綱不張，官僚日增，府庫歲減；謬職之謗，或譏於畫武續貂；敗官之尤，有議於喧盧吠鵲。下生朝野之蠹，上悖陰陽之和：水潦為災，慮深於昏墊；黎氓失稔，憂在於溝壑。軫皇情於南面，墜國庾於西成，虧變理之節，失平分之度；推其咎戾，實在微臣。昔者堯逢阻饑，而四岳咨訪；漢遇災異，而三公策免。舉遺才而求俊乂，退不肖而清庶官；厥有由來，著於古昔。臣緝熙莫効，尸曠無成，以擁腫之凡材，抱支離之痼疾。久懷致寇之祿，猶帶妨官之綬，目而視，不遑自安。是用啟處慚惶，寢興誡惕，思解鵜鶘之服，願辭鵷鷺之行，庶得保愚公之廬，避賢者之路，以寧眾口之囂謗，以答三靈之譴咎；則物情朝序，誰不謂宜？昔干木辭第，恒思衞生；營平寢瘵，不忘憂國。當今兵戎未靜，費務方多，人庶空虛，官僚苟且，不可不深為防慮，妙思政術。臣銜恩佩德，念咎慚榮，雖智効無聞，自甘於罷黜；而庸短所見，猶樂於輸畫。不勝區區之意，謹昧死陳利害事一封，幸當明主不諱之朝，敢効愚臣無隱之節。倘蒙赦其狂直，收其固陋，迺冀有益纖芥，効添山海。無任悚懼懇誠之至，謹詣朝堂奉表陳請以聞。
臣嶠言：奉今月十七日口敕，令臣等各自述行能進者。臣以蒙鄙，遭逢休曆，陛下降非常之遇，垂不次之思屆，擢處崇班，超登近侍。上感皇明識遇之厚，下憂忝冒負乘之責，常願肝腦塗地，以報所天，魂魄歸泉，不忘結草。至於欲披誠款，曲盡智能，竭心本朝，輸力明主：此臣日夜之所思念，胸襟之所蓄積，豈敢更為進退，苟事廉隅，固守撝謙，坐飾邊幅？臣早遘凶閔，素甘賤貧，少纏羸屙，不任勞苦。從仕代饑寒之役，徇祿無顯達之心，修身懼於辱先，履道期於遠害。見強禦之為患也，故處之以謙卑；知刻薄之為尤也，故行之以仁恕：慕退讓不敢從馳競之流，戒貪殘不敢為絲發之犯。若迺溫良誠信之道，忠孝友悌之規，莫不仰承聖風，俯蹈家訓，一朿太平之名教，移中人之誌業。及其屏私昵，忘比周，內無術數之機，外絕朋附之黨，一心奉主，介然孤立：此臣之所以登朝廷而事明聖，全直道而勖身名者也。
夫臣事君，有死無二，見危則致其命，當事則先其勞，有罪不敢辭，有能不敢隱。是以西戎不靜，充國自衒其謀；南越未賓，終軍思赴其難。臣幸蒙采擇，得備驅馳，若使飾固陋之心，竭駑蹇之用，勉之以匪懈，將之以至公，則雖簿領百端，樞衡眾務，亦淺深而必效，何難易之敢辭哉？蓋明主程才以建官，忠臣量已以受職，是故輪轅異適，水火殊用，當其材則事逸而功倍，乖其分則形勞而績虧。陛下棄短收長，循名責實，使得效其薄伎，申其末用，則臣之淺術，可得而言。臣曾涉經典，篤好文史，漸六藝之腴潤，馳百家之閫閾。至若操觚秉牘，紀事屬辭，雖竊比老、彭，誠未擬於先哲；而上追班、馬，敢自強於後進。陛下以欽明撫運，齊聖握圖，冠千齡而首出，超百王而高視。德澤汪濊，典章明密，至道共八風俱翔，神功與四時並運。是以眾庶悅豫，符瑞蚃，九服清夷，百蠻職貢。而嵩高梁父，未修昭報之壇；禮官儒林，不輯昇平之頌：使鴻名有時而鬱，良史靡得而稱，臣竊懼焉。昔成、康之隆，頌聲並作；武、宣之盛，文章間起。虞德茂而皋繇作歌，魯道興而奚斯有述：然後功業顯乎代，德音昭乎聲。若夫保馭中和，憲章大雅，通諷諭之旨，攄嗟歎之懷：此臣子之舊經，國家之前式，不可闕也。
臣幸得沐浴恩造，扶侍軒墀，目睹雍熙，心積憤懣，思陳愚瞽，庶存萬一。徒以牽迫賤事，卒卒無須臾之閑；頓伏尫羸，軋軋多沈滯之思，常恐犯霧露，填溝壑，不獲替揚上德，攄布下情，生為負義之人，死為孤恩之鬼。是用終朝三省，達夜九回，撫心刻意，屏營反側。倘得參名芸閣，假跡蓬山，探石室之秘文，覽金版之遺籍。聽歌探頌，以觀四方之風；講藝論詩，以崇三代之式。第其科目，載之簡編，大以薦陳郊廟，報享成功；小以敷布樂章，潤色鴻業。使宏勳播於金石，盛德流乎舞詠，光濟於當日，洋被於來葉，然後退沒草澤，下入幽泉，猶生之年也。冒陳愚懇，惟我陛下察焉。臣嶠誠惶誠恐頓首頓首。
