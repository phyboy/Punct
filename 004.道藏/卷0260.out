大夫稱家，榮高食采；塚子當室，業茂本枝。盈大足徵，期克昌於魏國；六三能履，或取笑於齊堂。弱足者居，奉身而退。遵康叔之命，以崇次及；察韓黯之衷，雅符高讓。則先茅舊土，今也載傳；孤竹遺風，此焉無替。法聽棄疾，禮貴象賢，立弟舍兄，理複何惑？
郗珍黃冠野客，白屋寒生，仰桂林之一枝，猶思對策；掩蓬門之三徑，無忘偷光。但學以資身，行不窬短，因人之利，尚或不為，竊鄰之光，何居而可？必欲三餘不棄，百遍無疲，原憲弊衣杖藜而非病，顏回陋巷飲水而多歡。既知讀書，應聞對馬，與其鑿壁，何如聚螢？若觀過知仁，推情蔽獄，朿縕之婦，尚未過於黃沙；懸梁之夫，庶獲哀於丹筆。違禮入律，理或難容，居法徇私，斯焉有在。
京縣宰冬日退朝，逢相害者至死，初不屑懷委而不問。俄見行牛喘，停車尋詰久而方去。所司以為不理所職，妄幹他事。
二京分邑，墨綬居官；三揖通班，黃圖作宰。自可遠聞善政，廣樹嘉猷。江陵叩頭，止風有驗；洛陽強項，據地無從。可得道乏良規，人餘惡少。翳桑牆下，不見童子懷仁；垂楊路傍，唯聞暴客相殺。一朝之忿，爰揮白刃；百年之命，遽掩黃泉。縣宰既不開口，死者固難瞑目。人雖進路，事屬退朝，忽此逢牛，翻能駐馬。群非向楚，詎是因風？氣似還吳，猶疑見月。但以時流冬景，寒結層冰，自有慘切之容，元無溫燠之候。六畜行觀致喘，四時坐見失宜，此迺丞相及言，何煩邑宰垂詰？操刀之術明，代斷之雖難免。憂喘不憂殺，正是越司；問牛不問人，豈非離局？以為妄幹他事，實亦雅葉本條。
晉陵縣人王茂，於訪察使所稱縣令任誌有惠化，終日清談，職務修理；每行笞罰，惟以蒲鞭舉，請升進。使司以為寬疏不依令式，欲科縣令。不伏。
任誌慶偶千齡，榮登萬室。彈弦作宰，動宓賤之芳聲；制錦無傷，追尹何之美政。浹辰行化，方類子平；終日清談，更同夷甫。有恥且格，寧收檟楚之威；以德代刑，但示蒲鞭之罰。王茂幸編名數，預奉弦歌，欣承赤子之恩。喜沐慈君之惠，屬以皇明遠散，天使遐巡，思甄三異之能，式舉一同之善。訪察使官膺珥筆，任總方書，飲驄馬於江城，集霜烏於海樹。埋輪糾忒，豈謝張綱？攬轡澄清，何慚孟博？眷言褒貶，當適古今；儻昧激揚，遂乖彰癉。徵劉寬之故事，仁跡斯存；覽任誌之清猷，嘉聲可挹。既稱良吏，雅合名聞，忽見吹毛，便兮直指。銅章有術，久垂桃李之陰；鐵柱無謀，且寢梧桐之問。
鄭胄授山陰令，赴任，行至浙江，遇風濤鼓怒，弭棹而回，迺辭疾解職。人告詐病。
鄭胄家承曳履，職綰鳴弦，將登會玉之山，欲屆沈錢之浦。方冀騁牛刀於劍冶，舞鸞磬於鍾岩，不孤王阜之能，方繼子遊之躅。洎乎行窮楚塞，路入吳江，遙山將遠樹不分，極岸與長天共合。歸濤活活，全疑白鷺之飛；去舸遙遙，直似青鳧之逝。睹茲艱險，慮有漂沈，方懷魚腹之憂，豈顧黽腸之斃？情來斂轡，既有慕於王陽；興盡回舟，亦何思於戴道？行背浙流之右，坐歸齋衒之濱，從此掛冠，頗諧高節。因茲弭棹，未犯彝章，輒被告言，殊驚物聽。任其罷退，良謂合宜。
揚州申江都縣人，以五月五日於江津競渡，並設管弦。時有縣人王文，身居父服，來預管弦，並將錢物賭競渡，因爭先，後遂折舟人臂。
月觀遙臨，旁分震澤；雷陂回瞰，近屆邗溝。郊連五達之莊，地近一都之會，人多輕剽，俗尚驕奢。序屬良辰，躔係令節，江幹可望，俱遊白馬之濤；邑屋相趨，並載飛龍之舳，泛長波而急漿，有類乘毛；湧修浪而鳴舷，更同浮葉。簫吟柳吹，疑傳塞北之聲；棹引蓮歌，即唱江南之曲。王文閭閻賤品，蓬蓽庸流，名教非閑，喪儀多闕。三年巨痛，無聞毀瘠之哀；五月佳遊，且預歌弦之樂。重以情存勝負，誌在雄豪，爭馳赤馬之津，競賭青蚨之貫。先後由其不等，忿爭於是遂興，無思李老之言，俄折羊公之臂。然則居喪聽樂，已紊科條；在服傷人，一何凶險！論情撫事，深穢泉猷，定罪明刑，理資丹筆。
頃者小人告訐，習以為常，內外諸司，人懷苟免，姑息台吏，承接強梁，非故欲其然，規避誣構耳。又推劾之吏，皆以深劾為功，鑿空爭能，相矜以虐。泥耳籠頭，枷研揳轂，摺脅簽爪，縣發薰鼻，臥鄰矢溺，曾不聊生，號為制獄。將或累日節食，連宵緩問，晝夜搖撼，使不得眠，號曰宿囚。此等既非木石，且救目前，苟求賒死。臣竊聽輿議，皆稱天下太平，何苦要反？豈被告者盡是英雄以求帝王耶？隻是不堪楚毒自誣耳。何以核之？陛下試取所告狀，酌其虛實者，付令推之，微訊動以探其情。所推者必上下其手，希聖旨也，願陛下察之。今滿朝側息不安，皆以為陛下朝與之密，夕與之讎，不可保也，聞有追攝，與妻子即為死決。故為國者以仁為宗，以刑為助。周用仁而昌，秦用刑而亡，此之謂也。願陛下緩刑用仁，天下幸甚。
凡斷刑名，須得指實，朦朧作狀，斟酌結刑，司刑比申，過為非理。欲令集議，須審議由，狀未指歸，遣議何事？仰尋所推之案，取堪憑據之由。
臣聞古先哲後，鹹以為獨智不可以任已，專欲不可以違眾。所以樹板徵謗，懸鼓納諫，思聞過而從善，全直言而沃心。用能綱紀天下，統成大業。經曰： 「無為而治」者，其舜也與？夫何為哉？安人之道，貴於省事。陛下以大足元年冬迺眷鹹京長安，三年冬還洛邑，四年又將西幸。聖躬得無窮於車轝乎？士卒得無弊於暴露乎？扈從僚屬，俶裝而不濟；隨駕商旅，棲泊而匪寧：東周之人，鹹懷嗟怨，昔者周穆王欲周行天下，使皆有車轍馬跡，祭公謀父作《祈招》之詩，以止王心。陛下玉琯四周，金輿三駕，車轍馬跡，雖未出於兩都；巡狩省方，事不師於五載。雷動天轉，海運山移，儼彼六龍，歲適千里。此亦近於形人之力矣。安人之道，臣用有疑。此邦父老，抗表留駕，陛下告以吐蕃和親為詞，臣愚以為未得也。況吐蕃最醜，西隅咫尺，自京到洛，曾不崇朝，陛下迺欲務其艱遠，惠然從之。夫千鈞之弩，尚不為鼷鼠發機，況萬乘之君，輕為邊戎枉駕？夫人至賤而不可簡，至愚而不可欺，經曰：「可畏非人，是人不可欺也。」今陛下此言，是欺下也，使國史何以書之？臣朽才淺學，竊為陛下籌之，陛下今幸長安也，迺是背逸就勞，破益為損。何者？神都帑藏儲粟，積年充實，淮海漕運，日夕流衍，地當六合之中。人悅四方之會。陛下居之，國無橫費。長安府庫及倉，庶事空缺，皆籍洛京轉輸，價值非率戶徵科，其物盡官庫酬給，公私靡耗，藎亦滋多。陛下居之，是國有橫費，人疲重徭。由此言之，陛下之居長安也，山東之財力日匱；在洛邑也，關西百姓，賦役靡加。背逸就勞，破益為損，殷鑒不遠，惟念之！文王敬授民時，所重惟穀，今陛下鑾輅以明年正月即塗，歲首是就耕之初，駕行非務農之意，無迺不可乎！
昔者結而為山嶽，融而為江海。炎上作苦，實表陽九之德；潤下作鹹，克明陰八之數。上泄雨露，純陽流沛之道也；下疏川瀆，凝陰潤物之理也。是以雨露為長物之本，川瀆為潤物之宗，故稱之以靈長，亦賴之以通濟：則知水之為德，其大矣哉！百門陂，案《水經》出自汲郡共山下，泉流百道，故謂百門。會同於淇，合流於海，魚鹽產利，不可談悉。爾迺❥溫夏漁，飛濡漱沫，負群岩以作固，涵細溜而成廣。酌而不竭，挹之彌衝，帶蘇門以霧杳，望太行而煙接。借如楚國雲夢，廬峰太湖。樊邱之隈，小溪抱寒而永注；東海之外，大壑潀流而靡極。亦有昆嶺雙衒，陽山二泉，敘浦見美於郢歌，蓬池久通於汴邑。斯並昭著方冊，備經綿世，分派雖眾，為利不宏。豈與夫導源迅激，積潤潛通，比魏代之龍號，同漢官之雁名。或以熨外標奇，或以元武為稱。仙公臥隱，聞諸《抱樸》之篇；叔度凝清，出在《林宗》之論；洎夫洗累蕩穢，揚清激濁，所以顯乎義也；浴及群生，滜流萬祀，所以昭乎仁也。弱而難勝，即其勇也；變盈流謙，即其智也。以此四德，以利萬人，悠悠既湊，滔滔不息。加以背陰絕。麵形勝，奔流暴灑，層波疊躍或沷日以收瀲，忽因風以作濤。其利也，則商榷畎澮，吐納疆場，蓄為屯雲，泄為行雨，沐時稼以俱就，喜年穀屢登；其清也，則湛若狐凘，淨猶蟾魄，可以洽洗耳之樂，興濯纓之歌，皎鏡不限於冬春，洞澈無隔於深淺；其險也。則仰眄崇岫，俯臨遐潭，潤壑窈窕而助❥葛蘿❥沈以增峻；其神也。則不行而至，不疾而速，惟慌惟忽，若有若無，禎應克著，休祥閒發，無幽不顯，有感必通，祠堂滿陰，靈石周險。每至元律既謝，韶陽肇開，紫鶯嬌春，紅萼笑日，申祈者倏來忽往，奠祭者煙交霧集。綺羅綺野，遠增芳歲之色；泉瀨吟吹，闇合雲龢音。樂哉盛哉！抑亦曠古之異跡也。
縣令曹府君諱懷節，仞宇峻邈，德聲昭宣，軒軒霞容，湛湛海量，夙明撫字之要，載綰弦歌之秩。虞君蒞俗，已創三科；滕令移風，時兼六縣：可謂愷悌君子，人之父母者也。丞齊顗，德量衝遠，器業通明，抱信以居忠，養真以凝粹，光八顧之清範，韜七州之敏學。主簿程列，剛毅有斷，撝謙自牧。尉王表，霜雪其操，芝蘭其芳。尉霍南金，不受私謁，閑於公政。頃以西郊失侯，南畝思澤，未浹滂沲之潤，尚勞雲漢之謠。曹君恤人疾苦，傷時稼穡躬率僚伍，親祠廟壇，叩頭流涕，拜手啟祝曰：「懷節闊絰銅墨，時屬炎陽，思與幽冥，實佇靈祐。若商羊起舞，報以牲牢；如川燕不飛，覆其棼橑。」於是樽俎具迾，弦歌三請，下湘君於鱗屋，水馬吹泉；期太一於蛟館，雲魚噴浪。俄而景貺昭發，飛甘驟零，實符三❥之請，頗葉一旬之驗。或時獨雲鬱起，密雨晦飛，又以啟晴，應時獲霽。豈不以至誠允切，神道遙徵，故得歲阜人和，風行草偃，休詠盈於道路，美聲逸於都鄙。雖複江陵滅焰，緱氏祈日，何以加也？其廟有二，古碑篆隸，磨滅不可複睹。鄉望前泗州徐城縣尉樂處機、獲嘉公賈粗光、古錄事隗允、張明、張福等，或舄奕簪，屨，或優遊耕鑿，擊壤食太平之粟，長歌悅文明之代。僉以為百門之利，千載無易，增修舊烈，不亦可乎！猶恐歲光忽變，靈跡無紀，式刊翠炎，將表鴻休。
陰❥潤下，德稱靈長，既成物而宏濟，❥發源乎濫觴。涵仁不測，垂利無疆，廣矣浩浩，氵鼻焉湯湯。鄘衛之野，共山之下，爰出靈泉，洗霧遊煙。禎應昭顯，祠堂巋然，神樂泠吹，珍羞迾筵。分派逾廣，飛湍靡極，吐納堤防，周流稼穡。序悲炎亢，時乖播植，幾勞雲漢之篇，徒望湘濱之翼。曹君為政，樂不可支，敬羞蘋藻，式薦靈祇。景貺潛發，浮甘遠洎。允符束皙之請，豈謝❥琨之異？蕤賓在月，穀雨盈旬，酌彼行潦，薦於神明，稽首請止，獲霽於辰。天長地久歲不留。刊石紀銘表禎休，❥❥❥❥淩千秋。
按邱鼎身居文職，黑襖子即是武夫之衣，若不夙懷叛心，擬投豫州，無故不合輒造又燒卻。反狀分明，請付法者。
邱鼎反逆夙蘊，包藏非祇一塗，豈唯今日？虺貞荊河作逆之歲，於時秩滿神泉，準其家在西京，旋即合歸本舍。為與虺貞相應，紆道水下嘉州，更至荊、襄，路過淹留，遂經一歲。當聞荊州河起逆，星夜即向唐州荊河界首，於懸泉館遂共男晙俱作黑褐襖子，擬充戰服，即明事相應接。及聞貞敗，星夜走來神都，即將襖子布施天宮寺。明知元來所造，緣反合殺，況又聖澤哀矜，重令來中丞推覆，追奴問鼎，勘案逾明，論其本愆，辜當萬死。徐丞內縱奸慝，外詐平反，奉敕令推反人得實，寧敢隱默者。
邱鼎謀反，與虺族同謀，包藏日深，又共逆黨連結。有功舞文巧法。黨逆不忠，批退欲縱反人，每有唯希僥幸，不尋案狀，孟浪即批。即不據科條。法外豈得依允？請據誌素所批之狀，與有功意故縱逆人之平，即請申秋官及台，集眾官議。
張校書作《虛室賦》，以示子，文旨清峻，元義深遠。予味之有感，聊為《宴居賦》以和之。其詞曰：
氣序忽諸，日月其除，夏盡炎歇，秋至涼初。地僻而人物自少，庭閑迺室宇成虛，寂爾無悟，蕭然宴居，覽聖賢於上古，窺得失於前書。或智之不足，或愚而有餘。諒千變而而尤難得而備疏。若夫名因行立，身由才致，官要則謗議斯起，譽高必讒毀自至。所以君子逃名，達人避位，養性以安其體，摛文以見其誌。且貴不如賤，善亦同惡。貴則但益憂勞，善迺未離貪著，徒憐顛覆之禍，虛纏愛欲之縛。前事既忘，後車焉托？倘來未足有慰，或去可以無怍。固當絕於可否，齊其適莫，聞寵詎驚其心？居陋寧改其樂？藎老氏稱德，所貴先慈；孔門之道，一以貫之。於常則有，允出厥茲，屈伸委運，行用隨時。既無去無取，亦何慮何思？
臣聞百王之失，皆由權歸於下；宰臣持政，常以勢盛為殃。魏冉誅庶族以安秦，非不忠也；弱諸侯以強國，亦有功也。然以出入自專，擊斷無忌，威震人主，不聞有王，張祿一進深言，卒用憂死。向使昭王不即覺悟，魏冉果以專權，則秦之霸業，或不傳其子孫。陛下創業，興王撥亂，英主總權收柄，司契握圖。天授已前，萬機獨斷，發命皆中，舉事無遺，公卿百寮，具職而已。自長壽已來，厭怠細政，委任昭德，使掌機權。然其幹濟小才，不堪軍國大用。直以性好淩轢，氣負剛強，盲聾下人，芻狗同列，刻薄慶賞，矯枉憲章，國家所賴者微，所妨者大。天下杜口，莫敢一言，聲威翕赫，日已熾盛。臣近於南台見敕曰：諸處奏事，陛下已依，昭德請不依，陛下便不依。如此改張，不可勝數。昭德參奉機密，獻可替否，事有便利，不預諮謀。要待畫旨將行，方始別生駮異，揚露專擅，顯示於人，歸美引愆，義不如此。州縣列位，台寺庶官，入謁出辭，望塵慴氣，一切奏讞與奪事宜，皆承旨意，附會上言。今有秩之吏，多為昭德之人，陛下勿謂昭德小心，是我手臂臣觀其膽，迺大於身，鼻息所衝，上拂雲漢。近者新陷來、張兩族，兼挫侯、王二仇，鋒銳更不可當，方寸良難窺測。書曰：「知人亦未易，人亦未易知。」漢光武將寵龐萌可以托孤，卒為戎首；魏明帝期司馬懿以安國，竟肆奸回。夫小家治生，有千百之資，將以托人，尚憂失授，況兼天下之重，而可輕忽委任者乎？今昭德作福專威，橫絕朝野，愛憎與奪，傍若無人，陛下恩遇至深，蔽過甚厚。臣聞蟻穴壞堤，針芒寫氣，涓涓不絕，必成江河。蘆嶔堅冰，須防其漸，權重一去，收之極難。臣又聞輕議近臣，犯顏深諫，明君聖主，亦有不容。臣熟知今日言之於前，明日伏誅於後，但使國安身死，臣實不悔。陛下覽臣言，為萬姓自愛。
原夫六塵不染，五蘊皆空，將導群迷，爰登正覺。大雄見世，既開方便之門；真諦乘時，更顯因緣之路。是以耆山廣演，火宅斯分，給園宏誓，樊籠自釋，聖人之德，不可思議。弟子通直郎行雍州富平縣丞韋均，比為慈親不豫，敬發菩提之心。今者所苦已瘳，須表證明之力。遐徵琬玉，近備雕鐫，謹造像一鋪，敬為銘曰：
大哉至聖，妙矣能仁。濟世無德，歸功有因，潛開覺路，暗引迷津。願回光於孝道，永錫壽於慈親。
京縣宰冬日退朝，逢相害者至死，初不屑懷委而不問。俄見行牛喘，停車尋詰久而方去。所司以為不理所職，妄幹他事。
二京分邑，墨綬居官；三揖通班，黃圖作宰。自可遠聞善政，廣樹嘉猷。江陵叩頭，止風有驗；洛陽強項，據地無從。可得道乏良規，人餘惡少。翳桑牆下，不見童子懷仁；垂楊路傍，唯聞暴客相殺。一朝之忿，爰揮白刃；百年之命，遽掩黃泉。縣宰既不開口，死者固難瞑目。人雖進路，事屬退朝，忽此逢牛，翻能駐馬。群非向楚，詎是因風？氣似還吳，猶疑見月。但以時流冬景，寒結層冰，自有慘切之容，元無溫燠之候。六畜行觀致喘，四時坐見失宜，此迺丞相及言，何煩邑宰垂詰？操刀之術明，代斷之雖難免。憂喘不憂殺，正是越司；問牛不問人，豈非離局？以為妄幹他事，實亦雅葉本條。
大夫稱家，榮高食采；塚子當室，業茂本枝。盈大足徵，期克昌於魏國；六三能履，或取笑於齊堂。弱足者居，奉身而退。遵康叔之命，以崇次及；察韓黯之衷，雅符高讓。則先茅舊土，今也載傳；孤竹遺風，此焉無替。法聽棄疾，禮貴象賢，立弟舍兄，理複何惑？
師道，垂拱元年進士，開元時官司勳倉部員外郎戶部郎中。
問：欲使吏潔冰霜，俗忘貪鄙，家給人足，禮備樂和，庠序交興，農桑競勸；善師期於不陣，上將先於伐謀；未待幹戈，遽清金庭之祲，無勞轉運，長銷玉塞之塵。利國安邊，佇聞良算，明言政要，朕將親覽。
對：臣聞棲培塿者，不睹嵩泰之幹雲；遊濘瀠者，詎識滄溟之沃日？臣蒿萊弱質，衡泌鯫生，未識廣廈之居，安知太牢之味？不量蕞爾，輕縱褒然，謬達天聰，兢惶聖問。粵惟皇家出震，累葉重輝，天人歸七百之期，宗祊聯億兆之慶。太宗以明一察道，括珠囊而總萬方；高宗以通三禦宸，轉金鏡而清九服。用能肅清天步，夷坦帝途，垂莫大之鴻基，托非常之元聖。伏惟皇太後陛下道超煉石，化軼捫天，被子育之深仁，宏母儀之博愛。星階已正，尚雖休而勿休；宸極既安。猶損之而又損。方欲還淳返樸，振三古之穨風；緝政蒼生，降四海之昌運。拔幽滯，舉賢良，黜讒邪，進忠讜，故得鴻稽接軫，和宇宙之陰陽；龍武分曹，節風雨之春夏。禮樂備舉，學校如林，俗知廉讓之風，人悅農桑之勸。猶複旁求輿議，虛佇芻蕘，既屬對敭，敢陳庸瞽。誠願察洗幘布衣之士，任以台衡；擢委金讓玉之夫，居其令守：則俗忘貪鄙，吏潔冰霜矣。旌好學之流，賞力田之伍，則家貧惰，位列文儒矣。降通親之使，喻彼梟心，發和戎之官，收其雞脅：則四夷左衽，顛倒來王，三邊元惡，謳謠仰化矣。自然籠羲駕昊，六五帝而四三皇；遠肅邇安，飛英聲而騰茂實。謹對。
問：文武之道，布在方策，博通具舉，惟君子能之。是知超乘穿劄，非謂武也；搜章摘句，非謂文也。苟不通乎源流，而徒習乎藝事，工則工矣，是謂末節者。終軍、班超，奮於文儒，有請纓投筆之誌。壯圖急病，何代無之？乃有淮右小醜，久稽天憲。聖上深覆燾之念，極綏懷之仁，網開三麵，武引七德。而鼠盜蜂結，趑趄未賓；忠臣義士，有以憤激。今明詔既下，王師鼓行，視彼凶殘，坐見殲蕩，誠泰山洪河，壓卵注螢，不足以喻。然眾君子備詳前誌，多綜流略，必有善師善戰之術，七縱七擒之方。一為指陳，悉徵備要，將求其可，上達宸聰。如或出乎奇秘，亦當明密以聞。
對：亞之提筆之士也，區區討論之間，迷失聖意，究未能得，安足與論攻伐之事歟？雖然，亞之前歲覽古於濠梁從容觀魚之地，而濠人習知蔡兵舉止者，嚐謂亞之曰：「自吳少誠叛以來，王師曾會。德宗尊仁宥罪，詔天下悉罷。襲蔡之人，雖蒙恩旨，然日夜益訓兵卒，堅城深塹，芻食盈倉，積至今十五年餘，未嚐一日忘戰。非有他，居反側之間，惟恐為所襲耳。而四海之郡，備禦已罷，雖數更其守，未嚐聞一守留心下人，牧愛百姓。皆能名虛軍，畜肥私狗馬田園陂池之利，用以自入。務行金繒，卜射幸臣，祈遷善地。而蔡益知其境之虛，果因喪而橫。前日壽州失利，則固然也。」今又欲兵徵四方使來會，用於小醜蔡。即北取趙、魏、燕、齊，西取寧、隴、邠、岐，西南巴漢，南取甌、閩，東取吳、越。皆是提遠趣而萍合相容，於其山川險易，曾不影響。又未聞其將軍稱者。使其士卒一有父母妻子之念，是寧能死誌一方，安所為耶？勞給非所為也，爭鋒則失利，坐守則厚費。今議者或以為不足於練，皆非也，而屯集師旅，亦非也。今必欲不計時而誅之，獨有使才人為近境之郡。至則籍其郡人父子昆弟，五十以下，十五以上，除習兵務農，無得自用者。如是不日而兵足用，賊可滅矣。其餘未可利也。如其擒縱之法，出於一時者，不可先以悉數。謹對。
問：贍軍國，給公上，出於物力，其賦稅之謂耶？煩則擾罷黎，省則乏經用。縉紳多士之論及此也，莫不曰擾農困商，敦本抑末，知倚市者為弊，樹稼者誠勞。必在乎慎擇臨長之官，加重耕織之出。今牧宰非不選也，而富庶未至；眾貨非不制也，而粟帛猶輕。用何方可以致龔黃蒲密之理，以惠康吾人；用何術可以均衣食緡錢之饒，以利澤南畝。斯上心所注，亟以延問。觀光之士，期為指明。
對。百姓之貢輸賦，患不在重，而在於勞逸不均也。今自謀叛以來，農勞而兵逸。其租稅所出之名不一，猾吏撓之，後期而輸者，則鞭體出血。若聲仍終不得，蒙不忍欺。故豪農得，以蠹奸賈倍之，而美地農產，盡歸豪奸。益其地，資其利，而賦歲以薄。失其產者，吏督其不奉，而賦歲以重。是以割姻愛，棄墳井，亡之他郡而不顧。亡者之賦又均焉。故農夫蠶婦，蓬徙塵走於天下，而道死者多矣。由是商益豪而農益敗，錢益貴而粟益輕也。今返之法，必在刺史長吏而擇其良者，使久留於任。一年政成者，一階之官，一歲一加之。三年而政成者，歲加之。異政累聞者五年，而後遷之連率。不如法者，削其本不得齒。則度幾乎化矣。謹對。
問：朕聞三微遞代，哲後所以承天；五運因循，明王由之革命。或金水而鱗次，應火木以環周。或寅子變正，天人之統斯辨；驪騵改色，昏旦之用有殊。茲迺渙汗圖書，昭彰曆數，受位出震，以迄於今，莫不母子相承，終始交際。然而都君土德，翻迺尚青；天乙水行，寧宜用白：深明要旨，其義何從？若以秦氏霸基，便有符於紫色；則魏人鼎足，豈複應於黃星？緬鏡前修，又以矛盾。張蒼之議，既頗反於公孫；賈傅之談，複遠乖於劉向。子大夫學包群王，文擅鏘金，既聽南史之篇，方佇東堂之問。詳敷事實，靡得浮詞，商搉前儒，誰為折衷？
對：臣聞方圓既闕，帝王斯建，四遊將六氣交馳，五德與三微遞變。自攝提著紀，出震登皇，循木火而相承，用驪騵而繼作。雖複武功文德，揖讓幹戈，禦旒扆以高居，握圖籙而深視，莫不垂天人之統，順寅子之正，始終之際，何莫由斯？暨乎運偶都君，時雲土德；道鍾天乙，數葉水行。子勝母而尚青，凝機金而尚白，略言其美，斯窮粵旨。至若秦居閏位，紫實非正之符；魏得中區，黃標應星之紀：未有矛盾，允愜隨時。漢祖承天，人多異議，張蒼言水，而黑畤方興，公孫據土，而黃龍複應。代二劉之父子，推五運之相沿，較彼前談，斯為折衷。臣學非博古，識昧知新，輕陳管穴之窺，猥奉天人之問，慚惶靡地，悚越兼深。謹對。
問：朕以紫極暇景，青史散懷，眇尋開辟之源，遐覽帝王之道。或記載遙邈，無其處而有其名；或墳籍喪亡，有其號而無其事。將求故實，以佇多聞。至如化被柱州，創基刑馬，兩代之事誰遠？五德之運何承？石樓之都，見匪均霜之地；窮桑之壤，元非測景之區。時將域彼偏方，惟一隅而獨王；輕茲中土，棄九洛而不營。大夏之時，化臻禁甲；隆周之日，道致韜戈。而七十一征，翻在風皇之運；五十二戰，更屬雲官之期。斯則偃伯之人，無聞於太古；推鋒之弊，反息於中葉。澆淳之道，名實何乖？欲令曆選前聖，遠稽上德，采文質之令猷，求損益之折衷，何君可以為師範？何代可以取規繩？遲爾昌言，以沃虛想。
對：臣聞一剖為三，始鴻濛於太易；九變於七，漸茫昧於無為。既分清濁之儀，迺列君臣之位。則有天皇首出，瞰柱州而宅土；地皇革命，俯刑馬以開都。年匪異於萬八千，號稍殊於七十二。既雲木德，亦曰火行，開於天地之初，錄自帝皇之紀。至若石樓遠界，窮桑延壤，非萬邦之土中，為二代之天邑。斯迺時猶鷇飲，道上鶉居，誰知風雨之均，能建皇王之宅？亦分長於九域，豈獨王於偏方？迺觀象垂衣，化穆羲、軒之代；翦商伐扈，人澆周、夏之年。而皇德方隆，未弭戰爭之患；王道才著，複存韜偃之日。是則懷柔伐叛，取亂侮亡，雖鍾犬道之行，終佇勝殘之戰：是政劣於太古，非事優於中代。陛下選芳列辟，垂範千年，王化既平，能事斯畢。亦何必損益今辰之政，師謨往聖之規？撫和琴而促柱，禦夷途而止轍，因循勿失，臣謂其宜。謹對。
懷州申衛士楊建德被差鎮，敕到之後，母亡，遂廬墓側哀毀，迺有紫芝生，白兔來。馴州司請加颯廟，廉察以為避鎮科罪。
橫戈出塞，雖五校之嚴規；主奠臨喪，亦十倫之重制。建德身參戎旅，名列材官，負羽腰，將馳邊戍，枯魚銜索，旋迫私庭。瞻大樹於轅門，痛風枝之不靜，聽嘶驂於戎幕，感隙駟之難留。燕雀之心，已纏於罔極；熊羆之效，未遑於載馳。詳甲乙之科，無虧典禁；推忠孝之道，何爽公私？既而匍匐墳埏，充窮隴隧，霜露之思，義貫天經；精感之微，遂彰靈應。白兔呈貺，背三窟而來馴；紫芝符祥，對九莖而擢秀。州司請加褒異，錫類之儀載光；使局作此科繩，昧禮之情何甚！聖朝孝理，史官自合發揮；建德至誠，門閭固宜颯廟。
問：元默垂拱，理歸上德，法令滋彰，事鍾澆季。是以唐、虞盡象，四罪而鹹服；姬、夏訓刑，三千而愈擾。故知勝殘去殺，必在於宏仁；反樸還淳，不務於多辟。方將削茲三尺，專循五禮，幸陳用舍之宜，以適當時之要。
對：法星垂象，列九霄而照燭；習坎分爻，疏六位而輝煥。故有皇王慎罰，正俗以經時；聖哲詳刑，開物而成務。莫不克清函夏，載穆黎元，制天討之威嚴，宏秋官之典憲。舜遊媯汭，迺去四凶；湯出鑣宮，諒除三麵。然則質文異代，興廢殊途。微禹會昌，仁流於下泣；獨夫受戮，禍招於剖心。自運往道消，淳離樸散。王風不兢，菀柳之刺斯聞；後德方衰，杞槐之制斯闕。望夷招敗，酷甚凝脂，函穀生災，冤多精氣。雖複蕭何改創，爰始九章；溫舒上言，仍譏一失。綱漏吞舟之罪，士苟持寬：律加盈閣之繁，吏還舞智：邈乎遺法，允屬升平。大唐執紀先天，凝圖王氣，化軼胥庭之上，功超步驟之前，掃氛祲於乾樞，靜囂塵於地軸。紫徵君聖，時乘光於得一，黔首安生，日用陶其吹萬。皇帝上元統曆，下武嗣徵，道葉順風，契黃神之罔象；精通就日，符赤運之文明；於是職列英奇，朝班俊乂，載外降之節，既著禮容；臨甲乙之科，方在政辟。道無為以端拱，思有罪而責躬，念向隅之獨嚬，迺納隍而軫慮。曲詢管庫，取薦芻蕘，誠宜妙簡平反，旁求庶獄。渭橋驚馬，必歸張委之言；禁圍射免，勿爽高柔之旨。於公陰德，委以廷尉之司；盛吉深仁，授以憲曹之任。剖符寄劉寬之輩，蒲鞭之教可追；分陝趨召奭之儔，棠陰之聽斯在。加以五詞鹹備，兩造兼持，運靜躁於韋弦，聽遲速於寬猛。獬豸雖觸，咎繇行其惠化；蒼鷹輟號，郅都息於煩苛。自然圄犴空虛，靡怨黃沙之罪；鉗釱安用，無施白粲之刑。則跡邁成、康，道逾、文景，不仁自遠，無得而稱。謹對。
臣某言：臣聞哀哀父母，生我劬勞，欲報之德，昊天罔極。臣父文成，充使不了，特寘嚴刑，罪小責深，不勝冤苦，街衢驚歎，長幼鹹嗟，皇天後土，實所鑒照。臣聞有理不伸，枉填溝壑，臣子情切，骨肉恩深，請以微軀，代父當死，乞寬父之殘命，展愚臣之孝心。伏乞天命，俯垂矜察，不耀萬死，猶荷再生。臣父朝無近親，孤宦獨立，苗疏難植，根淺易危，無風而自倒，不寒而自戰。李全交挾邪作蠱，舞法弄權，虐甚周興，酷殊來俊，枉陷良善，以立已功。惡貫已盈，貪殘事敗，不慚顏厚，猶事糾繩；不懼皇天，仍居憲府。罪輕責得，其枉實深，但恨明時，虛編咎悔。伏願陛下采輿人之誦，聽左右之言，乞不濫無辜，庶冤魂重返，即臣雖死之日，猶生之年。不任酷裂之至，冒死投匭以聞。
