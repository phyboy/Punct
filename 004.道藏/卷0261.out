邕字泰和，秘書郎善子。長安初拜左拾遺，唐隆元年拜殿中侍御史，改員外郎郎中。屢貶，幾中法死，以軍功累轉括淄滑三州刺史。天寶初為汲郡北海太守，旋為吉溫羅織，敕使就郡決殺之，時年七十餘。後因恩例得贈秘書監。
代有遠遊子，植杖大野，周目層岩，睹巨石而歎曰：茲盤礴也，可用武而轉乎？茲峭峙也。可騰趠而登乎？觀其淩雲插峰，隱霄橫嶂，峻削標表，汗漫儀狀，劃鎮地以周博，崛戴天而雄壯，默元雲之暮起，丹霞之朝上。若使矗布長城，嶷聯高壁，遏西戎而分塞，截東胡而度磧，張九州之地險，蹙四夷之天隔，固可以眇絕驕子，遐阻敵，歸華夏之甲士，卻邊荒之羽檄。別有列在王庭，地當文砌，疑貞琬之粉澤，豔重錦之光麗，承聽政之梁柱，納進賢之階陛，匪徒夾植桃李，因芳茝蕙，降神女之徜徉，拂仙衣之容曳。若迺苔蘚剝落，雨露淋漓，冰碧藻曜，繪畫紛披，不邀代之所貴，不欲人之見知，罔懷金而則異，曷剖玉而方奇？至若危堞孤援，懸門禦衝，出陣摧鶴，乘城起龍，礟與矢而飛雨，磁當途而列墉，金鼓為之沮氣，戈矛為之輟鋒。借如奕秋沈思，蜀相興圖，秉節制以全勝，縱劫殺以論都，鄙宋緘之謬識，嘉禹鑿之神模，落五星而多懵，坐千人而不孤，惟磨礱之所取，任圓方之自殊，支空留於纖室，編尚想於兵符。鳥何恨而填海？山何言而望夫？徒以貞者不黷，堅者可久，臥如羊於山野，蹲似武於林藪，知作鼓之希聲，信為人之無偶，梁架海以東注，鎮臨江而南守，庶投水而克成，將補天而何有？豈獨砥礪利器，盤踞真王，鏃來肅慎，門通越裳，屹特立以興主，駕能言以發祥，邇開蓮兮表華，遠倚劍兮疏梁，保茲城而永固，結彼交而不忘。何止藏書入室，勒篆離經，翕湘川之飛燕，伏昆池之駭鯨，膏久服而顏駐，碑一觀而涕零。豈如扣角匡坐，且悲歌於白水；尋山小住，止危途於翠屏而已哉！
伊鷙鳥之雄毅，有俊體之超特，意凝緩而無營，體閒整而自得，陰沈其情，慘淡其色，固未足以異於眾禽也。夫一指一呼，一擊一搏，為主之用，騁人之樂，凜然神動，翕然氣作，殞三窟之狡兔，斃五里之仙鶴，勝霄漢而風卷，透原野而星落，萬乘為之顧眄，六軍為之揮霍，歡聲動於天地，逸氣靄於林薄。至若逐烏舛類，射隼殊名，獲不相讓，遊不同征，何至德而能制？每協義而不爭。偶坐推食，雙飛和鳴，殺敵齊力，登樓比形。夫其嚴冬沍寒，烈風迅激，或上棘林，或依危壁，身既稟於喬木，骨將斷於貞石，營全鳩以自暖，罔害命以招益，信終夜而懷仁，仍詰旦而見釋。矧迺戀主不去，徇食猶止，豈貪利而永言？將效誠而必死。甘閉於籠，分從於使，寧竭力之利人，曷戢翼以存已？則知負力幹勢，爭啄奪肉，始飛聲而遠引，或側翅而橫蹙，遇之者天，當之者覆，壯士感之驚歎，行子羨之回矚。故能連擊縱便，臨事莫違，一超雲以高舉，一隨物以低飛，驅逐妙於人智，促節合於兵機，禽雖小而不陋，獸雖捷而無依。或則九霄擊下，萬里接來，風行電轉，月上雲開，乍差池而不中，終棄置而不回，彼俊異之英決，豈凝滯於嫌猜？觀夫愛子防嚴，惜巢忌物，吻戛而雄礪，翅翩翩而勁逸，觜距者先中而命處，綿蠻者異狀而同疾，苟精別而棲條，同賞心而無失。
　　宜春苑中春已歸，披香殿裏作春衣，新年鳥聲千種囀，二月楊花滿路飛。河陽一縣並是花，金谷從來滿園樹。一叢香草足礙人，數尺遊絲即橫路。開上林而競入，擁河橋而爭渡。
　　出麗華之金屋，下飛燕之蘭宮。釵朵多而訝重，髻鬟高而畏風，眉將柳而爭綠，面共桃而競紅，影來池裏，花落衫中。苔始綠而藏魚，麥才青而覆雉。吹簫弄玉之台，鳴珮淩波之水。移戚裏而家富，入新豐而酒美。石榴聊泛，蒲桃醱醅。芙蓉玉碗，蓮子金杯，新芽竹筍，細核楊梅。綠珠捧琴至，文君送酒來。
　　玉管初調，鳴弦暫撫，《陽春》、《淥水》之曲，對鳳回鸞之舞。更炙笙簧，還移箏柱，月入歌扇，花承節鼓。協律都尉，射雉中郎，停車小苑，連騎長楊。金鞍始被，柘弓新張。拂塵看馬埒，分朋入射堂。馬是天池之龍種，帶乃荊山之玉梁。豔錦安天鹿，新綾織鳳凰。
　　三日曲水向河津，日晚河邊多解神。樹下流杯客，沙頭度水人。鏤薄窄衫袖，穿珠帖領巾。百丈山頭日欲斜，三晡未醉莫還家。池中水影懸勝鏡，屋裏衣香不如花。
杲杲太陽，升自扶桑，既移晷而高下，亦候時而短長。其沒也，天地為之黯色；其出也，遠近為之生光。及夫春景初動，寒威始歇，煦百川以冰開，暖千林而花發。行乎赤道，應其朱明，煎綠潭而水沸，爛青雲而火生。於斯之時，誠可畏也！既而暑退涼進，煙歸霧返，懸淨影以悠揚，度斜暉而晼晚。送秋景之已末，屬冬陰之方盛，融晴雪而黨朗，曝晨霜而溫映。於斯之時，誠可愛也！故能明以成象，高以臨空，有形必鑒，無幽不通。在七政雖擅其長，照萬物不競其功，抱三足之靈烏，掛五彩之輕虹。魯陽揮戈而三舍，漢皇握鏡而再中，曜凝霜而輕白，帶飛霞而澹紅。皎兮潔，每守團圓不虧缺；曈兮，暮落西山朝海東。誰複知其動靜？安能察其始終？徒美其委質上浮，流光下濟，不擇好惡，不遺巨細。葵藿向之傾心，旂常畫以增麗，匪杖策之能及，豈長繩之可係？至若螢火聚然，魚燭並爇，明月高映，繁星遠列。爭散彩以炫晃，競騰輝以昭晰，見白日之一臨，總光沉而影滅。則知赫然作色，無物不憚；溫然為容，有情皆玩。終而複始，既明且煥。自非造化之至精，焉能作群生之壯觀？
東吳王孫，嘯傲閶門，魚橫玉劍，蟻沸金樽，賓僚霧進，遊俠星奔，桂舟兮錦纜，碧澗兮花源。爾迺輟輕棹，登水閣，絲管遞進，獻酬交錯，雲欲起而中留，塵將飛而遂落。既而酣歌徙坐，取物為娛，徵羽毛之好鳥，得渤澥之仙鳧。出籠而振少步而趨，唼喋爭食，褵褷帶雛，隨綠波而澹淡，向紅藻而敖愉。鳧之為物也，說類殊種，遷延遲重，其聚則同而不和，其鬥則仁而有勇。參差贅聚，颯杳繽紛，其浮蔽水，其旋如云：共沿波而弄吭，各求匹而為群，繞菰蒲而相逐，隔洲渚而相聞。於是乎會合紛泊，崩奔鼓作，集如異國之同盟，散若諸侯之背約。迭為擒縱，更為觸搏，或離披以折衝，或奮振以前卻，始戮力兮決勝，終追飛兮襲弱。聳謂驚鴻，回疑返鵲，逼仄兮掣曳，聯翩兮踴躍，忽驚迸以差池，倏浮沈而閃爍。號噪兮沸亂，傾耳為之無聞；超騰兮往來，澄潭為之濆。排錦石，蹴瓊沙，披羽翰，簸煙霞，避參差之荇菜，隨菡萏之荷花，駐江妃之往棹，留海客之歸槎。爾迺擁津塞浦，旁觀如堵，空裏鄽，訇厲天，蛙黽兮失穴，龜魚兮透泉，專場之難沮氣，傾市之鶴慚妍。其為狀也不一，其為態也且千，豈筆精之所擬？非意匠之能傳，良戒之於在鬥，俾聞義而忘筌。
臣邕等言：伏見中書門下章仇兼瓊奏稱，吐蕃數萬圍逼於城，皆遵奉九重，決勝萬里。臣聞雷之震者，可以破山；風之威者，可以蕩海。伏惟陛下允答天地，丕應鬼神，吸之而百川卻流，吹之而萬物倒植。是以蹔勞貔武，一掃戎羌，高屋用於建瓴，銛戈申於破竹。豈雲懷縣？獨有獲嘉；何止絳城？複稱聞喜。光風動處，草樹為之欣榮；晴天轉時，日月為之融朗。況臣等分官寄切，報國身輕，蹈舞徘徊恐門庭之地窄；詠歌踴躍，賀邦家之慶深。無任欣悅豁快之至，謹詣朝堂奉表陳賀以聞。
臣邕言：伏奉今月日恩制，萬方士庶，九土軍戎，昭洗宸波，光被聖渥，臣誠歡誠喜載欣載躍頓首頓首死罪死罪。臣聞沐雨露者，草樹自樂；荷陶鈞者，動植皆春。故知則而象之，守而行之，所謂則天之明，立人之極，有慶斯大，無得而名者也。伏惟陛下尊崇聖祖，肅恭道教，子物天德，序位代工，惣三五之妙勳，統億兆之全業，戈甲謐息，華戎底平，故得真容慶應，潛通帝夢，寶符靈貺，允葉神心。加號所以發祥，郊天所以昭報，大禮盛事，光赫旬時，作解周仁，廓辟宇宙，天京褒稱，雲紀變名。風物光華，再馳暉於日月；河山保界，重賦質於乾坤。同一氣之建初，與四時而浸遠，天長地久，呼萬歲於太平；國泰朝歡，舞九韶於聖主。臣忝私守郡，常荷戴天，空馳就日之誠，未盡歌雲之慶，無任欣躍竦抃之至。
臣邕等言：伏見昨宣示，於新殿為萬姓祈禱，神鍾自鳴。是知聖作昇聞，天意下降，道開皇極，潤及生人，臣等中賀。臣聞光覆動植者莫如天，臨照幽遐者莫如日：自非齊聖妙用，曷以則而象之？元化至德，曷以感而通之？伏惟陛下道心衝葉直，神教昭宣，以四海為家，萬人為子，常恐水旱遞有，干戈蹔勞，所以供祀百神，用祈五福，德澤被物，聖靈動天，睿情注於一時，景鍾鳴於別殿。夫眾者萬有也，廣者四維也，今陛下惣萬有，一四維，潛運方寸之閒，充塞宇宙之外，則何聖不鑒？何神不昭？豈惟一鍾乎？況南面之位，屈陛下之至尊；西方之金，啟陛下之本命：非無情之應，是有由而來。自然群龍扶持，九天欣戴，保億兆之元後，登千萬之永年，時覯雍熙，代階仁壽：此天所以告，鍾所以鳴。臣等幸朝上京，欣遭大慶，一舞一蹈未極臣子之心；再詠再歌，徒知天地之德。無任抃躍之至。
臣邕言：伏奉今月日制書，至德感神，通夢聖祖，告以莫大之福，示以無疆之期。上賀國歡，下敷人願，以抃以躍，且舞且歌，臣某中賀。臣聞百川所歸者，謂之大海；萬有所仰者，謂之聖人。今四海獲安，聖人致壽，臣子之願允塞，乾坤之應克諧：粵自書籍以來，感慶之深，福祐之盛，未有如斯者也。伏惟陛下道用禦天，德心子物，事無事以集休，明至明以元悟，人天迺接，福貺爰臻，故得真仙見靈，異相昭應，言皆合天，心證非外。將恢宏聖慮，照自宸衷，啟之大年，授以元祐。麻姑觀海，曆歲彌長；王母記桃，與時無準。則幽明所載，宗廟所鍾，兆庶子孫，百靈齊集，知億年之永托，沐萬代之延休。草樹自榮，魚鱉鹹若，五風異色，四氣同和，鼓天地之大爐，鑄邦家之鴻業。八極猶小，不足受其禎符；萬物每輕，不足答其成造。況衄獄宥死，符以再生；寵賢達人，宴以旬日。耆艾衢陌，工賈旗亭，高興太平之時，歡言上古之化，撫家族以自慰，詣州邑以相誇。官不驕人，人不畏吏，識天之覆，熙然如春；惟聖之慈，陶然如醉。無任抃躍慶喜之極，謹附表陳賀以聞，臣邕誠歡誠喜頓首頓首。
臣邕言：臣素無藝能，積負訕謗，眾多之口，自可銷金，怨讎之心，生每堪殞首。伏惟陛下至明大聖，察之纖微，盛德在人，洗之瑕穢，山川納者，不擇薰蕕，天地覆之，是霑雨露。且人荷惠渥，大抵官榮，今臣蒙國恩，私及軀命，事出涯分之外，恩加父母之深。已逝之魂，複歸朽質，既乏安地，尚忝高班，雖欲殺身，未能報主，彌慚持祿，有以保名。但秋燕將辭，必徘徊於大廈；老馬雖去，終顧步於華軒。況臣今茲，六十有七，光陰荏苒，行止欹危：就木之時，不知幾日？懸車之歲，僅有三年。即以今日歸州，不任違遠涕戀之極，謹奉表以聞。
臣某言：伏奉某月日制，陰臣濠州刺史。聖澤天臨，寵章霞煥，身微草芥，施重邱山，臣某中謝。臣某奉詔字人，星言即路，三省不及，二過有懷。棄短之恩，竭力難負；悔非之感，瀝血未申。以某月日到州上訖，臣履冰誓心，飲水銘骨，勵精為政，刻意求仁，實望昭發宿誠，宣揚大化，酬天地之德，下盡臣子之忠，萬死足矣。
臣某言：伏奉某月日恩制，除臣淄州刺史，以今月日便道至任。自遠江左，近守河南，收弊死灰，建置生路，別荷成造，兼冀昇遷，三慶集身，百齡窬外。中謝。臣聞天地大德，含育及於昆蟲；雨露深仁，霑霈及於蕭{艸久}：不限微品，有愧洪爐職臣之謂歟？伏惟陛下道總三才，在璿齊政；運超四孟，與物為春：元造加於萬方，聖慈周於一物。子人開化，議事立權，張皇連城，勸勉群嶽。身同京職，承祿賜之恩榮；子預選曹，廣門閭之惠澤。是以龔黃蓄銳，卓魯專精，竭盡公忠，宏宣績用。但駑駘之力，不足以騁長衢；朽木之資，不足以施長桷：徒遷厚祿，無益聖朝，撫理捫躬，慚魂影。伏以東臨巨壑，借渤澥之水寬；西望京師，就長安之日近。
臣邕言：伏奉七月十五日恩敕，許臣會計京師者。止水一杯，忽聞朝海，枯查八月，更得浮天，臣某中謝。臣以幽遐必察者，日月之照明；憔悴皆霑者，雨露之恩廣。伏陛下天德陰騭，神功獨斷，鹹造吹萬，容至於工。養報通三，大及於小，豈臣微物，得預洪爐？在昔全生，已承曲記；斯今上計，再荷特恩。戴盆之心，仰天有望；出籠之鳥，飛空可期。方將蹈舞闕庭，慚戴咫尺，葉公宿願，一睹真龍，岐下遺，忻逢聖主。無任喜躍慚荷之至。
臣某言：伏奉今月日聖恩，鑒以薄能，光賜上考，禦詞激物，睿獎動時。戴天不勝，地無所。臣某中謝。臣聞荷再造者，遍於有情；勸庶工者，盡於有位：莫不宣其力，竭迺誠，欣赴前儔，恥居後殿者，蓋以萬數。則區區揚化，眇眇納忠，自比彭蠡之魚，更是海濱之雁。伏惟陛下大和布氣，巨壑流津，宇宙開明，既昭纖草；山河鮮潤，每納昆蟲：豈臣凋枯，複霑雨露？天漢之上，遙記嚴平；宣室之中，興言賈誼。摧羽插翼，忽飛翥於雲霄；暴鰓揵鰭，重遊泳於溟渤：豈有循吏，得預詞林？鼷鼠軒墀，鶢鶋鍾鼓，徒驚獎飾，益用慚惶。況乎政術空虛，褒述累積，文高日月，辰象法之不逮；德厚嵩華，群嶽朝之莫階。雖郭隗濫觴，明主有所蓄意；然邵信敦本，微臣不敢負人。慶抃則深，憂懼亦切，無所報國，空以誓心。不任感荷欣惕之至。
臣邕言：內使左立真至，伏奉去年五月二十日禦劄慰問，並賜彩綾章服。跪捧天書，勢在龍武，仰瞻禮物，色映虹霓，慚戴汗流，戰懼心慄，臣某中謝。臣聞食曰人天，實生生之厚；道稱物母，得存存之多。伏惟陛下載以坤輿，覆以乾宇，排眾口之謗，開獨見之明。生臣存世，至於數四；寵及問及，彌於再三：豈魯陽宵人，杲日回照，荊樹散木，慶雲結陰？臣是以坐有所思，行冀所得，求西山之藥，願補聖躬；論東戶之人，以分帝念。識愚不足以廣聽，事躓不足以動忠，夫何望焉？非所隱也。豈謂塵壤見納，推言不遺，獎以及誠，許以佳士，澤深巨海，德重崇邱，曷雲家奉賜書，光華九族，物延恩舊，褒寵百齡？淥水之龜，且能回首；黃華之鳥，將以誓心：惟報主之末由，恐殺身之無益。不任載荷欣躍之極，謹因內使左立真附表雲雲。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣邕等言：臣聞昔時人君之德也，大撫萬國，必親諸侯，是以通下情，序賓禮。伏惟陛下因遇上已，收接下臣，順發生之時，宏在鎬之宴。仙廚和鼎，浹洽於廣筵；舜瑟歌風，均調於曲水。士女車騎，充溢山川，林薄光華，纚連城闕。臣等撫躬何幸？報德無階，空慚屍素之名，豈適輪轅之用？不任載荷抃躍之至，謹詣朝堂奉表以聞。
臣某言：伏奉今年某月日恩旨，恕臣重責，護臣小才。月日之明，早曜絲發；雷雨之施，振起昆蟲。臣某中謝。臣二十餘年，數從遠謫，流離辛苦，契闊死生。因陛下興聖，謀行天討，救萬人之命，解四海之懸：臣所以脫於往危，保於今泰者為此。頃歲昌宗執柄，三思弄權，臣與宋璟同論，桓敬俱奏。貶臣為富州司戶。實荷陛下誅韋氏之後，收正人之餘，特拜臣左台侍禦史：此陛下活臣之命、貸臣之榮一也。頃歲譙王重福謀立東都，臣當留台，與洛州司戶崔日知挫其逆彤，收其餘孽，東都底定。職臣之功，自文林郎拜朝散大夫，除戶部員外郎，岑曦、崔湜之輩以臣再用往還，並忌崔隱甫、倪若水等，恐為陛下之助，與臣同制各貶官，仍聯翩左遷，為崖州舍城縣丞。及陛下正位紫宸，臣又自嶺南九品遠惡官除朝散大夫戶部郎中，又荷陛下活臣之命、貸臣之榮二也。頃歲陛下東封將還，臣路左謁見，猥承聖顧，廣錄舊文。朝議恐陛下用臣，薛自勤與外生庫狄履溫羅織臣至死，仍承陛下免其罪，授臣官：又荷陛下活臣之命、貸臣之榮三也。臣出入嶺南，自經一紀，自灃州司馬加朝散大夫，兼此州牧，解青綬，垂彤襜，去瘴毒之艱，遂江山之性：又荷陛下活臣之命、貸臣之榮四也。且臣遠覽前書，頗聞故事，一餐之惠，尚可殺身，況臣蒙聖主千年之恩，救愚臣萬死之急。至若訓誨委積，率諭再三，蚊力負山，不勝其重，螢火向日，徒失其晶。必當閉戶絕交，澄心去欲，下以安所部，上以報所天，豈徒殞軀喪元，焚妻夷族而已？無任生死肉骨恐懼感戴之至。
臣邕言：一昨瑞雪愆期，農人阻望，陛下以億兆勤慮，倉廩貽憂，禋禮元冥，祈禱黑帝，固能至誠應物，聖德動天，朔雪下於龍山，海神朝於鳳闕。是以途歌邑舞，野慶朝歡，荷一人之渥恩，為四海之膏澤。臣仰思揚化，伏念輔時，雖力減鴻毛，而情殷鶴立。無任喜躍慶賀之至，謹昧死詣金闕門陳表，貢詩一章，臣邕誠惶誠恐。
臣某言：臣聞禽獸殊祥，卉木奇狀：自古感者，必有應焉。伏惟陛下德合天地，道通神明，天物所以來，神物所以見。且麟者仁獸，主仁者則呈；馬者文身，君文者即降：曾是上葉尊號，下報太平也。觀夫豹蔚騰文，龍章助聖，書籍所未載，耳目所未聞：即知非常之君，必有非常之物。臣不勝抃躍欣慶之至，謹遣某官馳表奉進以聞，臣某誠惶誠恐。
蓋人有感一餐之惠，殞七尺之身，況臣為陛下官，受陛下祿，而目有所見，口不言之，是負恩矣。自陛下親政日近，複在九重，所以未聞在外群下竊議，道路籍籍，皆雲普思多行詭，惑妄說妖祥，惟陛下不知，尚見驅使，此道若行，必撓亂朝政。臣至愚至賤，不敢以胸臆對揚天威，請以古事為明證。孔子云：「詩三百，一言以蔽之，曰思無邪。」陛下今若以普思有奇術，可致長生久視之道，則爽鳩氏久應得之，永有天下，非陛下今日可得而求。若以普思可致仙方，則秦皇、漢武久應得之，永有天下，亦非陛下今日可得而求。若以普思可致佛法，則漢明、梁武久應得之，永有天下，亦非陛下今日可得而求。若以普思可致鬼道，則墨翟、幹寶各獻於至尊矣，而二主得之，永有天下，亦非陛下今日可得而求。此皆事涉虛妄，曆代無效，臣愚不願陛下複行之於明時。惟堯舜二帝，自古稱聖，臣觀所得，故在人事，敦睦九族，平章百姓，不聞以鬼神之道理天下。伏願陛下察之，則天下幸甚。
右高力士奉宣口敕，以臣臨政，特令賜宴。恭承惠渥，伏念庸微，天地周仁，木石知感，不勝惶悚戴荷之極，臣死罪死罪。臣曆觀自古君臣，凡所際會，或因緣黨進，或收接功成，故未謁而知，不言而信，豈有地孤援寡，毀眾謗深，察蒙蔽之中，致昭曠之外？逢陛下特達之遇，當陛下明聖之朝，事出常均，恩重今昔。臣誓將瀝血，足可竭誠，徒欲殺身，豈能報德？至如勵精勤政，舉直徇公，副陛下憂人之心，行陛下宏道之化：豈敢失墜，以負神明？但函關路懸，長安日遠，不任戀主慺慺之至。
夫古之諡，在乎勸沮，將杜小人之業，冀長君子之風。故為善者，雖存不貴仕，而沒有餘名：此賢達所以砥節也；為惡者，雖生有所幸，死懷所懲：此回邪所以易心也。嗚呼巨源嚐未斯察，而迺聞義不從，與惡相濟，蓄罔上之誌，協群凶之謀，苟容聖朝，貪昧厚祿。自以宰臣之貴，不崇朝而賈害者，固鬼得而誅之也。彼則匹夫之微，未受命而行刑者，固人得而誅之也。幽明之憤，斷焉可知；天地之心，自此而見矣。頃者皇運中興。功臣翼政，時序未幾，邪逆執權，奸慝者拜爵於私門，忠正者降黜於藩郡。巨源此際，用事方殷，且於阿韋何親，而結為昆季？於國家何力，而累忝大官？此則闇通中人，附會武氏，托城社之固，亂皇家之基，其罪一也。又國之大事，在祀與戎，酌於《禮經》，陳於郊祭，將以對越天地，光揚祖宗，既告成功，以觀海內。惟昔亞獻，不聞婦人，阿韋蓄無君之忱，懷自達之意，潛圖帝位，議啄皇孫，昇壇擬儀，拜賜明命，將預家事，無守國章。巨源創跡於前，悖逆演成於後，時有禮部侍郎徐堅、太常博士唐紹、蔣欽緒、彭景直並言之莫從，其罪二也。又上天不吊，先帝遇毒，悔禍無徵，阿韋將篡，畫計未果，逆心尚搖，周章夷猶，倉卒迷謬。於是太平公主矯為陳謨，上官昭容紿草遺詔，故得今上輔政，阿韋參謀。將大業垂成，而休命中輟者，職由巨源躡韋溫之足，楚客附巨源之耳，梟聲遽發，狼顧相驚，以阿韋臨朝，以韋溫當國，其罪三也。又人為邦本，財實聚人，奪其財則人心自離，無其人則國本何恃？巨源屢踐台輔，專行勾徵，廢越條章，崇尚侵刻，樹怨天下，剝害生靈，兆庶流離，戶口減耗。況以三思食邑，往在貝州，時屬久陰，災逢多雨，租庸捐免，申令昭明，匪今獨然，自古不易。三思慮其封物，巨源啟此異端，以為稼穡湮沈，雖無菽粟，蠶桑織紝，可輸庸調，致使河朔黎人，海隅士女，去其鄉井，鬻其子孫，饑寒切身，朝夕奔命，其罪四也。但巨源長於華宗，仕於累代，作萬國之相，處具瞻之地，蔽日月之層輝，負邱山之重責：今迺妄加褒述，安能分謗者哉。
