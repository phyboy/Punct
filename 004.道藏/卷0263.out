觀厥好德存樹，愛人及烏，有情不忘，雖小可作：夫施及者也；則有宗廟加敬，墟墓增悲，睹物可懷，比事斯廣：此觸類者也。矧迺通感靈變，元符聖跡，根柢淨土，碩茂佛時，燭金山之秘影，聯玉毫之殊相。至若泥日法會，茶毗應身，妙有雙樹之閒，光覆僧祇之眾，安可混曜散木，比列清林，議上茅之挺生，喻堅固之神造者也？
婆羅樹者，非中夏物土所宜有者已。婆娑十畝，映蔚千人，密幄足以綴飛飆，高蓋足以卻流景，惡禽翔而不集，好鳥止而不巢：有以多矣。然深識者雖徘徊仰止，而莫知冥植；博物者雖沉吟稱引，而莫辨嘉名。華葉自奇，榮枯嚐異隨所方麵，頗徵靈應：東瘁則青郊苦而歲不稔，西茂則白藏泰而秋有成，惟南匪他，自北常爾。或季春肇發，或仲夏萌生，早先豐隨，晚暮儉若。且槁莖後吐，芬條前秀，差池旬日，奄忽齊同。無今昔可殊，非物理所測，古老多怪，時俗每驚：巫者占於鬼謀，議者惑於神樹。證聖載，有三藏義淨，還自西域，逮茲中休，信宿因依，齊戒瞻歎，演夫本處，徵之舊聞。原其始也，榮灼道成之際；究其來也，摧藏薪盡之餘。或森列四方，或合並二體，常青不壞，應現分榮；變白有終，示滅同盡：昔與釋迦蔭首，今為群生立緣。夫佛病從人，大慈感故，樹萎因物，深悲理然。化能分身，半枯即是；心有合相，後茂還齊；宜其表正聖神，靈貺品彙，以變見一攝，而稱讚十方者也。
淮陰縣者，江海通津，淮楚巨防，彌越走蜀，會閩驛吳，七發枚乘之邱，三傑楚王之窟，勝引飛轡，商旅接艫。每至同雲冒山，終風振壑，宦子惕息，槁工疚懷，魚貫迤其萬艘，霧集岔於層渚：莫不膜拜圍繞，焚香護持，複悔多尤，回祈景福。於是風水相借，物色同和，掛帆啟行，方舳駿邁，浮山掘起而疏巘，慶雲亂飛而比峰。雖電影施鞭，誇父杖策，罔可喻其神速，曷雲狀其豁快者哉？州牧宗子名仲康，廣孝惟家，大忠形國，播清政以主郡，儀古式以在人，知微知彰，有禮有樂；別駕扶風竇公名誡盈，盛門貴仕，懿德令名，利用以厚生，明略以營道，上交上諂，下交不黷；司馬宗子名景，虛受賢交，幹用柔克，退遂中律，先後自公，且觀麟定之詩，未宏驥子之任；邑宰清和張公名鬆質，藐自稚節，忽乎博聞，始於能賦而彰，中於成器而立，牧人通急，徇物合權，威肅攝於神明，慈惠安其父母，豈伊政理？自有才名：莫不淨慮一乘，追攀八樹，歎徙植而多感，惟化生而永懷，大啟上緣，率心檀施。碩德道暉寺主道元、上座道絢、都維那曇一等，皆妙覺圓常，什門上首，痛金棺而既往，駭堅林而在茲。鄉望司徒元簡、戴元景、王元珪、張仁藝、王懷儼、劉元隱、沈信詳等，夙悟大師，深入真際，勤行進力，護供莊嚴。楊州東大雲寺法師希元，廣派法流，固柢德本，戒行有以鎮浮俗，利言有以誨蒙求，既憑藉於眾心，亦謀明於獨得，是標靈跡，迺建豐碑。其詞曰：
政化之理兮甘棠猶存，寶乘之妙兮婆羅是敦。欽厥道成兮八相克尊，感乎示跡兮一歸可門。與佛合緣兮榮落同時，炊爾化生兮感變誰思？休徵咎徵兮伺察不欺，流俗莫識兮綿曠驚疑。上人西還兮覯止增悲，發皇靈應兮堅固在茲。方國傳聞兮想象淒其，回首正信兮頂禮護持，優曇千年兮曷足議之？
恭惟黃屋者，異唐堯之大雅，精舍者，曷釋迦之廣乘「將以示崇高。宏誘進，俾夫壯麗加於四海，瞻仰攝於群情，酌言永圖，即理一貫矣。大雲寺者，鄭國慈緣之所建也。觀其肇允枚卜，爰適底居，所感彌多，光靈滋茂，固以星晷上憲，人統下稽，執天物之大中，合元宮之妙相，豈止宅豐壤，盤石州，廈屋雲陰，沙門玉立而已？於是象設巨麗，法供魁殊，尊容迺神，靈眷所仗，則有寶座蓮動，現身金光，不同於凡，複歸於靜。至使彌留鹹華，遠人孔殷，香饌比肩，花藎擊轂。一心不起，則從願應如；二見無物，則隨施逾疾：故能飛名勝，出福履，嘉祥昭升，累朝發宏曆聖。
粵我高祖神堯皇帝俟時登庸從觀興感，再駕尚軔，五轉欲承，鳳難（疑）矞雲，龍睇霄極，馳睿想於幽讚，禱法力於大雄，創建漆象一軀，植淨根也。洎我高宗天皇大帝纘祖匡業，繼明德輝萬流澄瀛，八風葉律，齊致功於化造，將有事於岱宗，道由是邦，言念茲者，寺中留繡像一幀，實也。丁厥則天皇太後奉遺托孤，與權改物，母儀霸跡，閫政神器，追惟乾蔭，永動皇情，明啟度門，宣遊覺路，迺降繡像一鋪，廣也。借如崇建塔宇，附麗朝闕，憑縣官之力，散王府之財，中使相望，匠人經始，則有之矣。未或介在草澤，僻居裏閭，發皇明於日中，落寵錫於天上，有如此之盛者也。日者通莊載堙，繚垣式遏，門途弗敞，麵勢匪宏，浮雲在天，蝦蟆蝕月，具瞻者渴高明之歎，歸止者憤翳鬱之心。
寺主俗姓李氏名婆諦，隴西姑臧人也。發趣如因，彌入禪寂，雖獨得斷相，而同人有為。迺陳詣府庭，移牒省闥，引仍舊之直，矯易恒之枉，申報曠祀，奔走宣勞，終於訟貞，成我道勝。是以頹牆堙塹，焚萊平場，廣途褰開，曾構踴出，嶷若當陽，豁若捷徑。洛師之道，蕩胸泠然，決渠滎波之水，所謂形便，得裝嚴具行李，榮觀郡邑景矣。長史河東柳衝府君，道融至和，性與元德，從蠍縕譜，遊刃翰林，推轂演成，誓言同事，是刊厥懿，豈伐於功？其詞曰：
鄭之法宇兮在城一隅，大雄應感兮休徵有殊。累聖克念兮象設三鋪，佛身圓對兮神光發圖。迺奉靈勝兮至自彼都，麵勢推隔兮頹垣朽株。南望不及兮鬱然坐拘，觀者佇眙兮願履夷途。碩德感發兮執心匪渝，豈用曆紀兮茲事迺敷？刻石傳懿兮表此亨衢。
夫天之道也，東仁而首，西義而成，故清泰所居，指於成事者已；地之德也。川浮而動，嶽鎮而安，故耆闍以居，取於安定者已：茲寺大抵，厥旨元同。是以回向度門，纏於郭右，仰止淨域，列乎岩巔，寶堂岌嶪於太虛，道樹森捎於曾堵，無風而林壑肅穆，不月而相事澄明。化城而真，梵天猶俗，名稱殆絕，地位嚐高者，不其盛歟？
麓山寺者，晉太始四年之所立也。有若法崇禪師者，振錫江左，除結澗陰，嚐與炎漢太宗，長沙清廟，楝宇接近，雲霧晦冥，赤豹文狸，楝蘿薜帶，山祇見於法服，竇後依於佛光，至請舊居，特為新寺。禪師洎翼日，宏聚謀，介眾表之，明詔行矣，水臬有制，邱墟盡平。太康二載，有若法導禪師者，莫知何許人也，默受智印，深入證源，不壞外緣，而見心本，無作真性，而注福河。大起前功，重啟靈應：神僧銀色，化身丈餘，指定全摸，摽建方麵，法物增備，檀供益崇，廣以淩雲之台，疏以布金之地。有若法湣禪師者，江夏人也，空慧雙銓，寂用同轡，慈目相視，淨心相續，綜核萬法，安住一歸，注大道經，究上乘理，永托茲嶺，克終厥生。逮宋元徽中，尚書令湘州刺史王公諱僧虔，右軍之孫也。信尚敬田，作為塔廟，追存實相，加名寶山。矢攵乎弓冶筆精，陶甄意匠，留書藏石，緘妙俟時，候法宇之傾低，斯珍價以興葺：遠慮將久，遺事未彰。梁天監三年，刺史夏侯公諱祥，了義重元，別構正殿。紹泰二年，刺史王公諱琳，律師法賢，或在家出家，或聞見眼見，建涅槃像，開甘露門；長沙內史蕭沆，振起法鼓，宏演梵言，繼揵槌於是景鍾，納貝葉於層閣。陳司空吳明徹，隋侍中鎮南晉安王樂陽王，並佛性森然，國楨秀者，壯回廊以雲構，蔚聯居以天覆。
開元九年，天台大禪師守護法身，澄清悲海，嚴幢標聳，智火融明，襲如來堂，坐法華定，四行樂而不取，三賢登而更遷。有若曇捷法師者，伐林及樹，染法與衣，不墜一滴之油，有霑大根之雨。總管大將軍齊郡公權公諱武，福德莊嚴，喜慧方便，疏寫四部，鎮重百城。有若智謙法師者，願廣於天，心細於氣，誦習山頂，創立花台；有若摩訶衍禪師者，五力圓常，四無清淨。以因因而入果果，以滅滅而會如如；有若首楞法師者，文史早通，道釋後得，遠涉吳會，幽尋天台，法界圖於剡中，真雇論於湘上，具究竟戒，敷解說筵，一法開無量之門，一音警無邊之眾，方等有以複悔，雙林有以追遠：並建場所，互為住持。惟❥❥禪師者，跡其至，憑其高，起乎雲門，絕彼塵綱，深以為性有習，道有因，止於心，返於照。習也者坐乎樹，居乎山；因也者固：習而無因則不住，因而無習則不證。是以區和正覺，阿若冥搜，想息而精進甲堅，愛除而煩惱殼散。百川到海，同味相鹹，千葉在蓮，比色於淨，起定不離於平等，發慧但及於慈悲。故能聞者順其風，觀者操其道，牧伯萃止，皇華洊臻，啟焚香之上緣，托神佛之嘉願。
上座惠杲、寺主惠亶、都維那興哲等，皆靜慮演成。妙輪轉次，因差別而非法，隨品類而得根，去二見而入流，率一心而辦事，鹹以形勝之會，如彼修行之跡，如此而豐碑未勒，盛業不書，安可獸而已哉？將何以發揮頌聲，披揚宿誌者也？司馬西河竇公名彥澄，碩德高闈，紹賢遠識，器守嶽厚，撫操冰清，屬以師長闋官，攝行隨手，以家而表於孝友，以已而廣於詩書，以重而雅俗自興，以明而至道丕若。且猶歸心淨土，模範佛乘，摧憍慢之外幢興，開示之真語，建謀群吏，迺命下寮，顧蛟山之易疲，歎龍宮之難紀。其詞曰：
天地有象，聖賢建橋。宴坐中岩，成道西域。後代襲武，前良作則。安樂是依，靈鷲是式。一想冥契，二歸願塞。
金方置廟，衡麓開場。龍象擁錫，人天護香。思神賜土，靈化度堂。重鎮牧伯，上遊侯王。光昭法侶，大啟禪房。
幽穀左豁，崇山右峙。瞰郭萬家，帶江千里。玉水布飛，石林雲起。雷激庭際，月窺窗裏。花台隨足，天樂盈耳。
人與地靈，心將法滅。既往在此，比明齊哲。佛日環照，牛車結轍。連率順風，駟驪欽烈。訪道追勝，形馳目絕。
碑板莫建，軌物未宏。和合是請，佐貳是膺。政敷大郡，信發廣乘。願言有述，以訪無能。惟石可久，與山不崩。

倬彼上人，巍乎曾嶺。冥立福地神宮。歲時建置，今古齊同。磴道邐迤，霞閣聆龍。

噫！代人以塔廟者，即有象也，儀像者，非有相也：邕嚐論之，未始諒矣。其或執之於我，安住為十劫之場；釋之於空，循舍得一如之智：皆所以頌其願，酌其心，必於無作之時，敷宏正法之故。俾或禮或見，能超因因之緣；若我若人，盡登果果之業：則曷為不應？曷道不行，豈空寂之門，獨階證入；事相之地，遂阻圓明者哉？
普光王寺者，僧伽和尚之所經始焉。和尚之姓何，何國人，得眼入地。龍朔初忽乎西來，飄然東化，獨步三界，遍遊十方。烏飛於空，月見於水，泥鍵鐵鎖，降伏貢高，長者錦書，散徐文字。深以欲為苦器。道實法鈞，消一無於太常，越諸有於真際，豈徒福河灌頂慈雲覆身，舉手而安喻四因，動足而興複三見？或以沉香作炭，有枉言者，則誘而進之；沙末求珠，不知其量也，則嗬而責之。香象之行，雖極水底；神黽之出，亦兼陸道。因如法如，自得定力；有作無作，冀是福田。嚐縱觀臨淮，發念置寺，以慈悲眼目，信義方寸，興廣濟心，儀普照佛。光相才現，瞻仰已多，遠近簪裾，往來舟楫，一歸聖像，再謁真僧，作禮祈祥，焚香拔苦，觸塵者庇如來之影，牽毛者荷師子之威。信施駢羅，建置周布，繚垣雲矗，正殿霞開，層樓敞其三門，飛閣通其兩鋪。舍利之塔，七寶齊山；淨土之堂，三光奪景：於制造也，未綴於手；猗德名也，已聞於天。中宗孝和皇帝遠降綸誥，特加禮數，延入別殿，近益重元。德水五瓶，霑濡紫極，甘露一斗，福潤蒼生。迺請寺名，仍依佛號，中宗皇帝以照言犯諱，先字從權。親睹禦書，寵題寶額，垂露落於天上，飛翰傳於國中。其來也。廣內慶齊，其至也；連城歡迓。扇憑筆貴，獨屬右軍；寺為額高，更因天子。每名晨大眾，瞻禮嬉遊，上昇門台，直視川墅：巒阜急嶙而屏合，淮水逶迤而帶長，邑屋助其雄，商旅增其大：茲為勝也，曷以加焉！
和尚口雖勿稱，緣迺有以，知燮易之道，回軒少留，眾生可悲，菩薩亦病，示滅同盡，唯識永在。嗚呼！以景龍四年三月二日，端坐棄代於京薦福寺，跡也。孝和皇帝申弟子之禮，悼大師之情，敬漆色身，謹將法供，仍造福度門人七僧，賜絹三百匹。敕有司造靈輿，給傳遞，百官四部，哀送國門，以五日還至本處。當是時也。佛像流汗，風雨變容，鳥悲於林，獸號於野：矧伊慈子，降及路人乎？過去僧惠嚴等，主僧道堅、弟子木義等，並持床有義，失劍無追，施法立齋，知時明物，罔墜舊業，克嗣前修。攀係儀形，建崇塔院，植婆羅樹，表蓮花台：宛然坐而不言，炊爾感而皆應，懺則殃滅，求則福生。雖日月已綿，而靈變如在，歸依有眾，檀施孔多。鯨鍾萬斤，震覺六種；講筵七架，開導四生。清淨之身，更疏俗室；涅盤之飯，別構食堂：可謂能事畢矣，喜願並矣。宜八部之宅，以致諸天，回首自然，樹懸密語，印文地現，五風轉柔澗之音，幹燈焰光明之色，構之者罪花彫落，信之者燋種萌生，雷響發其六牙，珠彩澄其二水。
州牧杜公惟孝，其直如箭，其潔如水，地壓淮上，城遷泗中，民剿於勞，物集其利。長史宗公，司馬盧公：或請節自公，文雅形國；或禮容虛已，豎操動時。臨淮宰薛飲行等，或主諾條流，庭無置對；或子人簡德，邑有歡康：並堅位大車，正信超士，興二道之教，發一師之因。相與累讚經身，長懸覺道，樹不朽之德，宏未來之功，是刻豐碑，以光盛美。其詞曰：
惟普照之大身兮，杖菩薩之右臂。粵靈瑞之可聞兮，固昭成之難值。期一會之來思，鳩萬輩之善施。宏住持之信受，廣事相之該備。豁川陸之雲龍，雄城邑之赬雉。辟天師於九重，昌纖王於十利。嘉寺榜之立名，寵聖劄之題字。追已滅之化身，了見在之文義。貯儀形於空塔，存詞謁於金地。咎無懺而不除，福何求而不致？副真僧之貞寶，接群公之雅器。播永日於山河，刻巨石於淮泗。
凡人以塔廟者，敬田也，執於有為；禪寂者，慧門也，得於無物：今之作者，居然異乎！至若智常不生，妙用不動，心滅法滅，性空色空，喻是化城，竟非住處。所以平等之觀，一洗於有無；自在之心，大通於權實。導師假其方便，法雨任其根莖，流水盡納於海壖，聚沙俱成於佛道：大矣廣矣，不可得而談也。嵩嶽寺者，後魏孝明帝之離宮也。正光元年，榜閑居寺，廣大佛刹，殫極國財。濟濟僧徒，彌七百眾；落落堂宇，窬一千閒。藩戚近臣，逝將依止；碩德圓戒，作為宗師。及後周不祥，正法無緒，宣皇悔禍，道葉中興，明詔兩京，光複二所，議以此寺為觀，古塔為玄。八部扶持，一時靈變，物將未可，事故獲全。隋開皇五年，隸僧三百人，仁壽一載，改題嵩嶽寺，又度僧一百五十人。逮豺狼恣睢，龍象凋落，天宮墜構，劫火潛燒，唯寺主明藏等八人，莫敢為屍，不暇匡補。且王充西拒，蟻聚洛師。文武東遷，鳳翔岩邑，夙承羽檄，先應義旗，免粟供軍，悉心事主。及傅奕進計以元嵩為師，凡曰僧坊，盡為除削，獨茲寶地，尤見褒崇，實典殊科，明敕洊及，不依廢省，有錄勳庸，特賜田碾雙窅。代有都維那惠果等，勤宣法要，大壯經行，追思前人，仿佛舊貫。
十五層塔者，後魏之所立也。發地四鋪而聳，陵空八相而圓，方丈十二，戶牖數百，加之六代禪祖，同示法牙，重寶妙莊，就成偉麗：豈徒帝力，固以化開。其東七佛殿者，亦曩時之鳳陽殿也。其西定光佛堂者，瑞像之戾止。昔有石像，故現應身，浮於河，達於洛，離京轂也。萬輩延請，天柱不回，惟此寺也，一僧香花，日輪俄轉。其南古塔者，隋仁壽二年。置舍利於群嶽，以撫天下，茲為極焉。其始也，亭亭孤興，規制一絕；今茲也，岩岩對出，形影雙美。後有無量壽殿者，諸師禮懺誦念之場也，則天太後護送鎮國金銅像置焉。今知福利所資，演成其廣：珠幡寶帳，當陽之鋪有三；金絡花鬘，備物之儀不一：遙樓者，魏主之所構也。引流插竹，上激登樓，菱鏡漾於玉池，金虯飛於布水。食堂前古鐵鍾者，重千斤，函二十石，正光年中寺僧之所造也。昔兵戎孔殷，寇攘偕作，私邑竊而為寶，公府論而作仇。後有都維那惠登，發夕通夢，遲明獨往，以一已之力，抗分眾之徒，轉戰而行，窬晷而至：雖神靈役鬼，風雨移山，莫之捷也。西方禪院者，魏八極殿之餘趾也。時有還禪師，坐必居山，行不出俗，四國是仰，百福攸歸，明準帝庸，光啟象設。南有輔山者，古之靈台也。中宗孝和皇帝詔於其頂，追為大通秀禪師造十三級浮圖，及有提靈廟，極地之峻，因山之雄，華夷聞傳，時序瞻仰。每至獻春仲月，諱日齋辰，雁陣長空，雲臨層嶺，委鬱貞柏，掩映天榆，迢進寶階，騰乘星閣，作禮者便登師子，圍繞者更攝蜂王，其所由焉，所以然矣。
若不以達摩菩薩傳法於可，可付於璨，璨受於信，信恣於忍，忍遺於秀，秀鍾於今和上寂：皆宴坐林閒，福潤內。其枕倚也。陰陽所啟，居四嶽之宗；其津染也，密意所傳，稱十方之首：莫不佛前受記，法中出家，湛然觀心，了然見性。學無學，自有證明；因非因，本來清淨。開頓漸者，欲依其根；設戒律者，將攝乎亂：然後微妙之義，深入一如；廣大之功，遍滿三界。則知和雅所訓，皆荷法乘；慈悲所加，盡為佛子。是以無言之教，響之若山；不舍之檀，列之如市。則有和上侄寺主堅意者，憑信之力，統僧之綱，崇現前之因，鳩最後之施，相與上座崇泰、都維那曇慶等，至矣廣矣，經之營之。身田底平，福河流注，今昔紛擾，雜事夥多。是以功累四朝，法崇七代，感化可以函靈應，緣起所以廣元河。故得尊容赫曦，光聯日月，廈屋宏敞，勢蹙山川，回向有足度四生，鎮重有足安萬國，豈伊一邱一壑之異，一水一石之奇，禪林玲瓏，曾深隱見，祥河皎潔。丹雘澄明而已哉？鹹以為表於代者，業以成形；藏於密者，法亦無相，非文曷以陳大略？非石曷以示將來？迺命道奐禪師，千里求蒙，一言書事，專精每極。臨紙屢空，醜迷津之未悟，期法主之可通。其詞曰：
西域傳，耆闍山，世尊成道於其閒。南部洲，嵩嶽寺，達摩傳法於茲地。天之柱，帝之宮，赫奕奕兮飛九空。禪之門，覺之徑，密微微兮通眾聖。鎮四國，定有力，開十方，慧有光，立豐碑之隱隱，表大福之穰穰。
夫聖不徒作，作必有因；化不徒開，開必有攝。故大事所會，一法所傳，若天若人，或賢或達，雖萬牙出地，而三獸渡河，使不聞者聞，未悟者悟，豈虛也哉！此寺伽藍，古廢建國，有濮州之像，自安業而來，及逝將複歸，堅守常住，人至萬且千。飛聲若雷，用壯敵國，坐如清泰，安如須彌。有若部人郭賓者，生心起謗，雙目失明；有若部人陳振者，興言誑徒，喉腫及舌：皆追悔自昔，痊全在今，或沒身為奴，或鑄鍾依佛。延和初載，奉詔改為大相國寺，複置額焉。先天中，內府降財，禦書題額，睿宗通夢，靈應肇發，臨遣碩得僧真諦，載馳載驅，迺慰迺止，昭宣渥命，寵錫神幡。吏人候迎，法侶圍繞，豁廛裏羅郊原者，不可勝計。夫以金仙聖容之表，先主感之；伐邸嘉名之舊，先主標之；筆精池水之妙，先主躬之：故能鍾乾坤，激日月，景光遐燭，德宏覆，曷雲比也！
我開元神武皇帝受天元禧，祚國傳寶，睦九族，葉萬邦，功濟而業成，道光而孝理，惠康父子，義結華戎。寰瀛之濱，大輿之上，禺禺而戴，欣欣而懷。逮識路於茲，寓目於茲者，莫不瞻大明，欽聖劄，仰天性而泣遺澤，荷慈民而歎堅林，形力者罔告勞，檀施者罔辭費，莊嚴不獨於示相，功德何止於無為？棋布黃金，圖擬碧絡，雲廓八景，雨散四花，國土威神，塔廟崇麗：此其極也。雖五香紫府，大息芳馨；千燈赤城，永懷照灼：人閒天上，物外異鄉，固可得而言也。上座知隱、寺主元深、都維那上智儼，皆妙覺圓常，對境亡境。彌入後地，因如得如，合之不離，混以相濟。鹹以為他方所至，廣法界惟三；虛空所至，宏度門惟一。況乎實相感通之應，聖跡飛動之神，安可默頌聲闕題紀者已？迺作頌曰：
佛法住持，正教宏益。真容見寺，先帝書額。藩邸鴻名，建國前跡。我皇孝理，我人光澤。日月明明，家邦赫赫。觀妙追遠，懷恩惟昔。八部莊嚴，四天感激。以式永代，是紀豐石。
