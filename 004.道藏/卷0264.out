天也地也，攝生之謂元造；日也月也，容光之謂神功。然亭育之仁，可幹終滅。照明之力，未焯昏霾：故熱惱積薪，劫燒難鑠，驚波巨海，沃焦自淵。獨有導師空王，禪那宴寂，一念首安住之域，加行證無為之階，密教內修，莊嚴外度，雙引相應，並照兩忘，然後生無生淨名不去，照無照了義能覺。爇菩提之炬，則枳棘滌除；楫般若之航，則橫流既濟。湛四禪於中道，超三有以上征，精舍攸躋，度門斯盛，其此之謂矣。
粵有寺之艮背，山之前臨，有確師禪房者，武德八年邦守蕭公諱顗護法之所建也。周目環郭，澄心際海，亦既一味，實無眾生。夫憑其高，宅其勝，曾近俗諦，或乘法流。且水出於冰，凡作於聖，雖曰醜地，猶是道場。矧迺妙有孤標，寶相靈變，入我室觀我形者哉！施及貞觀歲，有等觀禪師，繼前心，承後問，分之則別位二事，合之則同列大空，坐於斯，竟於斯。於戲！四益風驅，百為火滅，楝宇崩落，象設傾低。先天中，有惠藏禪師，聞之斯行，居而不住，妙齡強植，勁節老成，被甲律儀，下帷經藏。方丈之室，時曆十年；簞瓢之餐，日常一食。信為法本，悟實如宗，簡珠圓明，經蓮清淨，剃發結落，亡境受除，生起了於心，緣覺被於物。是以興補舊塔，建置尊容，彌陀當其陽，菩薩侍其側。四大海水，慧眼啟明；五須彌山，毫相崇絕。有若稽義摭實，沿名討因，都極樂之大郊，壽無量之景命。備如昔者稱讚，觀厥音聲，克濟斯艱，迺複於遠，則有階地超越，自在神通，發宏願心，得大勢用：皆所以濡火宅，軔劍輪，投地者結業坐開，入影者苦趣以息。粵若殫財竭力，刻桷雕題，積四三年，模造化意。寶殿蔚以雲構，金山煥其日臨，豈徒然哉？夫壯麗者，將以重威神；儀形者。將以攝歸止。或離性解脫，或見作隨緣，藥草寓其根莖，雲雷感其方類。即說非說，若通不通，惟三獸之渡河，庶一子之來學。禪師以為默則絕教，言則牽文，苟心事於化人，豈跡留於舍法？會議斬石，僉允圖功。
邕來守是邦，偶聞茲事，俯僧依佛，何日忘之？在家出家，惟其常矣。頃者下檄湖海，申明捕殺。鱗羽鹹若，災疫以寧，救蟻雖尚於沙彌，涸魚每憂於釋種。祁寒則怨，童子何知？率三省於短懷，寄一塵於寶地。別駕宏農楊公守堅字越石，本枝鼎貴，胄允嶽靈，直道守公，智印觀法；司馬琅琊王公元勖字固禮，高闈襲右，皇士令名，資位升聞，妙意融朗：盛矣美矣，左之右之。時有新羅通禪師，五力上乘，一門深入，利行攝俗，德水浮天，讚而演成，恭而有述。其詞曰：
覆燾之獎，始生終滅。昭回之明，內昏外徹。陰入不斷，心起難折。靈海欲深，洪爐火熱。倬彼大師，超然正覺。亡境息想，示法流渥。絕生死岸，破煩惱殼。度門光啟，住地元邈。傳燈三葉，分座一義。象設儀形，莊嚴地位。有為不染，無相能離。苟曰法乘，莫非種智。古者豐石，抗之高山。紀事標柱，銘勳列班。廣茲妙有，運彼元關。則百伊昔，粵吾無閑。
古者將有聖賢，必應山嶽：尼邱啟於夫子，鷲嶺保於釋迦，衡阜之托恩，天台之棲顗，凱徒然也？故知土不厚則臣材不生，陰騭潛運，元符肇開，宿根果於福庭，大事萌於淨土，其來尚矣。東林寺者，晉太元九年慧遠法師之所建也。世居雁門樓煩。俗姓賈氏，童妙神悟，壯立精博。初涉華學，為讀非聖之書；中留範經，尤邃是田之說。嚐就恒嶽，覯止道安，火遇於薪，玉成於器，雖根種諸佛，而果得一時。師子吼言，載聞順喻，維摩詰答，更了空門：安住四依，修舍二法。和尚歎曰：「吾道行者，惟此人焉。」屬朱序尋戈，緇徒逃海，道由茲嶺，冥契宿誠，謂其徒曰：「是處崇勝，有足底居。」居地若無流池，曷雲法宇？大誰神廟，特異蓮峰，結跏一心，開示五力，以杖刺地，應時湧泉，既荷殊祥，因立精舍。堅臥禁戒，宏演妙乘，浮囊毒流，木鐸正教，首唱南部，轉覺後人。以智慧刀，斷煩惱鎖。由是真僧益廣，妙供日崇，隘其本圖，宏其別業。迺進自香穀，集板安棲，即曇現之門生，鄰慧永之阿若。相與撰平圃，窬層岩，在山之陽，居水之右，經其始而未究其末，有其所而未虞其勞。
當是時也。桓元司人柄，斡國鈞，以福莊嚴，因旃檀施，書日力之費，盡土木之功。繚垣雲連，廈屋天聳，如來之室，宛化出於林閒；帝釋之幢，忽飛來於空外。至若奧宇冬燠，高台夏清，玉水文階而碧池，瑤林藻庭而朱實。琉璃之地，月照灼而徘徊；旃檀之龕，吹芬芳而馝馞。相事畢集，微妙絕時，羅什致其澡瓶，巧窮雙口；姚泓奉其雕像，工極五年。殷堪摳衣而每談，盧循避席而累讚。道宏三界，何止八部宅心？聲聞十方，足使諸天回者。觀其育王贖罪，文殊降形，蹈海不沈，驗於陶侃；迫火不爇，夢於僧珍。願苟存誠，祈必通感，既多雨以出日，乍積陽以作霖。則有形圖西來，舍利東化，或塔湧於地，或光屬於天。謝客欣味而成文，劉斐底訶而覃思。所以山亞五嶽，江比四溟，地憑法而自高，物因詞而益重。
洎梁有崇禪師者，傳燈習明，安心樂行，指拳猶昔，薪盡如生。次有果往二法師，僧寶所欽，克和止觀，法物為大，用繼住持。上座曇傑、寺主道廉、都維那道貞等，皆沐浴福河，棲止淨業，諸結已盡，白黑雙遣；眾生可度，名色兩忘。纂盛名於舊人，啟新意於今作，重建雅頌，遠托鄙夫。代斬有慚，豈雲傷手？握筆餘勇，曷議齊賢？但相如好仁，慕藺名而激節；伯喈聞義，讀曹碑而敘能。儻青包於藍，冰寒於水，非曰能也，固請學焉。其詞曰：
靈山兆發，真僧感通。刺泉有力，嗬神致功。法儀外演，禪心內融。性除遍執，門開大空。
瞻禮雲集，底居峰薄。越嶺圖勝，降平規博。信臣檀施，護供興作。大起重階，廣言阿閣。
嚴幢湧出，寶塔飛來。尊容月滿，法宇天開。化城改築，道樹移栽。鬆清梵樂，石敞花台。
金容海遊，法影山薦。毒龍業消，魚子心變。萬里西傳，一時東現。華戎異聞，穹厚驚眄。
遠實法主，謝惟文伯。光頌累彰，德名增勒。助起江山，聲流金石。一言可追，千載相激。
了性了義，或古或今。止持紹律，定慧通心。睹物情致，懷緣道深。敢憑淨業，永紀禪林。
上尊王之分護大千也，甘露以灑之，慈雲以覆之，香風以熏之，惠日以暖之：忽恍乎無相之體，通洞乎有形之類。演正法，降毒龍，在清涼之山。苑經行之地。其山也，左溟渤，右孟津，恒嶽揭其前，陰山屋其後。五峰對聳，四望崇崇，蓄陰陽之神秀，含造化之奇特。每至丹霄出日，俯拍雲霞，清漢無波，下看星月，可以侔鷲嶺，可以辟蓮宮。在炎漢時，卜中箭領，用肇造我清涼寺；在北齊時，以八州租稅，食我緇徒焉。曆代帝王，莫不崇飾，洎我唐開元天寶聖文神武應道皇帝，丕宏妙教，大闡元宗，渥澤浸而恒河流，景福烝而鐵山固，仍複舊號，祇以修先。是長安年中敕國師德感供以幡花，文殊應見於代，具大神變，發大光明，儼兮以或存，倏兮無處所。凡厥稽首，鹹懷欣懷，傍顧此身，盡在光影。其畢棄咎，迺罔不休，示立諸相而無所立，廣度群生而無所度，非大聖至神覆護，其孰能如此者歟！
夫其清涼之為狀也，壯矣麗矣，高矣博矣，靡可得而詳矣。赫奕奕而燭地，崒巍巍而翊天，寒暑隔閡於簷楣，雷風擊薄於軒牖。星樓月殿，憑林跨穀；香窟花堂，枕峰臥嶺。尊顏有，像設無聲，觀之者發惠而興敬，居之者應如而合道。天花覆地，積雪交輝，梵響乘虛，遠山相答。珍木靈草，仰施而紛榮；神鍾異香，降祥而聞聽。淒風烈烈，誰辨冬春？奔溜潺潺，不知晨暮：經所謂吉祥之宅，豈虛也哉？開元二十有八載，帝之元女曰永穆公主，銀漢炳靈，瓊娥耀質，發我上願，歸乎大雄，爰舍金錢，聿崇妙力，奉為皇帝恭造淨土諸像，欽鑄銅鍾一。駢之以七寶，合之以三金，影搖安樂之界，聲震閻浮之國：是以滌除煩惱，足以開鑒聾盲。二沙門清白懷忠，置陳於禪林之院，樹法幢以供之，聲梵樂以安之。惟時孟秋月望，慶雲出山，西北圓光，五百餘丈，有萬菩薩，同見其閒，前後感應，不可遽數：意者其福我聖君乎？天寶七載，貴妃兄銀青光祿大夫宏農縣開國男上柱國鴻臚卿楊<舍舌>，奉為聖主寫一切經五千四十八卷，般若四教天台疏論二千卷，俾鎮寺焉。海墨樹筆，竹紙花書，密藏妙論，千章萬品，置之以寶案，盛之以玉箱，上裭祐於君親，下澤潤於黔庶。
善夫上座曇財、寺主神慶、都維那智詵，八妙覺海，登大空山；大德忠翰、智空、曇開、如岸，玉寶先覺，蓮花不染；高僧清超、淨法、雲光、庭觀，穀蔭禪枝，岩棲戒葉：並鸞鳳比德，龍象葉心，豈即舊而增修？亦惟新而超構。備致靈應，昭彰邑郡，以為智德斯遺，靡籌稱謂，句偈不忘，式圖刊勒，敢承前矩，強述斯文。銘曰：
天作五山兮實曰五台，山上出泉兮有龍為災，大聖煦嫗兮戢毒徘徊。西南其刹，赫赫枚枚。翠微之上兮崒崛崔嵬，金容月滿兮寶座蓮開，祈我聖皇兮其至矣哉。以感以通兮為祉為福，前際後際兮無去無來。
公諱慧明，字德昭，南陽郡人也。其先係自軒後，彌於周文，聃季食沈，子高封葉，因為氏矣。逮問政偶孔，好龍得真，代有聞也。昔者惟帝興運，迺聖炳靈，風雲相從，卜夢通感，閒氣駿發，良弼大來，有開必先，憑物為象，固自然矣。則我使君降仙府，乘道流，追蹤隱淪，葉契幽叟，結廬澗沚，考槃岩椒，同人利貞，遁代勿用。雅好酒德，尤邃老經，話言解頤，精義絕倒，誘進不倦，虛納盡歡，好事集門，長者闐裏。每至升月帷戶，和風林薄，植杖嘯穀，席皮琴山：泰然樂生，澹乎忘老。方且惟性壽，溯神仙，徇赤鬆之遊，蹤黃老之術，外身先物，歸根致柔，緣以大均，持以大定，色理不蕩，寵辱不驚，繩繩焉，熙熙焉，孔德之容，罔可測已。故師長旌禮，邦族與化，智者謂智，仁者謂仁，雖褐塞桑樞，紵衣韋帶，必避塗加敬，懷風惕息焉。是用克聞於家，大育厥允。
則我越公襲上德，延慶靈，生而知之，學而習之，有專門之資，得丕丞之業，才齔羾道，既冠同元，訊遠嶽之福庭，觀幽尋之方士。陳咒雷駭，吐刃電光，沈海莫濡，蹈冶匪爇，嗬萬鬼，搦百神，啟陰官之符，變冥司之籙，追究往事，坐知來茲，膏盲無所遁其形，霧露不能滋其疾：奇跡多緒，嘉聲日聞。是以大君孔休，辟命薦至，入自臥內，問以咎徵，造膝必誠，偶事皆中。時更四紀，代且五朝，順風以請天師，斂衽以近皇極，緇素莫能出右，公卿是惟虛左。國家有事天地，將旅海嶽，公嚐致禮加璧，能事潔羞，傳駟載途，郡邑迎謁者，歲四三焉。自頃賊臣嗇禍，小人吹蠱，敢為戎首，興此厲階，天步未亨，人事將殆，公迺極陳幽讚，大啟堅猷，枚卜撰辰，並走群望，作為邦翰，先後主憂，殄剿元凶，翊扶皇統。是嘉厥異，式揚爾忠，爵賞茂於身，寵贈光乎考：匪此父也，曷訓其子？匪此子也，曷揚其親？松楸已行，碑板未立，永念終古，追存孝思。驟請闕廷，第如江介，遠訪才子，枉逮鄙夫。趙括論兵，多闕舊學，班固述史，實賴家書，顧惟成章，伏愧貞石。其詞曰：
真隱夷軌，默仙解形。倬哉獨立，企古遐征。殆庶元德，升睹丹經。服鄉不涅，光和無營。築卜岑渚，上藥侍琴。徐嘯風穀，緩步月林。白去怡意，清泉洗心。曷勝不往？曷奇不臨？跡因神遠，情隨地深。舉人方籍，皇家未軾。肇有懿子，載揚令德。左慈致物，越人辨色。司察鬼謀，役使神力。寵被五君，聲聞八極。日嚐薄蝕，國有多難。凶慝扇揚，忠烈憤惋。亦既先覺，克圖幽讚。皇哉神武，赫然天斷。薄言即戎，於以戡亂。帝念酬庸，典開列土。豈曜厥身？實贈於父。朱藩迺錫，紫綬是與。存致沒榮，忠伸孝舉。烈烈松柏，緒風興悲。表墓有闕，紀德無詞。哀哀嚴蔭，樂欒孝思。孰傳終古？是建豐碑。贈慧明銀青光祿大夫歙州刺史。子道土法善，授鴻臚卿，封越國公，開元五年太歲丁巳鶉尾七月夷則七日甲辰建。
觀厥君子司，莫盛於禮樂；時事大竇，莫極於寵榮：非夫周於財，厚於行，外無鬼怨，內無人非，將何以享而福之，兼而有之，寅亮邦家，武衛帝室者也？府君諱仁忠，字揖，太原祁人也。其先係於有周，氏於子晉，文武不墜，子孫其昌。掌兵霸秦，為相寧漢，累葉交映，兩朝相輝。梁之狐鳴，司徒匡複於將亂；周之龍躍，開府扶翼於已興。曾祖景孝府君，隋屯田侍郎；祖詮府君，皇朝明威將軍歙縣開國男汾州刺史；考文濟府君，侍郎御史吏部員外朝散大夫東台舍人：並典學懿文，夷道全德，高舉時秀，丕承國工。
府君至和有純，上德膺茂，軌度恬簡，品鑒朗拔，篤誠博達，英邁奇偉。詩書異等，容貌出徒，飄然清風，藹然顥氣，安步名教，詠歌典墳，虛心以遊，不思而得。至於緝熙遠略，繩準嘉言，寶匣幹將，玉台明鏡，未雲比也。解褐濮州司法參軍，要囚有倫，亂獄不作，泣下丹筆，情深赭衣。俄轉湖州司兵參軍，郵亭利權，豪富僦市，脂膏不踐，玉帛何階？頃開元皇帝之潛春闈也，以府君後之季父，時之正人，吳劄識音，周瑜能聽，遷太常主簿。尋以地近姻戚，望出衣冠，仍加朝散大夫，試本寺丞。屬國家有事上元，張皇大禮，沿革舊典，節制新儀，超上柱國而即真焉。及皇上禦極，元妃昇後，遷太子仆。六馬肅若，具僚仰止，朱袚皇皇，鳴珮❥❥載遷鴻臚少卿，四極梯航，萬酋匍匐，且和戎狄，未係單於。轉太常少卿，九樂備陳，三禮大舉，觀諸侯之會，知天子之尊。除左千牛衛將軍，晝巡蓋常，夜拜是功，上謂府君曰：「昔太上皇嚐居此職，特相委任，是屬親賢。」府君兢懼滿盈，誠懇辭避，鴻私屢抑，嘉願莫從。霧露不宣，腠理成疹，詔使旁午，禦醫崩奔。嗚呼！杲日或虧，良歲多謝，命莫能續，天將謂何？春秋六十有一以開元十年三月癸酉朔，捐館宇於京兆與寧裏之私第。皇帝震悼，椒宮感惻，制贈安州都督，賜物二百段，米粟二百石。喪葬官供，加元纁束帛，敕萬年縣令韋令監護，即以其年八月壬寅朔，安厝左翊太原舊塋，禮也。
長子右衛長史嶷、次子尚衣奉禦嵩、司農主簿昆、京兆府參軍崇、岧、屶、、等，並昭獎光訓，憲矩令猷，文翰發於國華，禮則隱於人紀。追惟廣孝，永言孔亟，椎心陵穀，泣血松楸，是用合謀有成，作為不朽，直書盛德，曲訪小才。錫類每深，注情彌極，文章莫及，覽對何言？其詞曰：
千年流慶，百代象賢。山邱藏澤，海水成田。文武震耀，冠藎蟬聯。業揚史竹，名雄鼎鉉。
施及時英，駿發後族。體大誌宏，氣和德俶。秀舉清流，高標雅俗。地位雙昇，才名兩複。
太常禮樂，儲宮調護。屬國風偃，司戎山固。先帝昔官，聖恩今喻。匪親曷保，惟貞是附。
三旌未涉，六疾爰臻。擁福何崇，轉禍無神。喪葬公備，哀榮禮陳。寵加黃壤，贈及朱輪。
松柏舊塋，元纁今飾。詔使頻繁，椒宮慘惻。河山動容，風雲變色。茲焉永懷，古之遺直。
光有允子，克荷良弓。臣孝家節，文章代工。椎心匍匐，泣血無窮。托碑板以題述，庶哀敬而永終。
邕聞才不必用，慶有必鍾，盡滯或牽於時，首正終會於古。故誌氣也。不謀於食，而謀於道；生祿也，不在其身，即在其子。始終備致，後起追褒。謀翼孔彰，前循邁種，互體相發，他日同時。哀榮大來，幽明通感，長河一曲，所以端其濬源；高山四成，所以極其層阜：粵未可測已！府君諱行果，字某，太原晉陽人也。其先柢於嚳、稷，幹於季、文，枝於翦、離，條於吉、駿：代關絕史，朝弗曠官，自古及今，令名不去。六代祖叡，後魏尚書令封中山王贈太宰，諡曰宣；五代祖襲，吏部尚書嗣中山王，諡曰惠；高祖忻，散騎常侍北肆州刺史，諡曰穆；曾祖子景，徐州別駕北豫州司馬；祖元季府君，屬隋政分崩，賢人伏匿，誓言避地，執心葆光，迫以族弟本州，遠慮物義，辟大中正開府儀同三司；考有方府君，皇朝岷州刺史：皆寵義從禮，尊仁依信，增業以行道，兼濟以守官。
府君閒氣茂靈，上德純粹，風度簡曠，神情秀拔，衣冠禮樂，超等出徒，博達聰明，舉眾敵國，無成足乎多藝，不器非其一名。讀聖人之書，閱上將之略，每及忠公大節，孝友至情，大息戶庭，垂涕枕席，憮然有開物致君之意，立德顯親之心。皇士目之，通才許之，好仁從田蘇之遊，求已慕藺生之義。至於手畫耳聽，口誦目數，覆碑背局，答難賦詩：公每屑焉，人所服者。弱冠以方聞授潤州司兵參軍事，自頃上官養求，同寀侵欲，或專谘儉嗇，或懷其安荒，一覯禮容，載敷先訓，不俟憲矩，若對神明：信所謂正刺邪，德形物，至於此也。未幾，宅岷州府君憂，七日絕漿，三年廬墓，泣變青柏，祥臻素烏。野老明徵，邦牧表異，府君泣麵而視，瀝肝而言曰：「所不死者，恐貽慈母痛悼，豈願居單外，買聲名？」叩頭止之。外除宋州司戶參軍，日者甫無水虎，土有凶年，奸吏舞文，詭隨畢賦，誅求公聚，作為賙給者，習為常焉。府君位其農郊，什其居室，正之以法，糾之以詞，勿言寬征，足革舊染，議者以為平宰社肉，武習宮人，一荒知秋，百為有典矣。總章歲，駒麗負海欺天，國家汎舟討罰，銜急宣之明命，濟懸軍之見糧，董其轉輸，舉於幹職，是役也繄公。遷長安尉，無何，丁太夫人艱，禮異於經，毀甚於昔。且二尊孝等，偏罰事殊，往顧慈親，今極真性，臨穴號叫，仰天殞絕，嗚呼孝歟！春秋三十有七。夫經德而夭，代人所悲；執喪而滅，錫類所痛：有一於此，則可以束名教，感人倫，況兼而極乎？
夫人中山甄氏，父雍州豐崇府左別將黃陂縣開國男食邑三百戶行府君之息女，嬪有令言，母有彝則，從夫德貴，訓子業崇。力遷於山，祔同於穴，粵以景龍三年歲次己酉十一月庚寅朔十三日壬寅，合葬於洛陽清風鄉之原，禮也。長子晙，慷慨英達，激揚忠孝，誦習文忠，昭宣幹略，元宰經國，上將示師，申通明之偉方，竭寅亮之誠節。其誌如石，其心如丹，五閒三連，少籍多得，空始無所逞其計，合散無所用其鋒。李牧十年，武侯七縱，盡兵聲於河外，揚主威於海濱。三士列其多備，九原備其光寵，開元十一年九月八日制曰：「存樹其名，沒而不朽，緬懷褒飾，宏是典章。兵部尚書同中書門下三品上柱國行果，粹靈誕和，敏德成器，高節夙著，盛名有歸。雅誌未伸。促齡永謝，象賢之美，不展於亨衢；而積善之徵，克崇於後嗣。歲紀方邈，徽猷自遠，宜申寵贈，可使持節隴州諸軍事隴州刺史，勳如故。」次子敬，故汾州永壽宰，神和體正，經明不修，有角無齒，惟天之道，與才不壽，匪身之辜。兄也孔懷，緬然增感，願述先德，克讚豐碑，高燥有以壯孝心，樵蘇有以敬賢墓。其詞曰：
德不孤，慶有續。跡時晦，賢必複。名實才，尊匪祿。博技藝，窮簡竹。耳蹔聞，心以蓄。手未止，目猶逐。碑可背，奕能覆。坐嘯委，行道勖。孝深至，滅太蹙。獎教義，揚雅俗。位嚐卑，齡雖促。推仁信，致戩穀。鍾令子，發華族。振武威，廣文囿。經廟堂，掃邊服。昭皇考，贈丹轂。臣義著，子道足。哀且榮，幽既燭。考罔已，性相屬。碑迺建，神所福。
邕聞古之常銓，今之大寶，或籍地因勢，或經德自身，或禮樂國工。或詞學時秀，或貴盛終吉，或等祀老成，或廣孝聞家，或納忠形國：有一於是，則百斯慶，書於牘，大其聞。矧迺總集高曾，備致昆弟，悉數以周稱，同原而合流，息女擇於賢夫，允子訓於良冶，首止光寵，出入震耀，若此表裹者矣。府君姓劉氏，諱知柔，字某，彭城人也。其先府君母弟銀青光祿大夫左常侍崇文館學士修國史子元，按史諜推之，楚孝王囂之後。粵若伯豫談經，景瑜誌學。令言穎邁，王喬名理，回仁之撫接，內使之節義，是以嗣前人，食舊德，鼓簧史傳，柱石邦家，其來遠矣。高祖魏驃騎大將軍北州刺史禕府君諡曰懿，曾祖齊散騎常侍文林館學士岷府君，祖朝散大夫陳留縣長元邃府君，考宋州司馬贈徐州刺史藏器府君：莫不都長忠方，簡質貞亮，業行優絕，政理殊尤。
府君稚節一成，立年博達，典學為海，懿文為林，鎮重為山，幽靜為穀，清淡事約。言遣理深，謙常後身，儉不逼下。至若儀形碩偉，風神散逸，立若屍祭，坐若肅賓。認金不爭，闕馬引罪，公庭絕於私議，虛室造於元門，遠遺之觀物則名，顏子之問一知十，無以過也。嘗以為權略多，察不祥，和令迺私，靜勝而言，立莫神怨，行莫人誅，固能陳無兵，火無爇，變奪物性，延集福根，然後至精啟純，全德居厚，崇化務俗，樹德垂聲可也。識者以為張華茂才，荀彧遠略，雖曰王佐，則無天年：今府君二者兼之，一言得矣。觀藝知巧，睹葉知秋，吉祿大來，壽考休佑，吾無閒然矣。逮計考甲科，薄遊異跡，宅憂殆滅，有命從師。辭爵廬墳，受錫表闕，黨錮光復，佐職艱貞，曆荊府司馬，史氏詳矣。自皇運啟聖，清途授德，典國胄，司人曹，拜司業，兼侍讀，漸也。府君雅仗忠公，固拒權寵，恥或趨貴，哲不易方。出荊府長史，復戶部，徙同、宋二州揚、益二府，一淮南廉察，再山東巡撫，加銀青光祿大夫，進爵彭城侯。大府有四，公居其三；要轄有三，公提基兩；塚卿有九，公自屬國二年；尚書有六，公以司空十載；分爵有五，公當侯伯之榮；居守有一，公兼宗祏之寄；巡使有十，公兼東土之俗；疑輔有三，公首儲宮之傅。
至於仁以養之，義以行之，慎憲以恤人，辟土以祈穀，制曰：「黃霸之奉法循理，錫以高車；郭賀之惠化仁明，加其冕服。」至於發貯賑施，書板賦財，已擊單于，且平水土，制曰：「出膺賢守，則郡國循良；入侯名臣，則衣冠準的：俾遷榮於北斗，宜作範於南宮。」夫如是，有足以論道經邦，助天開化，增河海之渥澤，近日月之景光。府君止足發衷，辭滿得地，終讓八座，還忌三旌，聖上錄德序功，養老懷舊，就成頤攝，留連閒曠，制曰：「迺建儲貳，聿求賓客，允茲懋官，惟爾崇德。」府君固乞骸骨，退守田園，恩命如第，尚給全祿。嗚呼！日有昃，歲有除，澤藏山，風振海，矧伊人也！矧伊人也！春秋七十有五，以開元十一年六月十五日，遇疾薨於東都康俗裏之私第。皇情震悼，追褒薦及，制曰：「簪纓舊德，楨幹通才，清以立身，儉而率下。出入三署，綢繆兩宮，曾不憖遺，奄然喪逝。言念遺老，惻悼於懷，宜寵贈章，式旌泉壤。可贈太子少保，物二百段，米粟各二百石，葬日官供幔幕手力等。」太常考行，諡曰文，以某年月日，葬於河南府緱氏縣景文山原，禮也。府君昔在平日，深戒厚葬，祖載服用，子壻黃門侍郎宗子暠所營。奉祠子某官某等，追惟先誌，臨穴長號，謹以焚之，殆無遺者。尚曰：史冊者揚乎名。碑版者紀於跡，今願抒哀敬，卻樵蘇，發頌聲，彰末嗣。邕曰唯唯，敢不十一千百焉。其詞曰：
漢起沛，楚封徐。代則九，慶實餘。惟英秀，粵卓犖。惣文史，張禮樂。諫而尊，道而勝。集百祿，延周稱。貴自取，榮可榮。弟紫綬，壻黃門。始孝思，後忠烈。曆中外，備名節。歲彌長，聲更揚。隱屬國，老文昌。懷遠圖，忌太盛。謝人爵，委天命。月有虧，日有昃。皇恩動，物情惻。猗孝子，奉惟訓。服用薄，哀榮順。布史簡，繼碑石。名教開，幽名激。
