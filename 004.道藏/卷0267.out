臣聞四牡項領，良禦不乘；二心事君，明罰無赦。謹按兵部尚書同中書門下三品宗楚客、侍中紀處訥等，立性險詖，誌越溪壑。幸以遭逢聖主，累忝殊榮，承愷悌之恩，居弼諧之地。不能刻意砥礪，憂國如家，微效涓塵，以裨川嶽，遂迺專作威福，敢樹朋黨，有無君之心，闕大臣之節。潛通獫狁，納賄不貲；公引頑凶，受賂無限：醜問充斥，穢行昭彰；且境外之交，情狀難測，今娑葛反叛，邊鄙不寧，由此賊臣，取怨中國。論之者懼禍以結舌，語之者避罪以鉗口。但晉卿昔居榮職，素闕忠誠，屢抵嚴刑，皆由黷貨；今又叨忝，頻沐殊恩，厚祿重權，當朝莫比。曾無悛改，苟徇贓私，此而可容，孰不可恕？臣謬參直指，義在觸邪，請除巨蠹，用答天造。楚客、處納、晉卿等驕恣跋扈，人神同疾，不加天誅，詎清王度？並請收禁，差三司推鞫。
婦人聞人死，無親族。兄迺為主，本正亦為主，鄉人吊者兄拜爭為主❥
洪波振海，終不到於蓬瀛；流電促人，詎有固於金石？無不魂遊北斗，水閱東川，咸促半夜之山，共盡明朝之露。聞人不幸，一去無歸，洛川之風雪共銷，陽台之雲雨俱霽。泉門永閉，但聞松柏之聲；繐帳空懸，無復綺羅之色。惜乎丈夫獨立，親屬蔑如，秋蘭匪植於庭砌，春華詎榮於棣萼？眷言為主，寂寞無人，切哀痛於仁兄，慟悲涼於本正。爭承即禮，競執喪儀，未終白鶴之榮，詎盡青蠅之哭，縣司直申情理，非究禮經，徒開弄法之門，未杜簿書之路。竊尋州斷，實允公途，以鄰主喪，雅葉春卿之禮；舍兄於罰，殊乖秋典之文。
惟天子主萬邦，家六合，內有百揆四嶽，外有州牧侯長，所以奉若天道，綏厥兆人，潤飾宏業，光發徽頌。昔漢宣帝憫歎息之聲，晉武皇緝垂拱之化，以為統世禦俗，政平訟理，與我共此者，其惟良二千石乎！於戲楊公，德邁其職，振文翁、黃霸之風粹，迪郭賀、賈琮之道精，底慎財賦而行其禮典，肅恭明神而敬事耆耋，颯滅淑慝俾克畏慕，可謂其庶乎博施於人而能濟眾者。公諱誌本，字文範，宏農華陰人也。其先出自周姬，有伯僑者，享封於晉，食邑於楊，命氏立宗，權輿自此矣。夫浤源濬泉，則派流括地；盤基窮麓，則峰岑入天。是以德富者其胄露繁，英多者其族雲蔓，故朱輪渥彩，通侯震於十人；白環深慶，太尉傳於四葉。天才雄逸，自得曹植相推；地望增華，恥與王珣為比。曾祖晉。陳內使舍人臨海王府長史開、蓬、蔣、遂、交、愛等九州刺史武康節公，隋贈上開府儀同三司青、冀等五州刺史，有集行於代，有詩入《文會集》。精詞偉賦，詭豔瑰音，偶鄒陽之曳門，代徐邈之居省。割珪符於比景，異俗知歸；聞鼓吹於中霄，累朝加贈。大父林甫，陳貞威將軍廣州都督，隋上開府儀同三司渠、芳等五州刺史上郡、北平等五郡太守，皇朝營州總管絳州刺史上柱國宜春郡公，邑五千戶。自吳飛楚，聲軼湛盧；從趙入秦，價先和氏。江南舊國，委崇章於大樹；關右新君，延茂秩於開府。既而隋綱就弛，唐讖行征，公坐聽虵分，暗期龍躍。同荀彧之去紹，來議深根；等馬援之辭囂，歸陳聚米。高祖神堯皇帝深多決勝，實念疇庸，冊命且隆，法三光而析壤；循良是屬，寄千里以專城。烈考琮，皇朝秦王府車直，太宗文武聖皇帝贈《感舊賦》一道、詩三篇，曆茂、梓二州長史沔、綏二州刺史上柱國。葉讚經綸，預參康濟，耿純自結，早申獻帛之誠；吳質舊遊，時蒙枉騎之眷。幡旗長戟，門巷紛紛；芝蘭玉樹，階庭韡韡。
公吸太和之英液，稟高明之淑氣。鬆骨始萌，早抱淩霜之操；瑤精在璞，更爍成虹之彩。岐嶷自深，惟友惟孝，蒸蒸然純至日茂，豈待乎浸潤之功而後滋也？年甫六稔，即丁內艱，號不輟聲，泣下成血。絕漿絕粒，毀劇成人；大連少連，曷雲克邁？自是名韻激射，藝實汪洋，希風者刮聽而彌仰，挹道者洗矚而欣契。杜安登學，貴戚咸遺其書；王粲在門，中郎遽倒其履。格不期峻，而且高標削成；量不期深，自有天琛水怪。施之於憂屋，則可以灑桷編櫨；排之於大川，則可以衝濤截波矣。年三十，以右親衛調補石州司法參軍。鵬圖未聘，鴻漸初升，惟敬五行，以成三德，習於公之待封，憲陳氏之特寬。樓煩之南，咸知審克；離石之境，自以無冤。轉桂州都督府法曹參軍。清棘犴，察梧囚，明慎用法，而不留獄。都督周道務以公冰襟同潔，石性渾堅，庇惡木而深恥，飲貪泉而不易，奏充嶺南市閹❥珠玉使。侁侁五嶠，皇皇百越，路窮南服，境淑西屠。握水衡之錢，權禦府之產，曆剖蚌泣鮫之巨漲，窺結綠珊瑚之怪穴。自異時魁傑之士，以事而臨其地，有聲背於黷，節全其貞。將軍北旋，猶見猜於薏苡；大夫南使，亦受遺於金裝。而公散國財，市螢寶，混之不濁，涅而不緇，易生人之所難，凜然有伯夷之風矣！以外優去職，百里而趨，三年無改。長輿哀苦，國主念以增憂；次翁服竟，郡守逼而方釋。服闋，授始州司法參軍。公九章惟精，故三政居裏，小大必察，洽於人心。紫蒙軍大使駙馬周道務奏充營田判官。考菑佘，相墳衍，申李悝盡力之教，行商鞅急耕之賞。候采落花，動深曳棘，故軍賴滋殖，人無阻饑。轉揚州高郵縣令，加朝散大夫，遷雍州吳原令。道德齊禮，風移俗易，野翟依馴，災蝗折去。鑠庫兵以為器，彈鳴琴以坐堂，淮海之邦，眾斯悅矣。奏雍州司士❥邑人斯附矣，遷邛州司馬兼平戎軍靈關道支度運糧使。七羌九兵，時閒暴梗，徵師練卒，式張威防。密徑通蜀，窮關抵駹，曆嚴道之邛崍，緣漢嘉之折阪。滑壤沮塗，且疑泉覆；淫澍不開，莫殊天漏。公審量中算，廣蓄邊儲，率擔夫，竦餽卒，膺隒墮，腹陘危，魚頡鳥頏，畾轤不絕。軍戎以濟，豈慚流馬之功？才幹方甲，申猶兼展驥之任。轉始州長史。限以劍閣，阻以石門，張載勒銘之所，范睢通棧之地。邑戶遷逃，鄽裏疏寂，版籍徒紀，征賦缺如。公綏之斯懷，集之斯至，墳無輟享之鬼，家有戀本之夫。邦國不空，既賴王祥之績；吾無憂矣，實惟蔣濟之能。制公檢校棣州刺史。
俄而東胡叛換。北狄猖狂，鶚鈔虎飛，海蹙雲沸。殘破城邑，殺略吏人，激傷血於燕冀，鋪割胔於恒碣：兩河之土崩矣，百姓之心搖矣。則天皇后有命分麾，寘懷撲燎，班告群後，時惟念哉。公拜書雨泣，杖節雷<區支>，申畫郊圻，慎固封守，威以震敵，惠以保，故得境內無柝聲，野外無塵影。猶祭彤之有勇，虜不敢窺；若李廣之能飛，寇恒警避。賊平，授使持節蘄州刺史。蘄州蕪迥，楚風輕亟，磯連黃石之山，江帶青林之浦。公敷國典，灑朝恩，斟化源，撰猷懿，鎮動以德，闔郡知方；息競以義，眾事攸敘。貪殘盡去，自數祥虎浮江；災疫不生，即有牽牛入界。尋除都督潭、衡等七州諸軍事潭州刺史。建麾涉境，先求異行，停輿決訟，應變如神：興廢唯降其一書，得失每詢於三老。且青陽舊城，白鷺通浦，控引江嶺，括集山谿。交貿所競，冠藎斯雜，示之以無欲，盜子悅化以歸農；激之以至淳，浮客感攜而請賦。故年景未及於周次，風化穆著於衡湘矣。
公以老浸生危，官疲神耗，深惟退身之誡，頻奏乞骸之表。制曰：「潭州都督楊誌本，曆官歲久，懸車禮及，宜遂請老之誡，以就歸閑之美。可聽致仕。」 於是高謝方鎮，卷懷條察，俶圖輕舸，特去江潭，言念安車，展遊田里。而災禽集舍，息馬歸山，長沙捐壽，昊天不吊。維長安四年秋八月十七日，薨於州館，享年七十有七。號黎沸境，慟庶蔞庭，莫不若喪慈親，願行衰絰。雖倉慈既歿，激深慕於圖形；郭伋雲亡，注隤思於配社：亦蔑茲尚矣。惟公姿範端凝，精符朗秀，器含經濟，而緯以斯文；才抱圓通，而幹以洵直。宏虛受以廣納，資用晦以衝謙。遊其域，則童幼警其卑，野賤忘其窶；泳其波，則驕伐以酌損，剛戾以克柔。瑰節霜明，偉尚煙竦，橫德，輝以爍邦族，鏘嘉聞而滿區縣。學成淵海，隔風雨而恒觀；辨若奔濤，鑄鍵機而不發。常慕汲黯，寧為管仲，維跡在公，匪懷私已。率誠任道，深祈利物，位愈高而魂益厲，績既凝而心更勤。食不貳味，居不重席，俸祿必散於孤親，車馬共敝於同友：實漢元以來，未有可若她纖也！
夫人昌寧郡君河南長孫氏，周尚書左僕射鄶國公儉之孫也。體備柔閑，道鍾清懿，言而可式，動必由禮。纖累不掛於心，浮偽豈回其首？肅侍巾櫛，勉執紘綖，邈邈承姑，獲茝蘭而必獻；拳拳訓子，見俎豆而斯寧。義渥旁周，仁光下逮，允釐中事，載穆其序，端儀麗軌，抑不可選歟。悲夫！朝露未晞，雲無處所，同辟司徒之室，初得賜封；在季武子之階，終聞許合。以大足元年，卒於蘄州官舍，春秋六十九。粵神龍元年八月二十五日，合祔於咸陽舊塋，禮也。田疏畢陌，樹鬱平陵，立石前傾，依然哭鳥之象；野墳旁野，別為埋鹿之標。有子前永州司功景、前左勳衛鉉等，鳳毛齊整，麟角早成，孝思既深，觀行無缺。勤兼叔度，遙迎蜀漢之喪；潔比濬衝，不受源州之贈。封樹畢矣，晨昏已矣，永言報之，誠罔極矣。將憲乎銘鼎景鍾之跡，茲所以昭德紀功之義。迺虔集洪懿，俾勒於翠石，敢旌不朽焉。其詞曰：
黽濰餶電，龍友先風。三軍可指，千里易窮。疇克光配，洪惟我公，侯宗磊落，襄係豐融。世有象賢，門傳清白。牧守連起，采章重赫。義葉奉圖，寵深同席。德邁不匱，慶流斯積。昭哉嗣服，穆穆厥聲。恪慎克孝，資忠以貞。回涯江彙，朗節霜橫。儒林直秀，吏道旁精。爰視決曹，誌清叢棘。人有哀淚，形無慍色。肅傳皇皇，飲冰翼翼。屢酌貪水，寧罹譖薏。典農燕塞，轉食邛郵。稔應銅雀，邛來木牛。自此康海，旋移蔣州。人安偉化，虜懾雄謀。昔離蘄服，去思猶詠。今鎮湘潭，來歌轉盛。府吏歸殖，江神斷娉。辭懇今行，恩愈謝病。如何迅息，不享斯頤。鷹隨牽，虎送還而。短矣清室，孤魂久嫠。既詢鄒母，雙棺合茲。漭昧真宅，穹崇邱塚。客土新封，行椒舊拱。惟哲嗣兮精孝，泣昊天兮思重。仰構代兮昆吾，琢貞石兮岑竦。
嶠（《新唐書》作「嶠之」）字維嶽，贈吏部侍郎師道子。曆趙湖洛潤三州刺史，入為中書舍人大理寺卿，贈左散騎常侍。


春首餘寒，惟闍梨動止安隱。弟子虛乏，謬承榮寄，蒙恩獎擢授洺州。一歲三遷，自南徂北，既近都邑，忝竊彌深。戰懼之時，慚惶失據，便即祇命，末由頂謁。瞻望山門，但增淒斷，願珍重，怱怱不宣。弟子徐嶠和南。
羲字伯華，侍中文本孫。第進士，累遷太常博士，神龍初拜中書舍人。坐為敬暉草疏請削諸武之為王者，左轉秘書少監，進吏部侍郎右散騎常侍同中書門下三品。睿宗立，出為陝州刺史，復曆刑戶二尚書，遷侍中。先天元年，坐預太平公主謀逆誅。
臣暉等言：臣聞神器者天下之至公，必歸於有德；皇極者域中之大寶，必順乎天命。曆考前古，詳觀帝業，皆不並興，莫不更王。故三皇氏沒而五帝氏興，夏殷氏衰而周漢氏作。何則？帝王之曆數，必應乎五行：水盛則火衰，木衰則金盛；天地之運也，必合乎四時：春往則夏來，暑退則寒集。則知五行之數，帝王不可違，違之則宗社不安，生人不理；四時之序，天地不能變，變之則霜露不均，水旱交錯。自有隋失禦，海內崩離，天曆之重，歸於唐室。萬方樂業，荷撥亂之功；三聖重光，布生成之德：可謂有功於四海，有德於蒸人。自宏道遏密，生靈降禍，百姓哀號，如喪考妣。則天皇帝臨禦帝圖，明目達聰，躬親庶績，則有讒邪凶孽，誣惑叡德，構害宗枝，誅夷殆盡，英藩賢戚，百不存一，餘類在者，投竄荒裔。冤酷人神，感傷天地，忠臣義士，實所痛心。自天授之際，僭稱改革，武家子侄，鹹樹封建，十餘年閒，實亦榮極。時唐室藩屏，豈得並封？故知事有升降，時數匣也。今則天皇帝厭倦萬務，神哭大寶，重歸陛下，百姓謳歌，欣複唐業。上至卿士，下及蒼生，黃發之倫，童兒之輩，莫不歡欣舞抃，如見父母。豈不以唐家恩德，感幽祇之心；陛下仁明，順天下之望？
今皇業重構，聖祚中興，神祇之道，有助於先德矣；黎人之誠，無負於陛下矣。臣又聞之，業不兩盛，事不兩大，故天無二日，土無二王，前聖之格言，先哲之明誡。自皇明反正，天命惟新，武家諸王，封建依舊：生者既加茅土，死者仍追賦邑。萬姓失望，卿士寒心，何則？開辟以來，有斯理；帝王之道，實無此法。陛下縱欲開恩以行私惠，豈可違五行之曆數乎？乖四時之寒暑乎？又海內眾情，朝廷竊議，為武氏諸王身計，亦適將有損。何則？處之未得其所，居之實恐不安。陛下雖欲寵之，翻迺陷之，不遵古典故也。且唐曆有歸，周命已去，爵重則難保，祿薄則易全。又則天皇帝親政之時，武氏諸王，亦分外職，今並居京輦，不降舊封，天下之心，竊將不可。陛下縱欲敦崇外戚，曲流恩貸，奈宗廟社稷之計何？奈卿士黎人之議何？伏願陛下為社稷之遠圖，割私情之小愛，內崇經邦之要，外順遐邇之心，豈不固宗廟之本，允人靈之願？則陛下巍巍之業，貫三光而洞九泉；親親之義，上有倫而下有序。臣等特承榮寵，思竭丹衷，既為唐臣，實為唐計。伏乞聖慈，俯垂矜納。

臣聞有虞咸熙，苗人逆命，殷宗大化，鬼方不賓，則戎狄交侵，其來遠矣！漢高帝納婁敬之議，與匈奴和親，妻以宗女，賂，以巨萬，冒頓益驕，邊寇不止。則遠荒之地，凶悍之俗，難以德綏，可以威制，而降自三代，無聞上策。今匈奴不臣，擾我亭障，皇赫斯怒，將整元戎。臣聞方叔帥師，功歌周雅；去病耀武，勳勒燕山：則萬里折衝，在於擇將。春秋謀元帥，取其說《禮》、《樂》、敦《詩》、《書》；晉臣杜預，射不穿劄，而建平吳之勳：是知中權制謀，不在一夫之勇。其蕃將沙吒忠義等，身難驍悍，誌無遠圖，此迺騎將之材，本不可當大任。且師出以律，將軍死綏，秦克長平，趙括受戮；胡去馬邑，王恢坐誅：則棄軍有刑，古之常典。近者鳴沙之役，主將先逃，輕挫國威，須王邦憲。又其中軍既敗，陣亂矢窮，義勇之士，猶能死戰，功合紀錄，以勸戎行。賞罰既明，將士盡節，此擒敵之術也。
臣聞以蠻夷攻蠻夷，中國之長算。故陳湯統西域而郅支滅，常惠用烏孫而匈奴敗。請躬苗勇之士，班、傅之儔，旁結諸蕃，與圖攻，取此又掎角之勢也。臣聞昔置新秦，以實塞下，宜因古法，募人徙邊，選其勝兵，免其行役。次廬伍，明教令，則狃習戎事，究識夷情，其所虜獲，因而賞之。近戰則守家，遠戰則利貨，趨赴鋒鏑，不勞訓誓。朝賦楊柳，夕歌枤杜，三年之後，可以久安。臣聞漢拜郅都，匈奴避境；趙命李牧，林胡遠竄。則朔方之安危，邊域之勝負，地方千里，制在一賢，其邊州刺史，不可不慎擇，得其人而任之。蒐乘訓兵，屯田積粟，謹設熢燧，精飾戈矛，來則懲而禦之，去則備而守之，此又古之善經也。去歲亢陽，天下不稔，利在保境，不可窮兵。使內郡黔黎，各安其業，擇其宰牧，輕其賦徭，事無過舉，爵不以私。愛人之財，節其浮役；惜人之力，不廣台榭。察地利天地以趨耕獲，命秋獮冬狩以教戰陣。則數年之後，有勇知方，帑藏山積，金革犀利，然後整六軍，絕大漠，雷擊萬里，風掃二庭，斬蹛林之酋，懸槁街之邸。使百蠻震怖，五兵載戢，則上合天時，下順人事，理內以及外，綏近以來遠，以惠中國，以靜四方。臣少慕文儒，不習軍旅，奇正之術，多愧前良，獻替是司，輕陳瞽議。
牧伯之命，非不古也。洎漢襲秦，罷侯置守，方制萬里，以綏兆人，令出王庭。威行郡國，南海興利，東海詳刑，人以阜安，其流多矣。至漢武帝，初置刺史，秩六百石，掌察墨綬以下；其典綬以上，則不察焉：所以全長吏之威，行不擾之政也。至漢成帝，改置州牧，秩二千石，遂以秩高自守，而功業不著；於是罷州牧，又置刺史。及東漢之時，複置州牧，王綱不振，浸以陵夷，則事之汙隆，詳乎典策。今天下諸州，分隸都督，專生殺之柄，典刑賞之科。若委非其人，授受有失，權柄既重，疵釁或生。又非強幹弱枝，經邦軌物者也，其新置都督，事恐不便。今巡察禦史秩卑任重，禦史之流也，委以時巡，奸宄自禁。伏請慎考古道，率繇舊章，法乾元之簡易，守前王之令典，俾夫化洽昇平，務依貞觀制度矣。
洛陽縣申界內方牆，因雨頹倒。比令修築，坊人訴稱皆合當麵自築。不伏。率坊內眾人共修。
赤縣分曹，黃圖控邑。周公曲阜，池是浮龜之浦；元禮高門，人積登龍之望。擊鍾鳴鼓，歌吹由其沸天；向術當衢，廛閈於焉撲地。屬長空驟雨，看石燕之分飛；廣術頹墉，見銅駝之咫尺。仲尼數仞，無復及肩；相如上林，惟餘填塹。徒掃茨之有刺，終射隼之無由，奚興洛汭之垣，載俟傅岩之築。雖人惟比屋，而地實離疆，幸無逾於舊途，理宜歸於本界。若其眾戶，始可興功。自招頭會之嫌，仍必麵牆之請。與奪之理，斯之謂歟？
彥伯名洪，以字顯，袞州瑕邱人。對策高第，累擢職方員外郎，奉迎中宗房州。既踐位，進太常少卿，修《武后實錄》，封高平縣子，曆衛州、蒲州刺史，擢修文館學士工部侍郎，轉太子賓客。開元二年卒。
維帝唐八十有五載，鴻徽鑠於縣，騰陽精，握機矩，還攝提以產氣，配神明而作主。倬四後之在天，伊萬物之胥睹，左日壑，右星圃，吹烈火於炎邱，覿堅冰於委羽。莫不匍匐我聲教，駿奔我珪組，納大荒之管鑰，伏堪輿之扃戶。茲可以孩黔羸，扶盤古，苞混茫而首出，亦奚雲於三五哉？於穆我皇，纂戎而昌，青氣搖社，白雲入房，與天地合契，與日月齊光。杖太一，敺群剛，共工戮兮河嶽正，旬始滅兮星辰張。輯稽古之禮物，懸象魏之舊章。雖配天複禹，繼嗣興湯者，不其恧歟！肇允神聖，浸發葆命，芬德馨香，崇庸祇敬，吟蓼蕭以遊渥，合枲桑而蘊正。關石龢鈞，飛沈翔泳，擇明居之全法，撰蒼渠之闕令：則太階平而玉衡正也。庶績洪凝，賡歌浩作，陰騭於下，有孚煥若，恢負勝之圖，賁昭功之籥。是以元黽遊乎湍瀨，丹鳥吟於觀閣，芝房菌蠢而玉英，景雲璀璨而金萼。雙觡共抵之獸，躑躅苑山；一稃二米之穎，紛畎壑。邦誦中和，歌小毖，歲合作噩，日交長至，遘朔旦之明期，擇純陽之正地。欲陳大旅，展時事，告紫宙之成功，定皇天之寶位。蜃驚司典，鳲鳩蕆職，崇泰壇，考星翼，畫八卦以通道，錯五行而辨域。對越精祇，森羅正直，木巽火而殷薦，豫乘雷以罔極。載師清野，土訓掃廛，繚垣虹合，參途電聯，籠組帷以艾景，覆皇邸以慶煙。宮伯糾其禁，內饗烹其鮮，周廬攢構以戢孴，列纛抗莖而翩綿。繩繩都人，濟濟多士，九牧之守，百蠻之子，莫不挈雁提羔，攢驂噎軌，紛鴻溶以騰逗，叛遹皇而佁儗，或駢肩而側足，候吾君之戾止，若葵藿之傾離光，同江河之赴溟水也。
然後啟端門，警仙蹕，雙鳳矯首，六龍齊膝。青旆罥云：紅旌彗日，鏘玉鸞之鳴羲，按金雞之廣術。傳畫角以啾嘈，曳朱旗以駢坒，嗬風伯令戒道，制元冥使司律：此靈祇所以保綏，皇天所以宥密。於是辟龍次，幸幬，鶉鳥司襄，熊羆奉收。皇帝迺彰畫黻，襲大裘，端玉珽，肅珠旒，翼翼穆穆，遂臻於圜邱。躬孝享，擁神休，設天崇之六席，援長發之二球。盥以明水，薦以香羞，陳蒼璧而鹹事，藉白茅而闡幽，潔騂旄之泔淡，酌元瓚之觩<角>。盛哉！坤極順，天樞見，邸乳祥開，曾沙業薦。赫禮數於彤壺，布徽音於紫縣，率先於金簿之蠶。謹覆以瑤筐之燕。皇後介禮，恭茲亞奠，凝億兆之歡心，注穹蒼之景眄。紫微開兮天香滿，神之來兮軒星纂。候黃鍾兮雪飛，調大呂兮風煖，戛雲和之寶瑟，吟孤竹之清管。石麟夭矯，團翠煙而上征；蕤鳳曶霍，迓鴻釐之無算。瑞氣蜿蜒於藪甸，祥光熠爚於旄。三觶終獻，萬祇呈醺，昇羽節，導靈群，凝肆夏以青晷。颺登歌而咽雲，徽鸞之颯遝，致戩穀之絪縕。禮畢功成，天旋日轉，宸儀允穆，後庸胥展。引大火之流旂，回夷庚之翠輦，倪三巒之崇構，禦六氣之遙辨。覽太元之神策，張集靈之瑞典。草木亨兮雷雨{滂}霈，湛恩灑兮雲霄霮Ъ，壽觴霞舉兮絲竹龢，筐篚嶽立兮駢嵯峨。天子方合符於大庭之國，錯事以梁父之阿，岱崱嶷兮青嶂，汶泓澄兮紫波，屯千轂以霆轉，整萬轡而星羅。則述易象者獻風行之繇，談比興者奏時邁之歌。蕩蕩乎，巍巍乎，無得而名言矣，遂作頌曰：
煌煌靈台，告成功兮。我君孝享，亞坤宮兮。純嘏布，延皇穹兮。惟策代表，靄升中兮。享壽千億，傳無窮兮。
賢者徹侯，求人之莫，分帝之憂，以為冀方輪轉，病於行輈。迺乘素秋，鏡清流，假道於河伯，息肩於吳牛，因去彼以取此，遂舍車而造舟。革故鼎新，裁規創制，通子房之妙略，運宏羊之潛計，測淺深之量，將載沉而載浮；陳去就之宜，則既濟而未濟。懿夫席帆錦纜，蘭橈桂楫，不日而成，嘉謨允葉。蒲且罔設，寧勞漁子之家；財用無虧，不奪農人之業。水之積也厚，船之動也捷。回翔並騖，識波上之雙鳧；倏忽孤飛，見天邊之一葉。伊負重以致遠，非卬否而人涉。及夫安卑委順，外靜中虛，混泥沙而閉矣，象智者之居諸。逐便乘流，排難觸物，泛波濤之不屈，狀勇者之拂鬱。船之時義，吉無不利。向之為材也，標挺特之材；今之為器也，作殊常之器。若往若來，無顛無躓。奢淫自戒，厭殷帝之酒池；遊戲無虞，恥丹朱之陸地。鷁首翩然，魚鱗比川，映汾陰之寶鼎，參漢武之樓船。當秋風之棹唱，候明月以扣舷，載廩儲而奉國，達方物以朝天。可以通河渭，可以溯涇，斯漸勞而永逸，將冠古而爭先。且知君子攸作，務於遠大，美利亟行，莫不係賴。厥聲載路，賡歌濟巨川之功；史不絕書，考課獲疇庸之最。別有荷為衣兮蕙為帶，鼓輕枻兮張翠蓋，杳渺煙波之末，夷猶區域之外，願一涉於龍門，接神仙之嘉會。
班孟堅輟編史閣，掌記戎幕，坐燕阜之陽，覽秦城之作，喟然而歎曰：傅翼下冓，視人則俞，鯨吞我寶鼎，蠶食我諸侯，鞭撻我上國，動搖我中州：所以二世而隕，職此之由乎？當其席卷之初，攻必勝，戰則克，因利乘便，追亡逐北，自以為功勤三王，威懾萬國，重鈇锧幹戈於仁義，輕詩書禮樂於殘賊：然後馳海若以為梁，斷陽紆以為藪。犀象有形而采掇，珠玉無脛而奔走，朝則貪豎比肩，野則庶人鉗口，負關河千里之壯，言帝王一家之有。神告籙圖，亡秦者胡，實懵蕭牆之嬖濫，行高闕之誅。鑿臨洮之西徼，穿負海之東隅，猛將虎視，焉存綱紀？謫戍勃興，鉤繩亂起。連連塢壁，岌岌亭壘，飛芻而免粟者十有二年，塹山而堙穀者三千餘裏。黔首之死亡無日，白骨之悲哀不已，猶欲張伯翳之絕允，馳撐犁之驕子。曾不知失全者易傾，逆用者無成，陳涉以閭左奔亡之師，項梁以全吳趫悍之兵，夢驂徵其敗德，斬蛇驗其鴻名。板築未艾，君臣顛沛，六郡沙漠，五原旌旆，運曆金火，地分中外，因虐主之淫愎，成後王之要害。則知作之者勞，而居之者泰。
歲次單閼，我行窮發，眇默難田，幽陰馬窟，土色紫而關回，川氣黃而塞沒。調噪鼓於海風，咽愁笳於隴月，試危坐以側聽，孰不消魂而斷骨哉！況複日入青波，堅冰峨峨，危蓬隕蒂，森木靜柯，群峰雪滿，聯峴霜多。龍北臥而銜燭，雁南飛以渡河，載馳載驟，彼亭之候。唯見元洲無春，陰壑罷晝，鷙隼爭擊，哀猱直透，饑鹿夜咆，乳虎晨鬥，蟄熊舐掌，寒黽縮殼，悲壯圖之夭遏，憫勞生之艱遘。昔者韓信猜叛，李陵拘執，望極燕台，山橫馬邑，戰雲愁聚，衝飆晦急，莫不陵地脈以扣心，望夭街以隕泣。亦有王昭直送，蔡炎未還，路盡南國，亭臨北蠻，貯漢月於衣袖，裛胡霜於髻鬟，雖寵盈氈幄，而魂斷蕭關。至若趙王遷逐，馬融幽放，去家離土，渝沙曆障，夢蠨蛸之戶側，坐蠮螉之塞上。桃李夕兮有所思，綺羅春兮遙相望，登毀垣以擗摽，坐頹隅以惆悵。是以衛青開幕，張遼辟土，校尉嫖姚，將軍捕虜，垣鋪障，鉏亭伐鼓。斬元於鐵防之門，流血於金河之浦。張虎牙以泄憤，糺蝟須以蓄怒。及夫中郎殉節，博望窬邊，取劍仆地，尋河際天，幽海上而萬里，竄胡中而幾年？銀車洊出，玉節仍旋，南向國以樂隻，北違沙以莞然。嗚呼！長城之設，載逾九百，古往今來，巋然陳跡。窮海戰士，孤亭戍客，登峻墉，陟穹石，嗟故裏而不見，感殊方以隕魄者，亦何可勝道哉！嗟我羈淪，南庭若辛，長懷壯士，永慕忠臣，經百戰之戎俗，對三邊之鬼鄰。徐樂則燕北書生，開偉詞而諭漢；賈誼則洛陽才子，飛雄論以過秦。歲崢嶸而將暮，實慷慨於窮塵。
維景龍四年歲次庚戌六月辛巳朔二日壬午，大行應天神龍皇帝崩於神龍殿，旋殯於太極殿之西階。粵景雲元年十一月二日乙酉，將遷座於定陵，禮也。畫攢毀帟，雕轀肅軔，縞紼霜回，丹旂雪引，禦穸台之眇默，背天閤之崇峻。皇帝瞻在原之墜響，感聯萼之凋陰，禮奠收兮泣遺跡，同氣訣兮悲聖心。爰命下臣，式揚鴻懿，谘睿烈於金牒，刻明猷於玉字。其詞曰：
少典之子，重元之孫。珠聯寶係，海浸昌源。鳳鳥鳴國，蛟龍守門。於鑠皇朕，赫應成命。青靄南浮，彤雲北映。掃刷中，光亨累聖。欽若應天，纘戎前慶。身佩星鬥，掌提曦鏡。克明克睿，允武允文。就之如日，望之如雲。聲中律呂，辭含典墳。道懋登庸，榮膺繼體。位擁青陸，業移朱邸。春誦夏糸玄，冬詩秋禮。複子明辟，固天攸啟。鵬舉提象，鸞飛鑿乾。蘿圖已禦，芝璽仍傳。拱默當寧，賡歌撫弦。堯親更睦，媯德逾亶。萬寶阜成，四門光辟。宵衣若厲，道風猶戹。野接翹車，殿橫儒席。留連鎬宴，婉孌辭客。潤洽泉草，恩周卉毳。鞮譯騖輪，要荒走幣。削觚反樸，寬刑薄稅。俗富京坻，人忘疵癘。帝圖廣運，天意難誣。旖旎祥籙，張皇瑞符。仙芝抱砌，神萐搖廚。黽負綈檢，麟銜鬥樞。孝思罔極，崇庸克賽。親幸國陽，式陳昭配。翠輦容與，幬晻曖。蒼璧森羅，明祇肅對。元經備典，洪範盈疇。將竦華蓋，遙封岱邱。厭紫宙之阨僻，追白雲之豫遊。時若慕於喪妣，道空存於委裘。嗚呼哀哉！惟幾在辰，穆卜違吉。仍幾虛座，綴衣空室。景沴攝提，悲纏翼日。群臣奉於末命，天下悲乎晏出。嗚呼哀哉！宗伯蒞典，同軌赴辰。黽謀入兆，犀鞟移盾。喝苦挽於香掖，咽酸笳於曙旻。彤堦皛兮露驚月，玉座微微兮花掩塵。嗚呼哀哉！列綺城之哀仗，引滋橋之渡幰。朔飆急兮禦道寒，愁日晦兮雲郊晚。駐石馬之新塗，下金天之舊阪。見疏杏之原長，覺深鬆之路遠。嗚呼哀哉！伊昔睿哲，光謀壽宮。猗那我後，複幸方中。委冠劍於泉穸，保明靈於昊穹。山有移兮海有變，道無闕兮聲無窮。嗚呼哀哉！
《書》曰：「唯口起羞，惟甲胄起戎。」又云：「齊迺位，度迺口。」《易》曰：「慎言語，節飲食。」又云：「出其言善，千里應之；出其言不善，千里違之；」《禮》亦云：「可言也，不可行也，君子不言也；可行也，不可言也，君子不行也。」嗚呼！先聖知言之為大也，知言之為急也！精微以勸之，典謨以告之，禮經以防之，守名教者，何可不修其詁訓而服其糟粕乎？故曰：言語者，君子之樞機，動則物應，物應則得失之兆見也。得之者江海比鄰，失之者肝膽楚越，然後知否泰榮辱係於言乎！夫言者，德之柄也，行之主也，誌之端也，身之文也，既可以濟身，亦可以覆身。故中庸鏤其心，右階銘其背，南容三複於白圭，箕子九疇於洪範，良有以也。是以掎摭瑕玷，詳黜躁競，審無恒以階亂，將不密以致危。利生於口，森然覆邦之說；道不由衷，變彼如簧之刺：可不懼之哉？其有識暗邪正。慮微形聯，破金湯之，籥封禍亂之根，用詀讘為雄辯，以號詉為令德。至若梧宮問答，荊齊所以奔命；韓魏加肘，智伯所以危殘。蔡侯繩息媯也，亟招甲兵之罰；鄭曼圖宋卿也，而受鼎鑊之誅。史遷輕議，終下蠶室；張紘詭說，更齒龍泉。凡此過言，其流匪一：或穢猶糞土，或動成刀劍，或苟且其心，或脂膏其吻。挾邪作蠱，守之而不懈；往輒破的，去之而彌遠。亦何異韓盧聚音，尨也群吠，得死為幸，何修名之立乎？雖複伯玉沮顏，追謝於元凱；蔣濟遺恨，失譽於王陵。犀首沒齒於季章，曹瞞齚舌於劉主，當何及哉！孔子曰：「予欲無言。」又云：「終身為善，一言敗之，惜乎！」老子亦云：「多言數窮。」又云：「聰明深察，而近於死者，議人者也。」何聖人之深思偉慮，杜漸防萌之至乎！
夫不可言而言者曰狂，可言而不言者曰隱。鉗舌拱默，曷通彼此之懷？括囊而處，孰啟謨明之訓？則上言者下聽也，下言者上用也。睿喆之言，猶天地也，人覆燾而生焉；大雅之言，猶鍾鼓也，人考擊而樂焉。作以黽鏡，周公之言也；出為金石，曾子之言也；存其家邦，國僑之言也；立而不朽，臧孫之言也。是為德音，諧我宗極，滿於天下，貽厥複昆。殷宗甘之於酒醴，孫卿諭之以琴瑟，闕里重於四時，郢郡輕其千乘：豈不韙哉？豈不休哉？但懋探大猷，克念丕訓，審思而應，精慮而動，謀其心以後發，定其交以後談，不蹙趨於非黨，不屏營於詭遇。非先王之至德不敢行，非先王之法言不敢道，翦其累累之緒，撲其炎炎之勢，自然介爾景福，錫茲純嘏，則悔吝何由而生，怨惡何由而至哉？孔子曰：「終日行不遺已患，終日言不遺已憂，如此迺可以言也。」戒之哉！戒之哉！
美原北澗，有神泉生焉，裕明子、明台子尋故人韋炟，因遊之。烏戲！泉潭虛融，派流徑複，信造化之極，神明之俊也。裕明子迺盥焉，明台子迺盥焉，相視而笑曰：「異哉！豈太平殊感，而循化有助邪？」則韋子蓋文章之雄也，潄昔投雅興，諒無言而不酬雲。
臣等謹按經史正文，無天子每月告朔之事，唯《禮記·玉藻》云：「天子聽朔於南門之外，」《周禮·天官》：「太宰正月之吉，布政於邦國都鄙。」幹寶注云：「周正，建子之月；吉，朔日也。此即《玉藻》之‘聽朔’矣。」今每歲首元日，於通天宮受朝，讀時令，布政事，則京官九品以上、諸州朝集使等鹹列於庭。此則聽朔之禮畢，而合於《周禮》、《玉藻》之文矣。而鄭元注云：「《玉藻》聽朔，以秦制月令，有五帝五官之事，遂雲凡聽朔，必特牲告其時帝及其神，配以文王、武王。」此鄭注之誤也，故漢魏至今，莫之適用。按《月令》云「其帝太昊，其神勾芒」者，謂宣布時令，告示下人，其令詞雲其帝、其神耳，所以為敬授之文，欲數纖奉其時而務其業。每月有令，故謂之「月令」，非謂天子每月朔日，以祖配帝，而祭告之。其每月告朔者，諸侯之禮也，故《春秋左氏傳》曰：「公既視朔，遂登觀台。」又鄭注《論語》云：「《禮》：人君每月告朔於廟，有祭，謂之朝享。魯自文公，始不視朔，是諸侯之禮明矣。今王者行之，非所聞也。」按鄭所謂告其帝者，即太昊等五人帝；其神者，即重黎等五行官。雖並功施於人，列在祀典，無天子每月拜祭告朔之文。臣等謹檢《禮論》及《三禮義宗》、《江都集禮》、《貞觀禮》、《顯慶禮》及祠令，並無天子每月告朔之事。若以為代無明堂，故無其告朔之禮，則《江都集禮》、《貞觀禮》、《顯慶禮》及祠令著祀五方上帝於明堂，即《孝經》宗祀文王於明堂也。此則無明堂而著其享祭，何為告朔獨闕其文？若以君有明堂，即合告朔，則周、秦有明堂，而經典正文並無天子每月告朔之事。臣等詳求今古，博考載籍，既無其禮，不可習非，望請停每月一日告朔之祭，以正國經。竊以天子之尊，而用諸侯之禮，非所謂頒告朔令諸侯使奉而行之之義也。謹議。
