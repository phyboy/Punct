樂備鍾鼓，功存雕刻，必資萬物之飾，以助成器之雄。況猛虡趪趪，負筍嶷嶷，懸以千石，扣乎萬鈞。繢而為形，畢存旁行之彙；微而俾著，何隔羽鳴之族？所司昧禮，未曰博通。且《考工》之記，實存其目；梓人之職，亦著恒規。盡伯益之能名，鹹一夔而可變。事既有據，刑欲何施？
丁適他邑，伍謂其叛，追之。遽出旌節以徇。伍訴諸邑吏，將內之圜土。曰：來有授也。
前王列土，各有疆場。司徒典邦，敷陳禮教。苟違近以適遠，必谘官以辨族。彼其之子，是何人斯？罔協厥居，越在他邑。動而有悔，速訟所以成愆；行而有由，鄰人於何告攝？離其鄉居，彝倫或紊；逞其旌節，有授而來。信既由衷，何往不濟，伍實妄訴，宜其詬諸？
元泰，武後朝清源尉，入為殿中侍御史內供奉。
臣聞王者列職分司，為人求理；求理之道，必在用賢。得其人則公務克修，非其才則厥官如曠，官曠則事廢，事廢則人殘，漸至陵遲，率由於此。頃者選曹授職，政事官人，或異才昇，多非德進，皆因依貴要，互為粉飾，苟得是務，曾無遠圖，上下相蒙，誰肯言及？臣聞官爵者公器也，恩幸者私惠也。隻可金帛富之，粱肉食之，以存私澤也，若以公器而為私用，則公議不行，而勞人解體。以小私而妨至公，則私謁門開，而正言路塞。憸人遞進，君子道消，日削月朘，卒見凋弊者，為官非其人也。昔漢館陶公主為子求郎，明帝謂曰：「郎官上應列宿，出宰百里，苟非其人，則人受其殃。」賜錢十萬而已，此即至公之道不兮，恩私之情無替。良史直筆，將為美談，於今稱之，不輟於口者也。臣又聞唐、虞之時，建官惟百，秦、漢之後，命爵逾多，故官眾則事繁，人撓則偽起。當今列位已廣，冗員倍多，希求未厭，日月增數，陛下降不訾之澤，近戚有無涯之請。賣官利已，鬻法徇私，台寺之內，朱紫盈滿，官秩益輕，朝綱日壞。憸利之輩，冒進而莫識廉隅；方雅之流，知難而斂分邱壟。則才者莫用，用者不才，二者相形，十有其五。故人不效力，而官為匪人，欲求其理，寔亦難遂。
臣竊見宰臣貴戚及近侍要官，子弟親眷，多居美爵，忽事則不存職務，恃勢則公違憲章，徒忝官曹，無益時政。陛下若因循往轍，不革前非，為弊已成，返改難及，惟陛下詳參之。《詩》云：「東人之子，職勞不來。西人之子，粲粲衣服。私人之子，百寮是試。或以其酒，不以其漿。鞙鞙佩遂，不以其長。」此言王政不平，眾官廢職，私人之子，列試於榮班，苟非其才，徒長其佩飾，無德而祿，有類素餐。而詩人之言，多存諷刺，因國風之有暢，冀王道之不偏。前人之所譏，後王之所戒，願陛下想居安慮危之義，行改弦易張之道，貴惜爵賞，審量材識，官無虛授，人必為官，進大德於樞近，退小人於閒僻，法令惟一，威恩以信，私不害公，情無撓法，則天下幸甚。臣伏見貞觀、永徽故事，宰相子弟，多居外職，此藎為勢要親戚，有才藝，遞相囑托，虛踐官榮。伏願陛下遠稽古典，近遵先聖，特降明敕，令宰相已下，下及諸司長官，各通內外緦麻以上，見任京官九品已上，精加檢擇，每家量勒一人在兩京，餘並改授外官。庶望分職四方，共寧百姓，表裏相統，遐邇乂安。非直抑強宗，分大族，亦以退不肖，進賢才。雖言之稍難，而行之甚易。其外官有行能久著，淪滯未申者，望令巡使察名以聞，即加進用。冀四海之內，無複遺才，八埏之中，同歌聖德。
臣聞天地不私於動植，所以稱其大；日月不偏於燭耀，所以稱其明。陛下六合為家，萬代作主，布慈悲於沙界，樹功業於元劫。颯忙藎，接影都畿；鳳刹龍宮，相望都邑。雖寶塔踴出，真容再見，不足以論其相好，不足以並此莊嚴，為萬國之福田，作群生之因果。然釋氏真教，平等為宗，本之以慈悲，加之以布施。臣頃因行役，涉曆塞垣，人之艱危，盡知之矣。緣邊鎮守數十萬眾，或野戍孤烽，迥臨沙漠，或裹糧帶甲，遠伺煙塵。歲月既深，衣服久弊，形容枯槁，無扞禦之用；朝夕殷憂，有饑寒之色。及邊荒小醜，微有風塵，暫交矢石，已聞喪敗。豈沉謀秘略，有謝於種虜？迺天恩佛法，未覆於士卒之所致也。迺今胡馬窺於塞下，羽檄傳於上京，調發師旅，憂勞聖慮，府藏虛竭，百姓疲勞，臣每思之，痛心疾首。伏惟陛下以平施之德，成育養之恩，迥營造之資，充疆場之費，則如來布施之法也；賜之穀帛，惠及饑凍，則如來慈悲之化也；絲綸既行，中外胥悅，則如來平等之教也。功德既樹，賞罰斯明，將士知恩，則三軍賈勇，犬羊懾息，萬里無塵，自然烽燧罷燃，幹戈不用，天下士女，並修耕織，徭戍減少，府藏充盈，則陛下之深恩，社稷之大計。如來之教，不偏於京雒；大乘之法，遂遍於長沙。今廣費錢力，空修楝宇，中下士女，直睹莊嚴，邊疆戍卒，不免饑弊。同沐太平之化，而勞逸以殊。俱承雨露之恩，而榮枯遂隔：恐非如來平等之意，又異陛下亭育之恩。
臣謹按《金剛般若經》云：「若以色見我，以音聲求我，是人行邪道，不能見如來。」是知大乘之宗，聲色不見，豈釋迦之意，雕琢為功？今之作者，臣所未喻。臣又聞黃、帝、堯、舜文王，盛德充於宇宙，餘芳流於絲竹者，迺盡善盡美，茅茨土階，葉和萬邦，親睦九族之致也。蓋非勞構之功，佛法之助。晉、魏越競，梁、宋澆漓，釋教行於中國，伽藍遍於天下，然喪亂不絕，邦國未安者，豈佛教之數匣乎？蓋好尚非所，聚斂過度，人不堪命之所致也。漢文惜露台之產，化比成康；秦皇起阿房之宮，禍成傾覆。伏願陛下祖述堯舜，憲章文武，覽帝王之成敗，驗黎庶之安危，則天下幸甚！自神功之後，百姓薦饑，臣之所見，此之為甚。重以林胡叛換，六軍齊沒；匈奴侵擾，趙定為疆。勁卒壯夫，死於鋒刃；少妻弱子，遭於驅掠；衰老童幼，衢號巷哭者，悲感行路。伏惟陛下為之父母，可不念之？昔者匹婦稱孝，匹夫稱賢，哀怨所及，尚致霜旱，況忠臣孝子，傷心泣血者，動以萬計，感於陰陽，成其水旱，不足怪也。方修寺造塔，塑畫尊容，峻宇雕牆，丹楹刻桷，驅役貧賤，斂賦鰥寡，以求其福，臣用為疑。臣又聞匈奴之俗，以騎射為業，以攻擊為務，教卒練兵，以日係月。國之所好，經行設齋，持戒忍辱，捧缽振錫，剔發染衣，至於練習弓矢者，十室之中，未聞其一，以此眾戰，臣竊惑焉。伏願陛下以邊疆為慮，以百姓為心，防之於未萌，理之於未亂，休力役，罷修造，恤窮乏，勸耕桑，愛養戰士，慎擇邊將，妙選牧宰，招攜亡散，則成、康文、景之風，可翹足而致；彼氈裘獯醜之虜，何足為憂？臣聞主聖臣直，有犯無隱，誠則愚賤，不敢庶幾，惟陛下萬機之暇，少垂聽覽。
子餘，寧州刺史守真子。舉明經，累補鄠縣尉，景龍中為左台監察御史，開元初累遷冀州刺史，又為岐王府長史，加銀青光祿大夫。十四年卒，諡曰孝。
議曰：謹按前件，四廟等並前皇嫡嗣，殞身昭代，聖上哀骨肉之深，錫蒸嚐之厚，憲章往昔，垂法將來。今欲使陵廟有憑，神靈是享。故《禮》曰：「禮從宜。」又曰：「夫孝者，善繼人之誌，善述人之事。」禮從宜者，明可置也；善繼誌者，不可改也。我太宗文武聖皇帝功成理定，制禮作樂；太上皇能事斯畢，窅然高視：皆以禮順於情，情通則類應；樂感於物，物感則德和。所以深悼友於，敬申孝享，範圍軌躅，潤色鴻名。昔原廟列周，戾園居漢，並位非七代，置在一時：斯並前史宏規，後賢令範。固知父子之愛，兄弟之恩，情有所殷，方從大教。又按《春秋》，狐突適下國，遇太子，使登仆，曰：「予將以晉畀秦，秦將祀予。」此則太子之言，無後明矣；對曰：「神不歆非類，人不祀非族，君祀無迺殄乎！」此則晉有其祀，立廟必矣。雖史有詳略，而微旨見存。又定公元年立煬宮，經傳更無異說。鄭元注云：「煬公伯禽之子，季氏禱而立其宮也。」竊以宮廟國號，建立不殊，季氏陪臣，煬公遠祖，因禱立廟，尚不為嫌，豈與夫睿聖深恩，闡揚至化，篤惟親之祀，垂可久之法。考之漢儲晉嫡則如彼，言乎周廟魯宮則如此，豈可使晉求秦祀，戾匪漢思？所枉者深，所直者鮮，黷神慢禮，理必不然。昔炎德滅秦，自以功高百代，天下郡國，皆立高廟，二祧不遷，九祖並享，三分國用，四海共違，徒議廢興，竟無得失。既而疾因夢譴，嗣闕承祧，雖天道有因，亦人事何補？既非比例，不假搉揚。但樂有差等，禮亦異數，恭聞正議，虔訪有司，金石取象於軒懸，牢禮不虧於乾豆。談樂廢廟，絕恩棄德，神之無形，亦可欺也。又按《周禮》，官有其職，修其事，若廢官去職，何以敬神？失敬與誠，何以降福？且尊以儲後，位絕諸侯，諡號既崇，官吏有典，去羊存朔，非理所安，徇利忘禮，何以為國？謹議。
議曰：死者不可複生，刑者不可複續。故聖人但訊於群臣，仰采爰書，俯窺刑鼎：應議之科有八，議親之意特深；犯死之條有二，犯贓之刑非重。廣骨肉之禮，則德盛而教尊；崇錐刀之禁，則化衰而情漠。謹按國子司南之嗣，爵重阜陵，當膠東之榮位，齊列無聞，樂善有墜，昭害（疑）但以刑故宥過。議人不舍，武帝忍受於漢親；抵罪可矜，高祖約法於秦暴。則知原情輕重，與事淺深，哀死者之銜冤，不以親而廢法；憫生靈之無識，不以法而人。盜為因官犯罪，專殺以盜之比，正盜而為輕，因殺而非重，進雖傷於貪穢，退非負於幽冤。豈惟乾坤感氣，雨露所偏，然而睦彼親親，須明惻隱謹議。
陛下以仁孝理國，以名教齊人，徽號之聞，宜超敻古，理有未便，冒觸天慈。伏見天下諸州各置一大唐中興寺觀者，故以式標昌運，光讚洪名，聖圖遠著，無得而稱焉。竊有示未安，廣進芻言。至如永昌、登封，創之為縣名者，是先聖受圖勒石之所，陛下思而奉之，不令改易。今聖善、報慈題之為寺閣者，陛下申恩竭力之致，故崇而仰之，獨昭其號。伏惟應天皇帝陛下深仁至孝之德，古先帝代未之前聞也。況唐運自隆，周親撫政，母成子業，周讚唐興，雖有紹三朝，而化牟一統，既承顧複，非謂中興，夫言中興者，中有阻閒，不承統曆。既奉成周之業，實揚先聖之資，君親臨之，厚莫重焉，中興立號，未益前規。以臣愚見，所置大唐中興寺觀，及圖史並出制誥，鹹請除中興字，直以唐龍興為名。庶望前後君親，俱承正統，周唐寶曆，共協神聰。
安息國莫賀遠來入朝，頻蒙賜綾錦等還，將自隨。關司以物皆違樣，不放過。
莫賀就日輸琛，占風削衽，既窬蔥岑，便集槁街。頻承湛露之恩，幾荷油雲之施。至若綾開翥鶴，映濉浦以成文；錦縟翔鴛，豔江波而濯色。近九重之厚錫，充萬里之輕齋。關司寄重咽喉，任光襟帶，物皆違樣，既生非馬之疑；事迺出蕃，須既鳴難之失。既緣恩賜，有異常途，勘責不虛，固難留滯。
粵允矣！於昭聖唐，天子中興，拓跡開統。迺建皇極，握乾符，驅駕百靈，總齊萬類，貴與天乎比壽，富與地乎侔資。日月回薄，以淑清告象；陰陽變通，以樂和乘氣。龍不隱德，鳳不潛靈，懷生之徒，根著之物，鹹遂其性，固能使河海靜默，宇宙文明，舊物維新，昌圖啟旦，大定禮樂，戢藏幹戈，人學而還淳，刑措而不用，覆燾之恩溥，生育之理足。於是邑老田父，擊壤而歌，張掖而儛，顧而為頌曰：「康哉堂哉！迺聖迺神。」代有非常之主，必有非常之臣。非常者，所謂殊尢傑出，與時偕運，則我賢令盧公其人焉！古曰聖主得賢臣，今見之矣。百里令長，親人之要者也，煩劇所鍾，賢良是責。故有四科堂室，孔甫稱乎冉求；三國股肱，趙武知乎邢伯：應星雷而鎮風雨，類父母而若神明。鄭產之開喻獲禽，魯恭之待鮮及獸，循聲流於簡牘，良政在於歌謠，斯焉取斯，之子之遠。若迺張英風於上國，宣懿範於中都，允升大猷，厥有成績，休光終不圉，盛德莫與京，觀其化焉，則盧公之心可知矣。
公名正道，字真直，范陽人。昔元年景辰，上帝甄其九萬；正月甲子，太公課其八百。漢祖以同日相愛，利建藩維；魏祖以餘風可嘉，聿推楨幹。或清虛而循禮典，早識張華；或濰姮而發詩書，深知越石。曾祖昌衡，隋金州刺史儀同三司太子左庶子。風神澹雅。經史該博，宣六察而馳熊軾，翊三善而列鳳條，德為人表，行為士則。祖寶素，隋晉州別駕。有禮有法，於紀於綱，得管輅之清談，發王祥之雅詠。考安壽，皇朝朝散大夫襄州司馬綿州長史。蘭芬桂紫，月鑒霜明，珠皋則洗幘擅奇，玉壘則題輿緝化。
公五行秀氣，五色淳光，忠肅恭懿以立身，孝敬溫良以行已。涵珠孕璧，懸闞澤之高名；舞柏吟鬆，動嵇康之逸韻。文史足用，方朔之言有徵；器宇難量，叔則之才可覿。解褐調為冀州信都縣主簿，轉絳州太平縣丞。長河之閒，彼汾之曲，朱鉤理劇，黃綬安卑，鴻漸於磐，鶯遷於木。敕授陝州司士參軍，又改汴州浚儀縣令。佐襜帷於陝服，式允清嚴；綰銅墨於梁城，克敷恩信。我皇紹膺丕業，嗣守珍期，明一之徽號聿崇，凡百之榮階式敘。神龍元年，制加朝散大夫，隨班例也。居無何，制為洛州新安縣令，又改滎陽縣令。爾其索亭舊邑，滎澤粵區，郊連北制，地按東裏。上躔鶉火，旁控龍泉，神州則帶河溯洛，洪漕則通江達海。五方雲湊，公驟私奔，百族星稠，邀時射利。盤根錯節，允屬於升卿；先教後刑，必推於季子。
公下鳧舄，用牛刀，承天理人，以居其職，尊五屏四，以制其範。開道途焉，設堤防焉，陳之以禮樂，導之以德義。宣柔嘉，恤孤寡，去末返本，利用厚生。至為濟濟庠塾，莘莘冠履，王渙之勸率佐吏，範甯之惠養生徒，人識廉讓之儀，家行俎豆之禮：其崇學有如此者。龍鱗促務，馬骨攘災，就穡占於五星，納稼詳於十月，子奇之鑄器，童恢之易牛：其勸農有如此者。持寬濟猛，以禮代刑，兩造盡其根源，五聽窮其詞色，穿窬自息，請托不行，歸遇臘之囚，原複讎之罪，桴鼓 施於道路，桎梏無用於狴牢：其政令有如此者。貌年巡戶，定賦徵徭，情偽必探，高卑鹹若，心同懸鏡，自辨妍蚩，手類持衡，不差輕重：其平直有如此者。果行育德，循已正身，徐邈之有常，石奮之無潤，冰壺載潔，塵甑自空：其清白有如此者。入其境則田疇自墾，草萊盡辟，此恭敬以信，故其人盡力也；入其邑則牆屋甚完，樹木甚茂，此忠信以寬，故其人不偷也；至其庭府，吏甚清明，諸下用命，此明察以斷，故其政不擾也：可謂季路為宰，複在於斯。任人以逸，從諫如流，耳目平而心氣和，四肢全而百工理，父事三人以教孝，兄事五人以教悌：可謂子賤為宰，複在於斯。固以得良吏之要津，行古人之至道。
頃者年穀不登，時雨未降，聖皇減太官之膳，出幽圄之囚，是歌《雲漢》之詩，式餅喚川之禱，恐一物之失所，慮百姓之阻饑。徙有之無，遂起汛舟之役；賑貧救乏，爰行發廩之施。公上祇元澤，下罄丹誠，家到戶至，褒多益寡，優之柔之，撫之育之，裏詠途歌，人安俗泰。雖雲行載沐，旋符以夜之期；而風教特隆，寔荷如春之德。導揚庶美，字育群，惠化所以周洽，風流所以藉甚。豈直王譚在職，時叟號其無雙；張既臨官，京輔稱其第一而已！河南道巡察使衛州司馬路敬潛以政術尢異奏聞，使乎使乎，得其人矣。是知韓棱之飛章已奏，徵入有期；焦貢之行雨載馳，願留難遂。丞馬據、主簿解伯宗、尉高賁、司馬昭道等，並千將重寶，新甫貞柯，道可濟時，位不充量，溟海即鯤鵬所化，枳棘非鸞鳳所棲。翊讚多方，聲華有裕望逸驥而將遠，撫留犢以增傷，孤我德而無鄰，勞我思而無極。
爰有等慈寺頭陀逸僧識法師，俗姓桑氏，漢丞相之後秀也。天稟聰偉，生而俊奇。發願為國，敬造阿彌陀石碑像，並頌聖德，及鑄神鍾。鄉人前巴州曾❥縣尉劉虔獎、錄事王虔福、常守一、佐史、裏正等，或簪纓著族，夙勞州郡之班；或仁義在躬，暫屈鄉閭之任。耕田鑿井，遭聖主之休明；孝道忠規，受君子之名教。以為叫丹閽而一借，未達由衷；樹翠碣而長懸，方存相質。惠我無疆之澤，徽烈允光；思君不樂之情，德音何已？殷溝作頌，文在茲乎！其詞曰：
大地山河，中天朝市。玉帛萬國，子男百里。惟索之亭，惟京之水。膴膴原隰，森森杞梓。
粵茲撫字，須彼仁賢。俗之化者，君之宰焉。操我利器，亨我小鮮。聞歌下邑，舞洽重泉。
其政不嚴，其儀不忒。秩秩詩禮，光光道德。爰務耕桑，罕施徽纆。無偏無黨，有典有則。
琴鳴宓賤，花發潘仁。俸惟計日，甑迺生塵。視人如子，臨事若神。秋鷹坐化，瑞雉行馴。
自冬徂春，密雲不雨。曲降絲綍，載傾敖庾。沐蘭奠桂，救病濟窶。旋感月離，方期歲取。
祝良何德，汲黯何功。達望千載，寧窬一同。既流膏雨，克播循風。聲聞於外，化協於中。
鳳使載揚，驥途攸展。芳菊無絕，甘棠勿翦。式紀清芬，爰憑翠篆。歌詠不足，聊稱其善。
欽緒，萊州膠水人。第進士，累遷太常博士，曆吏部員外郎，出為華州刺史。開元十三年由御史中丞徙吏部侍郎，曆汴魏二州刺史。
朝集使魏州刺史臣欽緒等二百四十六人言：臣聞三統稱皇，五德號帝，道實為大，義不可名。且以明覆載之尊，協神人之望，稽眾允迪，萬邦鹹休。伏惟陛下道合乾坤，明並日月，敷廣運之德，懋昭格之功。充塞六合，光被二儀，陛下之聖理也；禮展園廟，孝感禎祥，陛下之神應也；經天緯地，制禮作樂，陛下之文德也；柔遠能邇，戡難定亂，陛下之武成也。殫百王之能事，創千古之終禮，幽明感慶，華裔帥信，伯益所謂迺聖迺神，迺武迺文者也。今大號雖稱神武，未備聖文，臣等忝官州郡，幸因朝集，不勝至願，望上尊號開元聖文神武皇帝，謹於朝堂昧死上表。
侍中臣乾曜、中書令臣說等言：臣聞自古受天命、居大寶者，必登嵩高之嶽，行封禪之事，所以展誠敬，報神祇，三五迄今，未之闕也。是以高宗因文武之業，盛岱亭之禮，方冊所記，虞夏同風。聖移三朝，年經五紀，封崇之典，缺而未備，山川望幸，屬在今日。陛下靖多難，遵先朝，天所啟也；承天統，臨萬邦，天所命也。焉得不陟東嶽，禪雲亭，報上元之靈恩，紹高宗之鴻烈？則天地之意，宗廟之心，將何以克厭哉？且陛下即位以來，十有四載。創九廟，禮二郊，大舜之孝敬也；敘九族，友兄弟，文王之慈惠也；卑宮室，菲飲食，夏禹之恭儉也；道稽古，德日新，帝堯之濰姮也；憐黔首，惠蒼生，成湯之深仁也；化元漠，風大和，軒皇之至理也。至如日月星辰，山河草木，羽毛鱗介，窮祥極瑞，藎以薦至而為常，眾多而不錄：正以天成地平，人和歲稔，可以報於神明矣。鴻生碩儒，上章奏而請封祥者，前後千百，聖情撝挹，天鑒未回。臣等仰考聖情，傍采眾望，封巒展禮，時不可抑。陛下縱不欲以成功告天，豈不以天休報德？臣等昧死上請以聞。
臣乾曜、說等言：臣等考天人之際，稽億兆之性，以為理定功成，登封告禪，鴻名盛則，屬在聖明。陛下讓德衝深，未允群情，神祇觖望，臣等懼焉。且今四海和平，百蠻率職，莫不含道德之甘實，嗅仁義之馨香。是以上帝聿懷。名山望幸，珍符薦委，年穀屢登，開辟已來，未之有也。臣聞自古受命，而封禪者，七十二君，安有殊風絕業，以方今也？然猶躡梁甫，登太山，飛英聲，騰茂實。而陛下功德之美，符瑞之富，固以孕虞夏，含殷周，有何退讓逡巡於大禮哉？夫昭報天地，至敬也；嚴配祖宗，大孝也；厚德蒼生，博惠也；發策紀號，丕業也；陛下安可以闕哉？天地之符彰矣，祖宗之靈著矣，蒼生之望勤矣，禮樂之文備矣。陛下安可以辭哉？故臣等願因神祇之葉讚，順華夏之懇誠，早稽舊章，特降明詔，庶及仲春農桑之隙，以展巡狩肆覲之儀，則天下幸甚。
《周禮》凡言祭、祀、享，三者皆祭之互名，本無定義。何以明之？按《周禮·典瑞職》云：「雨珪有邸以祀地。」則祭地亦稱祀也。又《司几筵》云： 「設祀先王之胙席。」則祭宗廟亦稱祀也。又《內宗職》云：「掌宗廟之祭祀，」此又非獨天稱祀、地稱祭也。又按《禮記》云：「惟聖人為能享帝。」此即祀天帝亦言享也。又按《孝經》云：「春秋祭祀，以時思之。」此即宗廟亦言祭祀也。經典此文，不可備數。據此，則欽明所執天曰祀、地曰祭、廟曰享，未得為定，明矣。
又《周禮》凡言大祭祀者，祭天地宗廟之總名，非獨天地為大祭祀也。何以明之？據《鬱人職》云：「大祭祀與量人受舉斝之卒爵。」屍與斝皆宗廟之事，則宗廟亦稱大祭祀。又欽明狀引《九嬪職》：「大祭祀後裸獻則讚瑤爵。」據天無祼，亦無瑤爵，此迺宗廟稱大祭祀之明文。欽明所執大祭祀即為祭天地，未得為定，明矣。又《周禮·大宗伯職》云：「凡大祭祀，王後有故不預，則攝而薦豆籩徹。」欽明惟執此文，以為王後有祭天地之禮；欽緒等據此，迺是王後薦宗廟之禮，非祭天地之事。何以明之？按此文「凡祀大神、祭大祇、享大鬼，臨事而卜日，宿視滌濯，涖玉鬯，省牲鑊，奉玉齍，制大號，理其大禮，制相天王之大禮，若王不與祭祀則攝位。」此已上一凡，直是王兼祭天地宗廟之事，故通言大神大祇大鬼之祭也。已下文云：「凡大祭祀王後不與則攝而薦豆籩徹。」此一凡，直是王後祭宗廟之事，故惟言大祭祀也。若雲王後合助祭天地，不應重起「凡大祭祀」之文也，為嫌王後有祭天地之疑，故重起後凡以別之耳。王後祭宗廟，自是大祭祀，何故取上凡《相天王之禮》以混下凡王後祭宗廟之文？此是本經科明白。又按《周禮》：「外宗掌宗廟之祭祀，佐王後薦玉豆，凡王後之獻亦如之。王後有故不預，則讚宗伯。」按此王後有故不預，則宗伯攝而薦豆籩，外宗讚之。內宗外宗所掌，皆佐王後宗廟之薦，本無佐祭天地之禮。但天地尚質，宗廟尚文，玉豆宗廟之器，初非祭天所設，請問欽明：若王後助祭天地，在《周禮》使何人讚佐？若宗廟攝後薦豆祭天，又命何人讚佐？並請明徵禮文。即知攝薦是宗廟之禮，明矣。
按《周禮·司服》云：「王祀昊天上帝，則服大裘而冕，享先王則袞冕。」《內司服》掌王後祭服，無王後祭天之服。按《三禮義宗》明王後六服，謂禕衣、搖翟、闕翟、鞠衣、展衣、褖衣也。禕衣從王祭先王則服之，搖翟從王祭先公則服之，闕翟饗諸侯則服之，鞠衣以采桑則服之，展衣以禮見王及見賓客則服之，褖衣燕居則服之，王後無助祭於天地之服，但自先王以下。又《三禮義宗》明王夫人之服云：「後不助祭天地五嶽，故無助祭天地四望之服。」按此，則王後無祭天之服，明矣。又《三禮義宗》明王後五輅，謂重翟、厭翟、安車、翟車、輦車也。重翟者，後從王祭先王先公所乘也；厭翟者，後從王享諸侯所乘也；安車者，後宮中朝夕見於王所乘也；翟車者，後采桑所乘也；輦車者，後遊宴所乘也。按此，則王後無祭天之車，明矣。又《禮記·郊特牲義讚》云：「祭天地無裸。」鄭元注云：「惟人道宗廟有裸，天地大神，至尊不裸。圓丘之祭與宗廟袷同。朝踐王酌泛齊以獻，是一獻。」按此，後無祭天之事。「大宗伯次酌醴齊以獻，是二獻。」按此，則祭圓丘大宗伯次王為獻，非攝王後之事。欽明等所執「王後有故不預，則宗伯攝薦豆籩。」更明攝王後宗廟之薦，非攝天地之祀，明矣。欽明建議，隻及引《禮記·祭統》曰：「夫祭也者，必夫婦親之。」按此，是王與後祭宗廟之禮，非關祀天地之義。
按漢、魏、晉、宋、後魏、齊、梁、周、陳、隋等曆代典籍，興王令主，郊天祀地，代有其禮，史不闕書，並不見往代王後助祭之事。又高祖神堯皇帝、太宗文武聖皇帝南郊祀天，無皇后助祭處。高宗天皇大帝永徽二年十二月辛酉親有事於南郊，又總章元年十二月丁卯親祀南郊，亦並無皇后助祭處。按《大唐禮》亦無皇后助祭南郊之禮。欽緒等幸忝禮官，親承聖問，竭盡聞見，不敢依隨。伏以主上稽古，誌遵舊典，所議助祭，實無正文。若以王者制禮，自我作古，明主立斷，非臣下敢言。謹議。
