至忠，沂州丞人。神龍初，以附武三思自吏部員外擢御史中丞，遷吏部侍郎中書侍郎兼中書令，轉黃門侍郎同中書門下平章事，拜侍中。景雲初，坐韋後黨出為晉州刺史，召拜刑部尚書，轉吏部，先天二年復為中書令，封酂國公。以太平公主黨伏誅。
臣聞王者列職分司，為人求理；求理之道，必在用賢。得其人則公務克修，非其才則厥官如曠，官曠則事廢，事廢則人殘，漸至陵遲，率由於此。頃者選曹授職，政事官人，或異才昇，多非德進，皆因依貴要，互為粉飾，苟得是務，曾無遠圖，上下相蒙，誰肯言及？臣聞官爵者公器也，恩幸者私惠也。隻可金帛富之，粱肉食之，以存私澤也，若以公器而為私用，則公議不行，而勞人解體。以小私而妨至公，則私謁門開，而正言路塞。憸人遞進，君子道消，日削月朘，卒見凋弊者，為官非其人也。昔漢館陶公主為子求郎，明帝謂曰：「郎官上應列宿，出宰百里，苟非其人，則人受其殃。」賜錢十萬而已，此即至公之道不兮，恩私之情無替。良史直筆，將為美談，於今稱之，不輟於口者也。臣又聞唐、虞之時，建官惟百，秦、漢之後，命爵逾多，故官眾則事繁，人撓則偽起。當今列位已廣，冗員倍多，希求未厭，日月增數，陛下降不訾之澤，近戚有無涯之請。賣官利已，鬻法徇私，台寺之內，朱紫盈滿，官秩益輕，朝綱日壞。憸利之輩，冒進而莫識廉隅；方雅之流，知難而斂分邱壟。則才者莫用，用者不才，二者相形，十有其五。故人不效力，而官為匪人，欲求其理，寔亦難遂。
臣竊見宰臣貴戚及近侍要官，子弟親眷，多居美爵，忽事則不存職務，恃勢則公違憲章，徒忝官曹，無益時政。陛下若因循往轍，不革前非，為弊已成，返改難及，惟陛下詳參之。《詩》云：「東人之子，職勞不來。西人之子，粲粲衣服。私人之子，百寮是試。或以其酒，不以其漿。鞙鞙佩遂，不以其長。」此言王政不平，眾官廢職，私人之子，列試於榮班，苟非其才，徒長其佩飾，無德而祿，有類素餐。而詩人之言，多存諷刺，因國風之有暢，冀王道之不偏。前人之所譏，後王之所戒，願陛下想居安慮危之義，行改弦易張之道，貴惜爵賞，審量材識，官無虛授，人必為官，進大德於樞近，退小人於閒僻，法令惟一，威恩以信，私不害公，情無撓法，則天下幸甚。臣伏見貞觀、永徽故事，宰相子弟，多居外職，此藎為勢要親戚，有才藝，遞相囑托，虛踐官榮。伏願陛下遠稽古典，近遵先聖，特降明敕，令宰相已下，下及諸司長官，各通內外緦麻以上，見任京官九品已上，精加檢擇，每家量勒一人在兩京，餘並改授外官。庶望分職四方，共寧百姓，表裏相統，遐邇乂安。非直抑強宗，分大族，亦以退不肖，進賢才。雖言之稍難，而行之甚易。其外官有行能久著，淪滯未申者，望令巡使察名以聞，即加進用。冀四海之內，無複遺才，八埏之中，同歌聖德。
湜字澄瀾，閭州刺史仁師子。第進士，神龍初累擢考功員外郎，桓彥範當國，引湜使伺武三思奸謀，湜反以彥範計告三思，驟遷中書舍人，景龍二年拜中書侍郎同中書門下平章事。為李尚隱所劾，貶襄州刺史。韋氏稱制，復為中書侍郎同中書門下三品，先天元年拜中書令。元宗將誅蕭至忠，召湜對問，失旨，徙海外。宮人元氏稱嚐與湜密謀進冘，迺追湜賜死，年四十三。
先天二年十月，仆客於郢山之胡氏，胡氏之子體道之（疑）命，與仆有忘年之厚焉。常以暇日，登高縱觀，見火燎於野，壯而偉之，因謂仆曰：「吾讀文多矣，未嚐見有賦於是者，試為吾賦之。」仆時負譴，觸物多興，援毫斐然，豈近聲律。其詞曰：
郢國東走，楚藩南極，江關蒼茫，千里一色。在季月之窮會，方短辰之驟匿，霜皚皚而夜途，霰淅淅而朝逼。百草同死，萬木皆枯瞻彼灌莽，鞠為榛蕪，葉煩而積蔓，根擁腫而盤株，既攘壑以擢阜，亦累塍而冒塗。及乎農聚告畢，澤虞縱燎，遠靡不焚，近無不燒。灼地而山川卷色，炎天而日月穨照，固玉石以俱銷，何芝蘭之不燋？豈害物以利獲？將順時而通教？沃我公田之饒，遂及我私之效。盧城之曲客遊者，聞之訊之，其足觀也。迺命我賓仆，束吾征馬，登於高岡，一瞰平野。是時牧童樵豎，匍匐交馳，提爝秉炬，斯焉取斯。爾其棘崇蘊，縮茅始吹，殘芳未爇，短炬猶羸，或蠢蠕蓊勃，或宛延冶迤，晶翳翳而莫振，力綿綿而可羈，不利進而求退，每違高而趨卑，狀君子之攝勇，同哲人之守雌。及乎旭日照爛，晴風蕭索，憑燥鼓威，倏忽而作，光赩而傍翥，氣曈曈而上薄，翻紫焰於半天，迸紅星而四落。騞爾電烈，雄然雷奔，泉汨飆飃，沙勝霧昏。其始也。杳然若六氣含象開混元；其少進也，赫穀若十日揚光登天門。迫而察之，既似乎驚鑣失轂駭平原；遠而望也，又似乎列羽攢旗馳塞垣。於是走熾狂遷，衝煙怒擊，咆林吼叢，欱俗歕壁。或霍以燐亂，乍轟嗃而揊拍，<風肅>如萬壑之崖崩，拉若千岩之石坼。經雪窟而靄，突冰淩而沸液，棲禽失竄以驚嗥，伏獸迷奔而墮蹶。應接不既，籲其可畏！能使烈士賈勇，懦夫增氣，開耳目之溷濁，蕩胸襟之滯欷。登農山之嶺，既瑣瑣焉，觀廣陵之濤，亦複何謂？及乎炎盛亢極，途窮勢摧，赫赫埽地，滅成煙煨。何倏興而忽歇？何有往而不來？無介推之生氣，見韓安之死灰。
仆迺愀然歎息而謂胡公曰：「夫物忌太甚，火亦如之，得茲在茲，失茲在茲。徒觀其進德並命，策名逢時，三階式踐，六柄初持，方望會於朝論，亦謀明乎帝思。居則擊鍾陳鼎，出則長戟幡旗，咄嗟而嚴霜夏落，顧盼而腐草冬滋，道路多望塵而拜，朝廷以轉日相期。及乎過進受傷，滿盈致缺，或身辱名替，或氣隳心折，或朝失卿相之權，或暮為匹夫之列，客稍引而多去，友雖求而已絕，高門翳羅雀之叢，曲池淪涸魚之轍。伊焰焰而不禁，固炎炎而就滅，聊假興於斯文，庶投鑒於來哲。」
《易》曰：「吉凶悔吝，生乎動也。」傳曰：「禍福無門，惟人所取。」則蹈綱罟，嬰徽纏，聯桁楊，貫桎梧，可怨天尤人哉？左台精舍者，諸御史導群愚之所作也。蓋先王用刑，所以彰善癉惡；聖人明罰，是以小懲大誡。故崇崇清憲，以糾以繩。而檮杌頑嚚，罔知攸畏，冒於貨賄，貪於飲食，荓蜂不歌，猘犬自噬，棼棼泯泯而陷於茲者，歲以千計。群公等目而慼之，迺言曰：「天孽可逃，自咎難逭，夫能度壹切苦厄者，其惟世尊乎？」所以僉舍眾貲，議立斯宇，欲令見者勇發道慧，勤探妙根，悟有漏之緣，證波羅之果。纓珞為施，菩薩之導引眾生；塔廟有成，天人之護持正法。不有善者，人焉賴哉？長安初，湜始自左補闕拜殿中侍御史，至止之日，其構適就，遊於斯，詠於斯，稽首於斯。咨夫眾寶嚴身，非如來之意；方丈為室，藎維摩之心：故立像不務於珍華，度堂罔圖其豐壯。至若丹雘並棄，剞劂都捐，則歸依之心，或未多也，君子之作，其得中焉。觀其椓之橐之，是尋是尺，掎徂徠之鬆，攻荊藍之石，疊櫨駢栱，規欑榘亙，錯盤螭以頓棁，鏤蹲虣(?)以銜鋪。緣窗黕煙，丹柱皜日，香泉數曲，環繞琉璃之地；靈草百品，藂蒔黃金之階。信可滌慮洗心，逃殃寘福，為利甚博，獲報無量。群公以予忝文儒之林，固以碑表相托，辭不獲已，而作銘曰：
惟佛之國，黃金界道，籲嗟下人，誓不相好，胡不歸命以自保？惟佛之土，白銀為台，籲嗟下人，為惡不回，胡不稽首以逭災？彼君子兮，福所履兮，是度揆兮，不日成兮，若神營兮，利群生兮。
良玉吐曜，非媚荊人之斫；幽蘭懷芳，豈珍楚客之奏？若夫克抱厥德。不揭其明，四海順風以宏道，萬乘渴日而致用，見於元公矣。公諱希聲，字某，河南洛陽人也，藎顓頊之裔。十三代祖魏昭成帝，勳格皇天，惠孚庶物，駿啟靈命，大昌於後。故我曾大父隋尚書左丞宏，尊賢愛人，開物成務；我大父隋南郡司法義恭，禮樂是蹈，詩書是好；我皇考黃州刺史孝節，政以禮成，名以德舉：奕代集禮，以洎於公。
公含真蘊靈，幼有成量，承顏善對，實譚實訏，母氏鞠育，備於典訓。三歲便善草隸書，客有聞而謬之者，公援毫立就，動有楷則，故當時目曰神童焉。七歲屬文，邈有高致。十四通五經大旨，百家之言，先儒未諭，一覽冰釋，四方儒墨之士，由是響風矣。雅尚衝漠，脫落人事，鼎鍾黼黻，罔汨其誌，妙於鼓琴，尤工《幽居》、《綠水》之操，常抵傲縱恣，不求聞達。兄通理，以其聲華太高，諭其從事，不得已舉進士。授相州內黃主簿，臨下以簡，人用宜之。黃州府君薨，浹旬不怠，期而不懈，至性之酷，異類同傷。於是昆弟胥命，累棘互勉，負畚荷鍤，躬自成墳故族稱元氏之孝。服闋，調補校書郎，轉右金吾兵曹萬年主簿，公之始至萬年也。河洛肇基於天邑，崤函分守於懿親，鄎國公武攸望，地在維翰，寄深鎮撫。以公文吏之美，僉為判官，凡有棧疏，皆自公出，朝廷嘉焉。徵拜司禮博士。則天大聖皇後萬幾之餘，屬想經籍，思欲撮群書之要，成一家之美，廣集文儒，以筆以削，目為《三教珠英》，藎一千二百卷。公首膺嘉命，議者榮之。書成，克厭帝旨，遷太子文學主客、考功二員外，賞勤也。皇帝纘膺大業，擢中書舍人，是時天地初複，中外多務，章奏交馳，文誥疊委，公操斧則伐，懸衡不欺，至於獻納，多所施用。然而不樂處煩，屢乞外補，上優而不許。轉太常少卿，無何，吏部缺，公雖虯蟠不奮，欲固其節，而鶴鳴有聞，終迫其用，迺拜吏部侍郎。實能考才施以諗所立，振幽滯以器所用，簡而能通，清而不介，輪桷畢舉，眾論休之。天錫不永，清羸遘疾，春秋四十有六，景龍元年某月，終於某。天子悼焉，賻以粟帛含襚之事，即以景龍三年某月，歸葬於某，禮也。
懿交匿友，平生詞賦之客，聚泣而評曰：公事寡嫂撫孤侄以義聞，居閨門接昆弟以禮著。黃州之酷昭其行也；鄎國之徵，表其才也；太常之舉，見其高也；吏部之僉，彰其用也。況乎體道之要，心無疵瑕；包身之防，口絕臧否：非夫全德具美，自天離祉，曷能臻此？君子患道之不立，不患壽之不永，公道行矣，奚其多傷而已哉？有文集三十卷，行於世。嗣子寄，童齔之子，嬰兒之慕。夫人李氏，故亳州刺史某之女，今主客郎中禺之從父妹也。華首喪天，帷堂哭晝，藐視孤疚，哀感草木，托詞於我故人，庶以紀百供之盛。餘與公一遇相得，二紀同遊，聯光粉闈，接袂華禁，容範之好，宛猶在目，宴謔之言，未忘於耳，追慨疇曩，援毫涕集。公執交兵部侍郎南陽張說，吏部侍郎范陽盧藏用，當代英秀，文華冠時。而盧兼有臨池之妙，故張述銘，盧篆石，天下稱是碑有二美焉。
挺之名浚，以字行，華州華陰人。舉進士，並擢制科，開元中累官至尚書左丞，出為洛州刺史，徙絳州。元宗欲大用，為李林甫所擠，言其老病，迺授員外詹事，令詣東京就醫。鬱鬱成疾，自為墓誌，與浮屠惠義善，卒葬其塔左。
臣浚言：微臣竊惟陛下應天順人，發號施令，躬親大禮昭布鴻澤，孜孜庶政，業業萬幾，藎以天下心為心，深戒安危之理，此誠堯、舜、禹、湯之德教也。奈何親禦城門，以觀大酺，累日兼夜，臣愚竊所未諭。夫酺者，因人所利，合醵為歡，無相奪倫。不致糜弊，且臣卜其晝，史冊攸傳。君舉必書，帝王重慎，今迺暴衣冠於上路，羅伎樂於中宵，雜鄭衛之音，縱倡優之樂。陛下還淳複古，宵衣旰食，不矜細行，恐非聖德所宜，臣以為一不可也。誰何警夜？伐鼓通晨，以備非常，古之善教。今陛下不深惟戒慎，輕違動息，重門弛禁，巨猾多徒。儻有躍馬奔車。厲聲駭叫，一塵聽覽，有軫宸衷，臣以為二不可也。且一人向隅，滿堂不樂；一物失所，納隍增慮。陛下以北宮多暇，西墉暫陟，青春日長，已積塵埃之弊；紫微漏永，重窮歌舞之樂。儻令有司跛倚，下人饑倦，以陛下近猶不恤，而況於遠乎？聖情攸聞，豈不凜然祇畏？臣以為三不可也。且元正首祚，大禮頻光，百姓喁喁，鹹謂業盛配天，功垂曠代。今陛下恩似薄於眾望，酺即過於往年，王公貴人，各承微旨，州縣坊曲，競為課稅，籲嗟道路，貨易家產，損萬人之力，勞百戲之資：適欲同其歡，而迺遺其患，複令兼夜，人何以堪？臣以為四不可也。《書》曰：「罔咈百姓，以從已之欲。」況自去夏淫霖，經冬亢旱，農乏收成，市有騰貴，損其實，崇其虛，馳不急之務，擾方春之業，前代聖主明王，忽於微細而成過患者多矣，陛下豈可效之哉？伏望晝盡歡娛，暮令休息，要令兼夜，恐無益於聖朝。惟陛下裁擇。
夫聖人以仁德育物者，則醴泉潛應而湧，嘉禾不播而植；神功以不宰寧運者，則元宗會境而立，正法由因而備。然則有靈允答，爰九疇而式敘；無為克成，超萬象而宏濟。暨今上文明，大開淨業，溥福利真慈之澤，辟權智眾善之門，精求覺藏，汲引僧寶。往必與親，念則隨應張皇通達之路，騰演元亨之衢者，其惟我大智禪師乎！禪師諱義福，上黨銅鞮人也，俗姓薑氏。係本於齊，官因於潞，載鴻休於邦牒，踐貞軌於家範。曾祖雁門令，大父烈考，並棲尚衡門。禪師始能言已見總哲，稍有識便離貪取，先慈矜異，遺訓出家。年甫十五。遊於衛，觀藝於鄴，雖在白衣，已奉持沙門清淨律行，始為鄴、衛之松柏矣。迺遠跡尋詣，探極冥搜，至汝南中流山靈泉寺，讀《法華》、《維摩》等經，勤力不倦，時月遍誦，略無所遺。後於夜分，端唱經偈，忽聞庭際若風雨聲，視之，迺空中落含利數百粒。又於都福先寺師事朏法師，廣習大乘經論，區析理義，多所通括，以為未臻元極，深求典奧。時嵩嶽大師法如，演不思議要用，特生信重，夕惕不遑。既至而如公遷謝，悵然悲憤，追踐經行者久之。
載初歲，遂落發，具戒律，行貞苦，自爾分衛，一食而已。聞荊州玉泉道場大通禪師以禪惠兼化，加刻意誓行，苦身勵節，將投勝緣，則席不暇暖；願依慈救，故遊不滯方。既謁大師，率呈操業，一麵盡敬，以為真吾師也。大師迺應根會識，過虎惱除，既而攝念慮，棲榛林，練五門，入七淨，毀譽不關於視聽，榮辱豈係於人我？或處雪霜，衣食罄匱，未嚐見於顏色，有厭苦之容。積年鑽求，確然大悟，造微而內外無寄，適用而威儀不舍。大師迺授以空藏，印以總持，周旋十年，不失一念，雖大法未備，其超步之跡，固以遠矣。後大師應召至東都，天宮寺現疾，因廣明有身之患，惟禪師親在左右，密有傳付，人莫能知。後聖僧萬回遇見禪師，謂眾人曰：「宏通正法，必此人也。」
神龍歲，自嵩山嶽寺為群公所請，邀至京師，遊於終南化感寺。棲置法堂，濱際林水，外示離俗，內得安神，宴居寥廓廿年所。時有息心貞信之士，抗隱淪之輩，雖負才藉貴，鴻名碩德，皆割棄愛欲，洗心清淨，齋莊肅敬，供施無方，或請發菩提，或參扣禪契。有好慕而求進修者，有厭苦而求利益者，莫不懇誓專一，披露塵惱。禪師由是開演先師之業，懋宣至聖之教，語則無像，應不以情，規濟方圓，各以其器，陶津緣性，必詣其實，廣燎明哲之燈，洞鑒昏沈之路。心無所伏，故物無不伏；功不自已，迺功無不成。迷識者以悟日新，愛形者由化能革，不遠千里，曾未旬時，騰湊道場，延袤山穀。所謂旃檀移植，異類同薰，摩尼回曜，眾珍自積，其若是乎！如來以四諦法濟三乘眾生，以八正道示一切迷惑，其或繼之者善，成之者性，非夫行可與真靜齊致，道可與法身同體者，固難議於斯。
開元十年，長安道俗請禪師住京城慈恩寺。十三年，皇帝東巡河洛，特令赴都，居福先寺。十五年，放還京師。廿一年，恩旨複令入都，至南龍興寺，曰： 「此人境之靜也。」遂留憩焉。沙門四輩，靡然向風者，日有千數。其因環裏市絕葷茹耍歸向者，不可勝計。廿三年秋八月，始現衰疾，閉關晦養，不接人事，誡諸門徒曰：「吾聞道在心不在事，法由已非由人。當自勤力，以濟神用。」眾以為付屬之萌也。明年夏五月，加疾減膳，廿四日申酉之閒，有白虹十餘道，通亙輝映，久而不滅。廿五日際晚，攝念開顏，謂近侍數人云：「本師釋迦，示現受生，七十有九，迺般涅槃。吾今得佛之同年，更何所住？」又云：「臥去坐去，亦何差別？」便右脅枕手，壘足而臥。此則知身非實，處疾不亂，奄忽棄世，無覺知者。皇帝降中使特加慰賵，尋策諡號曰大智禪師，即大智本行，皆悉成就，以禪師能備此本行也。禪師法輪，始自聽琶達摩，大教東派，三百餘年，獨稱東山學門也，自可璨、信忍至大通，遞相印屬。大通之傳付者，河東普寂與禪師二人，即東山繼德，七代於茲矣。
禪師性篤仁厚，天姿通簡，取舍自在，深淨無邊，苦已任真，曠心濟物。居道訓俗，不忘於忠孝；虛往實歸，尤見其囦默。有無不足定其體，名數安能極其稱？元波難挹，高楝雲摧，既離形器之表，當會神通之域。粵七月六日，遷神於龍門奉先寺之北岡。威儀法事，盡令官給。搢紳縞素者數百人，士庶喪服者有萬計，自鼎門至於塔所，雲絕雷慟，信宿不絕。棺將臨壙，有五色祥雲，白鶴數十，雲光鶴影，皆臨棺上，鬱靄徘徊，候掩而散，近古歸墓靈相，未有如斯之盛也。禪師之季曰道深，力方墳而心靜；弟子莊濟等，營豐碑而誌勤。伊餘識昧，昔嚐麵稟，非以文詞取拙，將為克慕在懷。覽江夏立銘，涕增橫墜；睹太原成論，悲甚慨然。攀緣苦集，願望都斷。有太仆卿濮陽杜昱者，與餘法利同事，共集禪師眾所知見實錄，其餘傳聞，不必盡記。且離生滅是究竟無餘，鏤盤盂迺古今難沫，顧才不稱物，短綆汲深，猶昔人稽首東向，獻心廬嶽者，以為懇慕之極。況鐫刻永世，不猶愈乎？其銘曰。
契真慈者，道為物先。靈力幽授，降劫生賢。爰茲大士，寂照宏宣。惠超三業，心空四禪。德溥甘露，言感清泉。翱軒宗極，念護無邊。猶彼檀施施兮福未嚐有，如彼戒瓶兮物無不受。石無磷兮白不涅，柏耐霜兮竹亭雪。今將離世兮無有量，永離藎纏兮辭生滅。門人法侶兮無歸仰，刻石周金兮狀高節。望廬山兮摧慕，瞻朗穀兮悲絕。
天寶元年，嚴挺之自絳郡太守抗疏陳乞，天恩允請，許養疾歸閑，兼授太子詹事。前後歷任二十五官，每承聖恩，嘗忝獎擢，不盡驅策駑蹇，何階仰答鴻造？春秋七十，無所展用，為人士所悲。其年九月寢疾，終於洛陽某里之私第。十一月，葬於大照和尚塔次西原，禮也。盡忠事君，叨載國史，勉拙從仕，或布人謠。陵谷可以自紀，文章焉用飾為？遺文薄葬，斂以時服。
琚，懷州河內人。甫冠，與駙馬都尉王同皎謀刺武三思，事泄亡命，傭揚州富商家，識其非育纖，以女嫁之，厚給以貲。元宗為太子，獵韋、杜閒，輒止其家。太子已平內難，琚說太子除太平公主，累授太子舍人兼諫議大夫，常豫秘謀。太子受內禪，擢中書侍郎，公主謀亂益急，琚請帝決策除之。事平。進戶部尚書，封趙國公。眷委特異，豫大政事，號內宰相，曆拜九刺史。琚性豪侈，右相李林甫恨琚恃功使氣，數纖發其宿贓，貶江華員外司馬；又使羅希奭按其罪，琚懼仰藥，未及死，希奭縊殺之。寶應元年贈太子少保。
凡射，必中席而坐，一膝正當垛，一膝橫順席。執弓必中，在把之中，且欲當其弦心也。以弓當左膝前豎接席，稍吐下綃向前，微令上傾向右。然後取箭，覆其手微拳，令指第二節齊平，以三指撚箭三分之一，加於弓亦三分之一，以左手頭指受之。則轉弓，令弦稍離身就箭，即以右手尋前羽，下至闊，以頭指第二指節當闊約弦。徐徐送之，令眾差池如鳳翮，使當於心，又令當闊羽向上。弓弦既離身，即易見箭之高下，取其平直。然後抬弓離席，目睨其的，接手頤下引之令滿，其持弓手與控指及右膊肘平如水準，令其射可措杯水。故曰端身如幹，直臂如枝。直臂者，非初直也，架弦畢，便引之，比及滿，使臂直是也。引弓不得急，急則失威儀而不主皮；不得緩，緩則力難為而箭去遲：惟善者能之。箭與弓把齊為滿，地平之中為盈，貫信美而術難成，要令大指知鏃至然後發箭。故曰鏃不上指，必無中矢，指不知鏃，同於無目，試之至也。或以目視鏃馬上與暗中則乖，此為無術矣。故矢在弓右，視在弓左；箭發則靡其綃，厭其肘，仰其腕；目以注之，手以駐之，心以趣之，其不中何為也？
矢量其弓，弓量其力；無動容，無作色；和其支體，調其氣息，一其心志：謂之楷式。知此五者為上德。故曰莫患弓軟，服當自遠；莫患力羸，恒當引之。但力勝其弓，則容貌和，發無不中。故始學者，先學持滿，須能制其弓，定其體，後迺射之。然其的必始於一丈，百發百中，寸以加之，漸至於百步，亦百發百中，迺為之術成。或外其的於高山，或致其的於深谷，或曳之，或擲之，使其的縱橫前卻，所以射禽獸與敵也。凡弓惡右傾，箭惡其襦，頤惡傍引，頸惡卻垂，胸惡前亞，背惡後偃：皆射之體髓疾也。故身前竦為猛武方騰，額前臨為封兕欲鬥，出弓綃為懷中吐月，平箭闊為弦上縣衡：此皆有威容之稱也。又曰：凡控弦有二法：無名指壘小指，中指壓大指，頭指當弦直豎，中國法也；屈大指，以頭指壓勾指，此胡法也。此外皆不入術。胡法力少，利馬上；漢法力多，利步用。然其持妙在頭指閒，世人皆以其指末齪弦，則致箭曲又傷羽，但令指面隨弦直豎，即脆而易中，其致遠迺過常數十步，古人以為神而秘之。胡法不使大指過頭指，亦為妙爾，其執弓欲使把前入扼，把後當四指本節平，其大指承鏃，卻其頭指，使不得❥則和美有聲而俊快也。射之道備矣。
