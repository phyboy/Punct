貞節，潁川人。開元初為右拾遺，遷太常博士。
臣聞敬宗尊祖，享德崇恩，必也正名，用光時憲，禮也。伏見太廟中則天皇后配高宗天皇大帝，題雲天后聖帝武氏。伏尋昔居寵秩，親承顧托，因攝大政，事迺從權。神龍之初，已去帝號，岑羲等不閑政體，複題帝名，若又使帝號長存，恐非聖朝通典。夫七廟者，高祖神堯皇帝之廟也。父昭子穆，祖德宗功，非夫帝子天孫乘乾出震者，不得昇祔於斯矣。但皇后祔廟，配食高宗，位號舊章，無宜稱帝。今山陵日近，昇祔非遙，請申陳告之儀，因除聖帝之字，直題雲則天皇后武氏。
王者制祀，以功德者，猶親盡而毀。四太子廟皆別祖，無功於人，而園祠時薦，有司守衛，與列帝侔。金奏登歌，所以頌功德。詩曰：「鐘鼓既設，一朝饗之。」使無功而頌，不曰舞詠非度邪？周制始祖迺稱小廟，未知四廟欲何名乎？請罷卒使，詔祠官無領屬，以應禮典。古者別子為祖，故有大小宗，若謂祀未可絕，宜許所後子孫奉之。
伏見章懷太子等四廟，遠則從祖，近則堂昆，並非有功於人，立事於代，而寢廟相屬，獻祼連時，事不師古，以克永代，臣實疑之。今章懷太子等迺以陵廟分署官寮，八處修營，四時祭享，物須官給，人必公糧，合樂登歌，鹹同列帝。謹按《周禮》，始祖以下，猶稱小廟，未知此廟，厥名維何。臣謂八署司存員寮且省，四時祭祀供給鹹停。臣又聞磐石維城，既開封建之典；別子為祖，非無大小之宗。其四陵廟等應須祭祀者，並令承後子孫自修其事，崇此正典，冀合禮經。
臣等竊聞明堂之建，其所從來遠矣。自天垂象，聖人則之，蒿柱茅簷之規，上下方圓之制。考之大數，不窬三七之閒；定之方中，必居景已之地：豈非得房心布政之所，當太微上帝之宮乎？故仰葉俯從，正名定位，人神不雜，各司其序，則嘉應響至，保合太和焉。昔漢氏承秦，經籍道息，旁求堙墜，詳究難明。孝武初，義立明堂於長安城南，遭竇太後不好儒術，事迺中廢。孝成之代，又欲立於城南，議其制度，莫之能決。至孝平元始四年始制造於南郊，以申嚴配。光武中元元年，立於國城之南。自魏、晉迄於梁朝，雖規制或殊，而所居之地，恒取景已者，斯藎百王不易之道也。高宗天皇大帝纂承平之運，崇樸素之風，四夷來賓，九有鹹乂。永徽三年，詔禮官學士議明堂制度。群儒紛競，各執異端，久之不決，因而遂止者，何也？非謂財不足力不堪也，將以周、孔既遙，禮經且紊，事不師古，或爽天心，難用作程，神不孚佑者也。則天太後總禁闈之政，藉軒台之威，屬皇室中圮之期，攝和憙從權之制，以為乾元大殿，承慶小寢，當正陽已午之地，實先聖聽斷之宮。表順端門，儲精營室，爰從朝饗，未始臨禦，迺起工徒，挽令摧覆。既毀之後，雷聲隱然，眾庶聞之，或以為神靈感動之象也。於是增土木之麗，因府庫之饒，南街北闕，建天樞大儀之制；乾元遺跡，興重閣層樓之業。煙焰蔽日，梁柱排雲，人斯告勞，天實貽誡，煨燼甫爾，遽加修複。況乎地殊景已，未答靈心；跡匪膺期，迺申嚴配事乖彝典，神不昭格，此其不可者一也。又明堂之制，木不鏤，土不文，今體式乖宜，違經紊禮，雕鐫所及，窮侈極麗，此其不可者二也。高明爽塏，事資虔敬，密近宮掖，何以祈天？人神雜擾，不可物取，此其不可者三也。況兩京上都，萬方取則，而天子闕當陽之位，聽政居便殿之中，職司其憂，豈容沈默？當須審考曆之計，擇煩省之宜，不便者量事改修，可因者隨時適用，削彼明堂之號，克複乾元之名，則當寧無偏，人識其舊矣。謹議。
《王制》：「天子七廟，三昭三穆，與太祖為七。」照穆迭毀，而太祖常存，聖人之大典也。若禮名不正，則奠獻無敘矣。謹按孝和皇帝在廟，七室已滿。今睿宗大聖貞皇帝是孝和之弟，甫及仲冬，禮當遷祔，但兄弟入廟，古則有焉，遞遷之禮，昭穆須正。謹按禮論，晉太常賀循議云：「禮兄弟不相為後也。故殷之盤庚，不序於陽甲，而上繼於先君；漢之光武，不嗣於孝成，而上承於元帝。」又曰：「晉惠帝無後，懷帝承統，懷帝自繼於世祖，而不繼於惠帝。其晉惠帝當同陽甲、孝成，另出為廟。」又曰：「若兄弟相代，則共是一代，昭穆位同，不可兼毀二廟，此藎禮之常例也。」荀卿子曰：「有天下者事七代，謂從禰以上也。」尊者統廣，故恩及遠祖，若傍容兄弟，上毀祖考，此則天子有不得全事於七代之義也。孝和皇帝有中興之功，而無後嗣。請同殷之陽甲、漢之成帝，出為別廟，時祭不虧，大祫之辰，合食太祖。奉睿宗神主昇祔太廟，上繼高宗，則昭穆永貞，獻裸長序，禮也。此萬代之典，敢不颺言。謹議。
《禮》：宗廟父昭子穆，皆有配座，每室一帝一后，禮之正儀，自夏、殷而來，無易茲典。伏惟昭成皇后有太姒之德，已配食於睿宗，則肅明皇后無啟母之尊，自應別立一廟。謹按《周禮》云：「奏夷則，歌小呂，以享先妣。」先妣者，姜原也。姜原是帝嚳之妃、后稷之母，特為立廟，名曰宮。又禮論云，晉伏係之議云：「晉簡文鄭宣后既不配食，迺築宮於外，歲時就廟享祭而已。」今肅明皇后無祔配之位，請同姜原、宣后，別廟而處，四時享祀，一如舊儀。謹議。
《王制》：「天子七廟，三昭三穆，並太祖而七。」昭穆者，父子之位，則知七代之廟，無兄弟之義矣。殷繼成湯，至於帝乙，父子兄弟，十有二君，其正代止六而已。《易·乾鑿度》曰：「殷之帝乙，六代王也。」此即兄弟不數為代之明據也。又殷人六廟，親廟四，並湯而六，殷代兄弟四人，相次為君，若以為代，便當上毀四室，如此，則無複祖禰之祭矣。古之廟位，自禰已上，極於太祖，雖數溢迭毀，隨而上遷，三昭三穆，未嚐有闕也。又《禮》：「大宗無子，則立支子。」又曰「為人後者為之子」，無兄弟相為後之文。所以舍至親，取遠屬，藎以兄弟一體，無產子之道。故父子曰繼，兄弟曰及，禮兄弟不相入廟者。假如兄弟代立，孫侄承統，告享之日，不得稱嗣子嗣孫。則當上列雲伯考伯祖，下係雲侄子侄孫。此迺何成七廟之位號？何成繼統之義序焉？斯又不可之甚者也。
後漢論次昭穆，定所繼之統，以為盤庚不序陽甲之廟，而上繼先君；光武不入成帝之廟，而繼元帝：以弟不可繼兄故也。又殷十二代，唯三祖三宗，明兄弟相及，自別立廟，不必繼之七代也。後漢祖列敘七廟，而惠帝不入其數，豈非文帝之嫡兄乎？及文帝代立，子孫克昌，為漢之太宗。晉景亦晉文之兄，緣景帝絕嗣，不列七廟之數，何以知之？據永興元年告諡代祖，稱景帝為從祖也。若以晉武越次尊崇其父，而致廟壞，遂及亂亡，何因漢氏遷出惠帝，宗尊文帝，而享代二十有四，曆年四百三十？殷廟何嚐見隳？漢朝未始經折。殷、漢之盛，委而不言，魯、晉之災，引以為喻。是以《春秋》書太室壞者，迺垂明誡，何必閔、僖？晉太廟所以毀折者，天誅奢麗，不以遷廟。然天子七廟，諸侯五廟，辨貴賤之差也；父子相繼，億萬人之心也；昭穆列序，重繼統之義也。
今孝和皇帝若與聖貞皇帝相亞在廟，正成六代，何以辨貴賤乎？裔嗣絕滅，何以宗後代乎？昭穆失序，何以成繼統之義乎？況國家遠遵殷之陽甲，近法漢之成帝，特以孝和實中興之明主，開百代不毀之廟，別立園寢，永以寧神，歲時烝嚐，與國終始，有何不可乎？又孝和在則天末年，自身處儲嗣，昌宗小豎，素宣威權，惡盈稔貫，眾所共棄，南衙則宰相歸奉，北門則將軍響從，推崇嗣君，誰曰不可？豈若韋氏悖逆，幹紀亂常，總軍國之權，操生殺之柄，既行不軌，欲振凶威，將誅懿親，以絕人望。睿宗大聖貞皇帝枕戈代邸，泣血待晨，誌切仇讎，義熱殷家國，沈謀內斷，委策聖明。開元神武皇帝仰稟成規，俯懷秘略，挺身奮臂突入北軍，不及終宵，一戎定保，致君親於堯舜，拯社稷於阽危，自開辟以來，未之有也。建立聖明之副，宏宣祖宗之業，前史不疑漢文繼統，今亦何怪聖貞之代宗乎？《禮》兄弟相繼，不稱嗣子，而曰及王，明當用繼先君不繼兄之絕統也。今睿宗雖代孝和而立，故當同繼高宗，則兩室並存，便成二穆，求之於禮，不可同列於廟，必須一室別居。開元皇帝光臨區宇，主祭宗廟，豈容旁繼伯考之絕緒。遂棄已親之正統乎？迺雲太廟壞，緣躋聖貞所致，引僖公後薨，遷居閔公之上，稱為逆祀。取類當今：聖貞皇帝亞室高宗，孝和皇帝特出立廟，孝和升新寢之後，聖貞方上祔高宗，斯則未嚐一日躋居孝和之上。引此為證，豈非誣罔朝廷耶？
孫平子云：「《春秋》傳稱君薨卒哭而祔，祔而作主，特祀於主，烝嚐禘於廟。」今日有違於此者，自山陵甫終，九虞卒哭特祀正寢，祔於太廟，四時享祭，於禮何虧？平子又云：「子雖齊聖，不先父食。昔禹不先鯀，湯不先契，文、武不先不窋。」自去歲昇祔之後時，孝和新廟未嚐樂懸，所以差辰，緣闕備物，初非承制，藎是權宜，修教若成，即當同日，禮增華省，具列事由，豈緣尊卑致隔先後？借如睿宗一室，誠卑孝和，不可緣睿宗之卑，後六祖之祭。重尊之道，禮極繼先，因親之義，情殷旁及。平子云：「今太廟毀，由臣下阿曲之過，恐危陛下之國。」昔太康五年，宣帝廟地陷梁折。八年正月，太廟殿毀，改作新廟，築階及泉，遠徵名材，雜以銅柱，十二年四月迺成，十一月又梁折。據此言之，天降災譴，非枯朽者也。按孔子在齊，景公在焉，左右曰：「周使至，言先王廟災。」孔子曰： 「此必釐王廟。夫釐王變文武之制，而作元黃華麗之飾，故天誅其廟焉。」有頃，左右報所災者釐王廟，景公曰：「善哉！聖人之智過人也。」故晉之太廟，掘地及泉，雜以銅柱，綴以珠玉，窬先王之制，降皇天之罰，與釐王之廟，異代同誅。今國家太廟，因隋舊制，開皇之際，創造新都，移故太極殿，是符堅所造，經今將四百年，日月滋深，朽蠹而毀。晉朝則新構梁折，豈得非災？唐朝則歲久簷摧，誠何足怪？夫論徵說咎，須義正經理，苟異於斯，便成妖妄。平子不識忌諱，肆其狂瞽，危言高論，謗訟朝廷，引衰晉之朝，比聖明之代，惑亂視聽，漸不可長。
平子又云：「廟雖造畢，災尚未除，來有何變故？」然史冊垂範，義實多門，妖孽之興，理難固必，廟簷墜落，自有別由，天道難知，豈得專尤別廟？且廟屋雖年深朽壞，聖上猶兢懼不已，尊儒學於內殿，慎刑書於外朝，居纖以禮，側身修德，同殷湯之罪已，等周文之小心，縱今熒惑守辰，猶能退舍，況咎徵不見，逆說其災？平子又云：「莊公三十二年薨，閔公二年吉禘，自薨至禘，尚有二年。」《春秋》猶非其失禮，況夏喪冬禘，其可得乎？不亦太速乎！後又云：「春秋閒淫雨彌旬，傷稼敗邑。」《漢書·五行誌》：「簡宗廟不禱祀，逆天時，則致此災也。」夫水以潤下為體，不能潤下者，水德微也，何係於淫雨哉？斯迺妄引淫雨，證成咎微，牽合災祥，推於宗廟。平子既前非速於祭禘，後嫌簡不禱祀，前後立義，互相矛盾。速稱越禮，簡複貽災，未詳二途，何者為適？且祔後時享，與禘全殊，烝礿無愆，何名為簡？虐旱淫雨，時運或然，堯日湯年，安能累德？平子言偽而辯，禮所不容。
登三名謙光，以與太子同名，敕賜名登，常州義興人。文明中解褐閬中主簿，天授中累遷尚書左丞，開元初留守東都，再為太子賓客。七年卒，年七十三，贈晉州刺史。
臣聞國以得賢為寶，臣以舉士為忠，是以子皮之讓國僑，鮑叔之推管仲，燕昭委兵於樂毅，苻堅托政於王猛。及子產受國人之謗，夷吾貪共賈之財，昭王賜輅馬以止讒，永固戮樊世以除譖：處猜嫌而益信，行閒毀而無疑，此由識之至而察之深也。至若宰我見愚於宣尼，逄萌被知於文叔，韓信無聞於項氏，毛遂不齒於平原：此失士之故也。是以人主受不肖之士則政乖，得賢良之佐則時泰，故堯資八元而庶績其理，周任十亂則天下和平。由是言之，則知士不可不察而官不可妄授也。何者？比來舉薦，多不以才，假譽馳聲，互相推獎，希潤身之小計，忘臣子之大猷，非所以報國求賢，副陛下翹翹之望者也。
臣竊窺古之取上，實異於今。先觀名行之源，考其鄉邑之譽崇禮讓以勵已，明節義以標信，以敦樸為先最，以雕蟲為後科。故人崇勸讓之風，士去輕浮之行，希仕者必修貞確不拔之操，行難進易退之規。眾議以定其高下，郡將難誣於曲直，故計貢之賢愚，即州將之榮辱；穢行之彰露，亦鄉人之厚顏。是以李陵降而隴西慚，幹木隱而西河美。名勝於利，故小人之道消；利勝於名，則貪暴之風扇。是知化俗之本，須擯輕浮。昔冀缺以臽禮昇朝，則晉人知禮；文翁以儒術化俗，則蜀士崇儒。燕昭好馬，則駿馬來庭；葉公好龍，則真龍入室。由是言之，未有上之所好而下不從其化者也。自七國之季，雖雜縱橫，而漢代求才，猶徵百行。是以禮節之士，敏德自修，閭裏推高，然後為府寺所辟。魏氏取人，尢愛放達；晉、宋之後，祇重門資，獎為人求官之風，乖授職惟賢之義。有梁薦士，雅好屬詞；陳氏簡賢，特珍賦詠：故其俗以詩酒為重，不以修身為務。逮至隋室，餘風尚存，開皇中，李諤論之於文帝曰：「魏之三祖，更好文詞，忽君人之大道，好雕蟲之小藝。連篇累牘，不出月露之形；積案盈箱，惟是風雲之狀。代俗以此相高，朝廷以茲擇士，故文筆日繁，其政日亂。」帝納李諤之策，由是下制，禁斷文筆浮詞。其年泗州刺史司馬幼之以表不典實得罪，於是風俗改勵，政化大行。煬帝嗣興，又變前法，置進士等科，於是後生之徒，複相仿效，因陋就寡，赴速邀時，緝綴小文，名之策學，不以指實為本，而以浮虛為貴。有唐纂曆，雖漸革於前非；陛下君臨，思察才於共理：樹本崇化，惟在旌賢。
今之舉人，有乖事實，鄉議決小人之筆，行修無長者之論，策第喧競於州府，祈恩不勝於拜伏。或明制才出，試遣搜敭，則驅馳府寺之門，出亡王公之第。上啟陳詩，惟希咳唾之澤；摩頂至足，冀荷提攜之恩。故俗號舉人，皆稱覓舉，覓為自求之意，未是人知之辭：察其行而度其材，則人品於此見矣。徇已之心切，則至公之理乖；貪仕之性彰，則廉潔之風薄。是知府命雖高，異叔度勤勤之讓；黃門已貴，無秦嘉耿耿之辭。縱不能抑已推賢，亦不肯待於三命，豈與夫白駒皎皎，不雜風塵，束帛戔戔，榮高物表。校量其廣狹也？是以耿介之士，羞自拔而致其辭；循常之人，舍其疏而取其附。故選司補授，喧然於禮闈；州貢賓王，爭訟於階闥：謗議紛合，浸以成風。夫競榮者必有競利之心，謙遜者亦無貪賄之累，自非上智，焉能不移？在於中人，理由習俗。若重謹厚之士，則懷祿者必崇德以潔已；若開趨競之門，則邀仕者皆戚施而附會。附會則百姓罹其弊，潔已則兆庶蒙其福，故風化之漸，靡不由茲。
今訪鄉閭之談，惟祇歸於裏正，縱使名虧禮則，罪掛刑章，或冒籍以偷資，或邀勳而竊級，假其不義之賂，即是無犯鄉閭，豈得比郭有道之銓量，茅容望重；裴逸人之獎拔，夏統名高：語其優劣也？祇如才應經邦之流，惟令試策；武能制敵之例，隻驗彎弧。若其文擅清奇，便充甲第，藻思微減，便即告歸，以此取人，恐乖事實。何者？樂廣假筆於潘嶽，靈運詞高於穆之，平津文劣於長卿，子建筆麗於荀彧。若以射策為最，則潘、謝、曹、馬，必居孫、樂之右；若使協讚機猷，則安仁、靈運，亦無裨附之益：由此言之，不可一概而取也。至如武藝，則趙雲雖勇，資諸葛之指撝；周勃雖雄，乏陳平之計略。若使樊噲居蕭何之任，必失指縱之機；使蕭何入戲下之軍，亦無免主之效。鬥將長於摧鋒，謀將審於料事。是以文泉聚米，知隗囂之可圖；陳湯屈指，識烏孫之自解。八難之謀設，高祖追慚於酈生；九拒之計窮，公輸息心於伐宋。謀將不長於弓矢，良相寧資於射策？豈與夫元長自表，妄飾詞鋒。曹植題章，虛飛麗藻，校量其可否也。
伏願陛下降明制，頒峻科，千里一賢，尚不為少，僥幸冒進，須立堤防；斷浮虛之飾詞，收實用之良策，不取無稽之說，必求忠讜之言；文則試以效官，武則令其守禦始既察言觀行，終亦循名責實，自然僥幸濫吹之伍，無所藏其妄庸。故晏嬰云：「舉之以語，考之以事。」寡其言而多其行，拙於文而工於事：此取人得賢之道也。其有武藝超絕，文鋒挺秀，有效伎之偏用，無經國之大才，為軍鋒之爪牙，作詞賦之標準，自可試淩雲之策，練穿劄之工，承上命而賦《甘泉》，稟中軍而令赴敵：既有隨材之任，必無負乘之憂。臣謹按吳起臨戰，左右進劍，吳子曰：「夫提鼓揮桴，臨難決疑，此將事也；一劍之任，非將事也。」謹按諸葛亮臨戎不親戎服，領蜀兵於渭南，宣王持勁卒不敢當，此豈弓矢之用也？謹按楊得意誦長卿之文，武帝曰：「恨不與此人同時。」及相如至，終於文園令，不以公卿之位處之者，藎非其所任故也。謹按漢法：所舉之主，終身保任。揚雄之坐田儀，責其冒薦；成子之居魏相，酬於得賢。賞罰之令行，則請謁之心絕；退讓之義著，則貪競之路銷：自然朝廷無爭祿之人，選司有撝謙之士。仍請寬立年限，容其采訪簡汰，堪用者試令職守，以觀能否；參驗行事，以別是非。不實免王丹之官，得人如翟璜之賞，自然見賢不隱，食祿不專。荀彧進鍾繇、郭嘉，劉陶薦李膺、朱穆，勢不雲遠，有稱職者受薦賢之賞，濫舉者抵欺罔之罪，自然舉得才行，則君子之道長矣。
臣聞戎夏不雜，自古所誡，夷狄無信，易動難安，故斥居塞外，不遷中國，前史所稱，其來久矣。然而帝德廣被，時有朝謁，受向化之誠請，納梯山之禮貢，事畢則歸其父母之國，導以指南之車，此三王之盛典也。自漢魏以後，遂革其風，務飾虛名，徵求侍子，喻其解辮，使襲衣冠，築室京師，不令歸國，此又中葉之故事也。較其利害，則三王是而漢魏非；論其得失，是備邊長而徵質短：殷鑒在乎往代，豈可不懷經遠之慮哉？昔郭欽獻策於武皇，江統納諫於晉主，鹹以為夷狄處中夏必為變。晉武不納二臣之遠策，好慕化之虛名，縱其習《史》、《漢》等書，官之以五部都尉，此皆計之失也。若前事之不忘，則後代之黽鑒，此臣所以極言而不隱者也。伏惟陛下德洽區外，仁被左衽，綏懷式遏之方，故無遺策，豈臣庸淺所敢輕議？然而區區之心，有所未盡者也。
竊惟突厥、吐蕃、契丹等，往因入貢，並叨殊獎：或執戟丹墀，策名戎秩；或曳裾庠序，高步黌門。服改氈裘，語兼中夏，明習漢法，睹衣冠之儀；目覿朝章，知經國之要。窺成敗於國史，察安危於古今，識邊塞之盈虛，知山川之險易。或委以經略之功，令其展效；或矜其首邱之誌，放使歸蕃。於國家雖有冠帶之名，在夷狄廣其縱橫之智。雖則慕化之美，苟悅於當時；而狼子孤恩，旋生於過後。及歸部落，鮮不稱兵，邊鄙罹災，實由於此。故老子云：「國之利器，不可以示人。」在於齊人，猶不可以示之，況於夷狄乎？謹按楚申公巫臣奔晉，而使於吳，使其子狐庸為吳行人，教吳戰陣，使之叛楚，吳於是始伐楚，取巢取駕，克棘入州來，子反一歲七奔命，其所以能謀楚，良以此也。又按《漢書》：桓帝遷五部匈奴於汾晉，其後卒有劉石之難，向使五部不徙，則晉祚猶未可量也；鮮卑不遷幽州，則慕容無中原之僭。又按《漢書》陳湯云：「夫胡兵五而當漢兵一，何者？兵刃樸鈍，弓弩不利。今聞頗得漢工，然猶三而當一。」由是言之，利兵尚不可使胡人得法，況處之中國，而使之習見哉？昔漢東平王請《太史公書》，朝臣以為《太史公書》有戰國縱橫之說，不可以與諸侯。此則內地諸王尚不可與，況外國乎？
臣竊計秦並天下，及劉項之際，累載用兵，人戶凋散，以晉惠方之，八王之喪師，輕於楚漢之塗地。匈奴冒頓之全實，過於五部之微弱，當曩時冒頓之強盛，乘中國之虛弊，高祖餒危平城，而冒頓不能入中國者何也？非兵不足以侵諸夏，力不足以破汾晉，其所以解圍而縱高祖者，為不習中土之風，不安中國之美。生長磧漠之北，以穹廬堅於城邑，以氈罽美於章紱，既安其所習，而樂其所生，是以無窺中國之心者，為不生漢故也。豈有心不樂漢，而欲深入者乎？劉元海五部離散之餘，而卒能自振於中國者，為少居內地，明習漢法，非元海悅漢，而漢亦悅之。一朝背誕，四人響應，遂鄙單於之號，竊帝王之寶，賤沙漠而不居，擁平陽而鼎峙者，為居漢故也。向使元海不內徙，止當劫邊人繒彩曲糵，以歸陰山之北，安能使王彌、崔懿反為其用耶？當今皇風遐覃，含識革麵，凡在虺性，莫不懷馴，方使由餘效忠，日磾盡節。以臣愚慮者，國家方傳無窮之祚於後，脫備預不謹邊臣失圖，則夷狄稱兵，不在外方，非所以肥中國，削四夷，經營萬乘之規，貽厥孫謀之道也。臣愚以為願充侍子者，一皆禁絕；必若先在中國者，亦不可更使歸蕃，則夷人保疆，邊邑無事矣。
