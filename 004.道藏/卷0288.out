草土臣九齡言：伏奉去年十二月十四日制，複臣中書侍郎同平章事者。外沮公望，內奪私情，餘生力微，哀怖殞絕，臣誠哀誠懼死罪死罪。臣伏以宰相所職，讚理庶事，陶冶太和，以遂萬物，苟非所任，有受其殃。臣實單人，本無大用，況在難疚，觸緒哀迷。矧以素所不堪，加之荒塞，而軍國事重，翼亮誠難，臣獨何人，謬居此地？退省所有，負敗將及。雖願感恩扶力，匍匐祇命，其如塵玷聖鑒，汙辱台衡，於國非急，於禮虛廢。臣比年限役，多闕晨昏，疚疢之際，遽乖救藥，凶諱之日，遠隔追攀，而星霜未周，冠冕載道。是以庭闈昔絕，几筵今阻，凡曰名教，實所深哀，伏惟睿情，有以永錫。況質言非讓，悲款不文，祈天之心，惟聖所體。實冀哀素有次，喪紀獲終，俯鑒荒迷，乞遂情禮。臣無任感絕哀迫之至，謹詣朝堂奉表陳乞聞，臣誠哀誠懼頓首頓首死罪死罪。謹言。開元二十二年正月二十七日，草土臣張九齡上表。
臣九齡言：伏見千秋節日，王公已下悉以金寶鏡進獻，誠貴尚之尢也。臣愚以謂明鏡所以鑒形者也，有妍媸則見之於外；往事所以鑒心乾也，有善惡則省之於內。故黃帝《鏡銘》云：「以鏡自照見形容，以人自照見吉凶。」又古人云：「前事之不遠，後事之元黽。」元黽亦猶鏡也。伏惟開元神武皇帝陛下聖德之至，動與天合，本已全於道體，固不假於事鑒。然覆載廣大，無所不包，聖道衝虛，有來皆應，臣敢緣此義，謹於生辰節上《事鑒》十章，分為五卷，名曰《千秋金鏡錄》。雖聞見褊淺，所擇不深，至於區區效愚，其庶乎萬一。不勝悃款之至，謹言。
臣九齡言：伏奉四月十四日制，授臣荊州大都督府長史。聞命皇怖，魂膽飛越，即日戒路，星夜奔馳，屬小道使多，驛馬先少，以今月八日至州禮上，誠惶誠恐頓首頓首死罪死罪。臣不即飲氣取死，豈敢輒惜餘命？伏念心無黨惡，死則似同，以此偷生，猶希聖察。臣往年按察嶺表，便道赴使，訪聞周子諒，久經推覆，遙即奏充判官，尋屬臣改官，使亦有替。其後信安郡王禕奏將朔方驅使，便請授官，臣因其嶺外勤勞，因而奏乞。事不敢隱，未至涉私，然進用非人，誠宣得罪。但臣特蒙拔擢，出自宸衷，陛下所用隱微，惟臣而已。伏思報效，竊恃聖恩，每於事端，無所防避，智識雖淺，聲竭則深，微誠區區，義有所在，豈複與此私協，以負累聖鑒？臣雖至頑至愚，不至於此，皇天後土，照臣血誠，夙夜煩冤，欲辨無路。臣聞物有窮者，必訴於昊天；人有痛者，必呼於父母。臣今孤苦，不乞哀於聖君，豈蒙惡聲，遂銜冤以沒代？臣受性愚鈍，闇於知人，稟命舛剝，與此凶會，誠合自死，以謝天威。所以側息苟存者，臣為聖朝所用，既極榮寵。而一朝至此，恐玷明時，在臣微生，有若螻蟻，身名俱滅，誠不足言。今釁咎則然，恩禮猶重，面目有，夙夜唯憂，戴盆望天，豈期上達？又未能宣布聖澤，少答殊私，蹐兢皇，動失次第，無任荷懼兢悚之至。謹附河西經略判官所部朝義郎法曹參軍蘇銳奉表陳謝以聞，臣誠惶誠恐頓首頓首死罪死罪。謹言。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
臣某言：伏見十月十二日敕，伏承皇太子以四月二十一日冊命禮畢。光紹前典，惟懷永圖，神人允諧，動植咸賴。臣某誠歡誠忭頓首頓首。臣聞燕翼貽謀，帝王之大孝；立嫡主器，《禮》《易》之明訓。伏惟皇帝陛下克明峻德，恢纂鴻休，武功有成，文理既定，然後宏三王之教諭，建萬國之元良。凡在生靈，孰不慶幸？臣守官荒服，稱賀無階，竊忭嶺隅，倍萬恒品。無任感悅屏營之至，謹奉表陳賀以聞。
臣聞聖法天則，至理調於元氣；天表聖則，嘉瑞托於群生：將以幽讚王澤，覺悟生靈，知至德之所感，如虛響之必應。伏見開元神武皇帝陛下道孚神化，體合乾行，品物所資，太和罔不葉；圖諜所載，殊祥罔不臻：故郡國上言，日月相繼。臣所部豫章縣，某月某日獲白鹿一，休氣所集，靈質自呈，欲效符祉，易為馴狎。臣謹按《瑞應圖》云：「王者明惠及下，則白鹿見。」又按《孝經·援神契》云：「王者德至鳥獸，則白鹿見。」蓋鹿者仙壽之物，實為禎祥之表，雖時和歲稔，固不假於羽毛；而天意人事，誠欲伸於耳目。臣不勝感慶之至，謹詣某所奉瑞鹿表進以聞，臣誠歡誠喜頓首頓首死罪死罪。謹言。
臣晙言：伏奉今月二十九日制，授臣兵部尚書同中書門下三品。殊常寵榮，妄集疲朽，承恩竊喜，任重惟憂，臣誠歡誠恐。臣伏以虛受之難，魯史誡以量力；滿盈之過，夏載陳其招損。臣階緣試吏，際會登朝，遂得入拜尚書，比天之喉舌；出典方鎮，為王之爪牙。雖忠烈之誠，心知所竭，而績用之美，歲久無聞。今陛下不以為愚，寘之廟堂之上，委以軍國之謀，實恐鼎足不任，鵜翼為刺，退失微臣之守，上累陛下之明。是以永夕九飛，終朝三省，泉穀為懼，冰炭在懷，道雖願於將行，位固慚於幸得。臣已有別狀，具所讓人，猶蒙曲私，未寢嚴命，方欲俯僂恭命，對揚休光，磨鉛效於一割，策蹇同於十駕。臣誠懼塵台謬齒國華，將何以允答鴻私，弼諧大化？拜命祇惕，罔知所為，臣不勝荷懼之至，謹奉表謝以聞，臣誠惶誠恐。謹言。
臣言：臣一昨扈從，西狩岐陽，時以有年，事因農隙，整六軍之眾。修大田之禮，戎卒是訓，威武載揚。屬草淺獸肥，霜清氣殺，詔虞人以即鹿，命荊州而起鳥。陛下親禦弧矢，紆駕林衡，曾不合圍，取其背者。雖有逸群之狡，走險之捷，而飛黃騁轡，縈拂如組，綠沈縱鏑，宛轉若神，必命中於前期，皆應弦而絕倒。其餘變態不測，神妙無窮，非臣瞽言，所能模狀。既而備獻禽之禮，虔薦寢之誠，教人以孝，自天作則。此外效獲，畢賜懿親，兼禁羽騎，無犯宿麥。是行也。典禮斯備，仁恩允洽，三令惟肅，七德以宣。魏武何階，亦紀功於猛獸？周文差擬，將比義於非熊。臣忝籍宗枝，幸陪鑾輅，竊觀神武，冠絕古今，以為載之空言，不若圖之繪事，向所述聖，今皆為真。雖天顏不違，而丹青莫擬，徒極愚思，庶存萬一。謹錄上陳，伏深戰汗，臣誠惶誠恐。謹言。
臣言：臣父某官某名，往曆樞近，誌勤忠益。至於霸王大略，軍國要務，事關興替，言涉箴規，因著十篇，名曰《帝圖秘籙》，將欲獻納，才加撰次。尋屬臣私門殃釁，夙遘閔凶，手澤所存，心瞿不忍，遂未奏禦，猶在緘滕，二紀及茲，遺言將墜。誠愚臣不克負荷，丕揚休烈，俾亡父之業，聖代莫傳，雖忝掖垣，若寘冰穀。伏惟陛下聽政中昃，觀書乙夜，思上皇而合道，恨古人於同時。而臣亡父所論君臣之際，必欲驗之行事，非直垂於空文，誠宣上感宸衷，由沒代而匡補；下藏秘府，因聖君以發明：竟未上聞，伏增悲懼。臣不勝感惕之至，謹繕寫封進以聞。謹言。
臣某言：某至，宣敕旨，賜臣裛衣香麵脂，及小通中散等藥。捧日月之光，寒移東海：沐雲雨之澤，春入花門。雕奩忽開，珠囊暫解，蘭薰異氣，玉潤凝脂。藥自天來不假準王之術；香宣風度，如傳荀令之衣。臣才謝中人，位參上將，疆場效淺，山嶽恩深。唯因受遇之多，轉覺輕生之速。
陛下纂嗣鴻業，將三十年，太子已下，常不離深宮，日受聖訓。今天下之人，皆愛陛下享國日久，子孫蕃育，不聞有過，陛下奈何以一日之閒，廢棄三子？伏惟陛下思之。且太子國本，難於動搖。昔晉獻公惑寵嬖之言，太子申生憂死，國迺大亂；漢武威加六合，受江充巫蠱之事，將禍及太子，遂至城中流血；晉惠帝有賢子為太子，容賈後之譖，以至喪亡；隋文帝取寵婦之言，廢太子勇而立晉王廣，遂失天下：由此而論之，不可不慎。今太子既長無過，二王又賢，臣待罪左右，敢不詳悉。
五月二十日，宣義郎左拾遺內供奉臣張九齡謹再拜死罪死罪，上書開元神武皇帝陛下：臣所以上事，以臣愚見，並當時尢切，不敢飾詞，伏願陛下親覽可否之宜，幸甚幸甚。臣伏以陛下自克清內難，光宅天下，常欲躋人於富壽，致國於太平。聖慮每勤，德音屢發，然猶黎人未息，水旱為憂，臣竊伏思之，有由然矣。臣聞乖政之氣，發為水旱，天道雖遠，其應甚速。昔者東海枉殺孝婦，旱者久之，一吏不明，匹婦非命，則天為之旱，以昭其冤。況今六合之閒，元元之眾，莫不懸命於縣令，宅生於刺史，陛下所與共理，此尢親於人者也，多非其任，徒有其名，致旱之由，豈惟孝婦一事而已？是以親人之任，宜得其賢；用才之道，宜重其選。而今刺史縣令，除京輔近處雄望之州，刺史猶擇其人，縣令或備員而已，其餘江淮隴蜀三河諸處，除大府之外，稍稍非才。但於京官之中，出為州縣者，或是緣身有累，在職無聲，用於牧宰之閒，以為斥逐之地；或因勢附會，遂忝高班，比其勢衰，且無他責，又謂之不稱京職，亦迺出為刺史。至於武夫流外，積資而得，官成於經久，不計於有才。諸若此流，盡為刺史，其餘縣令已下，固不可勝言。蓋庶所係，國家之本務，本務之職，反為好進者所輕；承弊之人，每遭非才者所擾：陛下聖化，從此不宣，皆由不重親人之選，以成其弊，而欲天下和洽，固不可得也。
古者刺史入為三公，郎官出宰百里，莫不於其所重，勸其所行，臣竊怪近俗，偏輕此任。今朝廷卿士，入而不出，於其私情，遂自得計。何則？京華之地，衣冠所聚，子弟之閒，身名所出，從容附會，不勞而成，一出外藩，有異於此。人情進取，豈忘於私？但立法制之，不敢違耳，原其本意，固私是欲。今大利在於京職，而不在於外郡，如此，則智能之士，欲利之心，日夜營營，寧有複出為刺史縣令？而陛下國家之利，方賴智能之人，此輩既自固而不行，在外者又技癢而求入，如此，則智能之輩，常無親人之責，陛下又未格之以法，無迺甚不可乎？故臣愚以為欲理之本，莫若重刺史縣令，此官誠重，智能者可行。正宜懸以科條，定其資曆：凡不曆都督刺史，雖有高第者，不得入為侍郎列卿；不曆縣令有善政者，亦不得入為台郎給舍郎；雖遠處都督刺史，至於縣令，以次差降，以為出入；亦不得十年頻任京職，又不得十年盡任外官。如此設科，以救其失，則內外通理，萬姓獲寧。如積習為常，遂其私計，陛下獨宵衣旰食，天下亦未之理也。
又古之選用賢良，取其稱職，或遙聞而辟召，或一見而任之，是以士修素行，不圖僥幸，群小不逮，亦用息心，以故奸偽自止，流品不雜。今天下未必理於上古。而事務日倍於前，誠為不正其本，而設巧於末。所謂末者，吏部條章，動盈千百，刀筆之吏，辨析毫釐，節制搶攘溺於文墨，胥徒之猾，又緣隙而起。臣以為始造簿書，以備用人之遺亡耳，今反求精於案牘，不急於人才，亦何異遺劍中流，而刻舟以紀？去之彌遠，可為傷心。凡有稱吏部之能乾，則曰從縣尉與主簿，從主簿與縣丞，斯選曹執文而善知官次者也，惟據其合與不合，不論賢與不肖，大略如此，豈不謬哉？陛下若不以吏部尚書侍郎為賢，必不授以職事，尚書侍郎既以賢而受委，豈複不能知人？知人之難，雖自古所慎，而拔十得五，其道可行。今則執以格條，貴於謹守。幸其心能自覺者，每選於所拔亦有三人五人。若又專固者，則亦一人不拔，據資配職，自以為能。為官擇人，初無此意，故使時人有平配之議，官曹無得賢之實，朱紫同色，清濁不分，是於聖朝有何裨益？故臣以為選部之法，弊於不變，變法之易，在陛下煥然行之。假如今之銓衡，欲自為意，亦限行之已久，動必見疑，遂用因循，益為浮薄。今若刺史縣令，精核其人，即每年當管之內，應有合選之色，先委考其才行，堪入品流，然後送台，台又推擇，據所用之多少，為州縣之殿最：一則州縣慎於所舉，必取入官之才，二則吏部因其有成，無多育纖之數。縱有不在送者，妄起怨端，且猶分謗於外台，不至喧嘩於南省。今則每歲選者，動以萬計，京師米物，為之空虛，豈多士若斯？藎渝濫至此。而欲仍舊致理，難於改制，祇益文法煩碎，賢愚渾雜，就中以一詩一判，定其是非，適使賢人君子，從此遺逸，欺亦明代之缺政，有識者之所歎息也。
夫天下雖廣，朝廷雖眾，而士之名賢，誠可知也。若使毀譽相亂，聽受不明，事將已矣，無複可說。如知其賢能，各有品第，每一官缺，而不以次用之，則是知而不為，焉用彼相？借如諸司清要之職，當用第一之人，及其要官闕時，或以下等叨進，以故時議無高無下，惟論得與不得，自然清議不立，名節不修，上善則守誌而後時，中人則躁求而易操。其故何哉？朝廷若以令名而進人，士子亦以修名而獲利，而利之所出，眾則趨焉。已而名利不出於清修，所趣多歸於人事，其小者苟求輒得，一變而至阿私；其大者許以分義，再變而成朋黨：斯並教化漸漬，使之必然。故於用人之際，不可不第高下，若高下有次，不可妄幹，天下士流。必刻意修飾，思齊日眾，刑政日清，此皆興衰之大端，焉可不察？《易》曰：「蘆嶔堅冰至。」言聖人之見，終始之徵矣。臣今所言上刺史縣令等事，一皆指實，縱臣所欲變法，不合時宜，伏望更發睿圖，及詢於執事，作為長算，振此頹風，使官修其方，人受其福，天下幸甚。伏惟陛下聰明神武，動以聖斷，正當可為之運，未行反本之法，微臣企竦竊有所望，伏劄毀留宸眷，稍覽愚誠，必無可施行，棄之非晚。不勝塵露裨補之誠。
右：臣等伏見邠王守禮等表並答制，以薛王業有疾，聖情軫慮，宿夕之閒，容發遂變；又尋繹致倦，假寢通神，因獲異方，頓解危惙。誠陛下友愛之至，冠於皇王，急難之情，達於神道。所以諸王陳請，願書竹帛，然猶讓此歸美，推而不居。聖德謙衝，固難名於廣大；臣子之誌，敢忘義於昭宣？況臣等近侍軒墀，倍百恒品，望以邠王等狀宣付史館，謹錄狀奏聞，伏聽敕旨。
右：未經旬時，慘恤相次，聖情友愛之至，屬此天倫之戚。伏聞寢膳，有改乎常，臣等下情不安，夙夜惶灼，伏願抑損恩命，衝用道心，以承宗社之重，以慰臣庶之望，天下幸甚。臣等不勝倍是恒情之至，謹奉狀以聞，死罪謹奏。
右：臣等伏以至道無名，常善救物，所以鎮彼澆競，登諸福壽，而古今殊論，穿鑿多門，徒廣津梁，何階閫閾？伏奉恩敕，賜臣等於集賢院與諸學士奉觀《禦注道德經》及疏本。天旨元遠，聖義發明，詞約而理豐，文省而事愜，上足以播元元之至化，下足以闡來代之宗門。非陛下道極帝先，勤宣祖業，何能回日月之晷度，鑿乾坤之戶牖？使盲者返視，聾者聳聽，蒙蔽頓祛，沈迷有適。凡在率土，實多慶齎，無任忻戴忭躍之至，請宣付所司施行。
右：畿輔之閒，秋來少雨，聖心有軫，稼穡惟憂。德至於天，慶自嘉節，實有神應，旋降甘雨，使將枯之苗，有同於再熟；已息之望，不意於萬人。臣有限不獲當時稱慶，無任悚踴之至。
右：臣伏以皇太子是天下之本，為國之貳，今則睿質漸長，猶在深宮，所與近習者，未必皆正人端士，安於逸樂，久則性成。是以古者明王，恐其若此，雖在赤子，先之以教，必使耆儒碩德，為之師保。故《大戴禮》云：「周成王在繈褓之中，太公為之太師，教之順也；周公為之太傅，傅其德義；召公為之太保，保其身體。是故成王能聖，周道用康。」秦始皇使趙高傅其太子胡亥，因之以台獄，所習者非斬劓人，則夷人之三族也，胡亥即位，秦氏以亡。則明人之性情，莫不由習，若近正人，聞正事，雖欲為惡，固已不忍；若親近細人，不聞教，諭縱欲行善，猶未知所適：此必然也。胡越之人，生則聲同，長則語異，蓋聲者天然，語者所習，習於胡則胡，習於越則越：故知成於所習，不可不慎。臣伏願詳擇典故，徵用名賢，執經勸學，朝夕從事，俾皇太子得於所習，天下幸甚，謹奉狀以聞。謹狀。
右件：婦女事緣褻，縱兩縣檢括，有所阿容，即願宣付憲司，糾摘其罪。今便收捕入內，別加推逐，道路有雲，何急於此？若在外勘當，慮以相寬，其餘法獄，豈皆應就內：始可以杜其請托，方益威嚴？便是法不肅而吏不懼，其弊尢重於別宅者也。昔漢丞相府尚不按吏，誠以務在尊崇，體不可失。況天子中禁，而有此名，丞尉極微，所緣至小，固不足以塵默聖聽，雖在內曹，外議切切，未為得所，即有聞知，不敢不奏。謹狀。
右：高力士宣奉敕，張守珪所進送突厥生口，具問知委曲，故令劉思賢去者。臣等伏以北虜凶狡，誠亦難保其心，然陛下以恩澤懷柔，歲月已久，使彼豺武，頓改頑暴，以事觀察，信然不虛。何者？昨李佺使回，虜亦具雲東下，中閒或言難信，至今果如所說，即是輸誠於國，未有他詐。且契丹等翻覆，或往或來，今其東討，雖未稟命，在於夷狄，亦不可責於常理，若因而屠之，亦便除患。陛下先有聖料，以為如此，臣等常竊誌之，固非所及。今其來也，若契丹等偶勝，北虜勢衰，因而乘之，滅其大半，審料必取，始可決行。事若不然，而軍將妄動，徒結大隙，亦以不信，為國生患，莫甚於此。臣伏以在邊諸將，苟利一軍，便即行之，以邀榮賞，不思遠計，誠是大失。今劉思賢往，望將降書處分守珪，必為遠圖，無得妄動，防約諸將，使知聖心，縱虜庭聞之，尢彰天澤。未審可否，謹錄狀奏聞。
右：奚、契丹尢近邊鄙，侵佚是慮式遏成勞，臣庶常情，惟欲防禦，所謂長策，無出此者。陛下獨斷宸襟，高奪群議，以為頓兵塞下，轉粟邊軍，曠日持久，役無寧歲，若不因利乘便，一舉遂平，使遷善者自新，為惡者就戮，事若不爾，無息我人；且令大兵臨之，凶徒必潰，不出此歲，當並成擒。臣等初奉聖謀，高深未測，及聞凱捷，晷候不差，而兩蕃遺噍，莫不稽顙，緣邊戍卒，鹹以返耕，臥鼓滅烽，誠自此始。斯皆陛下睿謀先定，神武非常，觀變早於未萌，必取預於無象。伏以成功不宰，君人所以為量；有美不宣，臣子所以成罪：臣雖蒙瞽，安敢無言？既預聞始謀，又幸見成事，豈可使天功虛往，而日用不知？竹帛相傳，複紀何事？請具狀宣付史館，垂示將來，仍請將吏等刊石勒頌，以紀功德。臣某等不勝區區忭躍之至，謹奉狀以聞。謹奏。
右：臣等今日於九齡處，伏見集賢院奉注禦敕前件，經墨敕批答，兼九齡說。睿思幽讚，元關洞辟，微言奧旨，廓然昭暢。臣等近識，暗於大道，粗聞九齡此傳，便若已有所得，欣戴感悅，誠不克任。伏惟陛下天縱無方，有來斯應，萬殊一貫，三教同歸。伏望降出禦本，使內外傳授，則冀明積劫之重昏，納群迷於正覺。朝聞夕死，尚不足吝，顧此輕生，於焉何幸？臣等不勝忭躍之至。
右：臣今日麵奉進止，西幸有曰：「般運已去，仍聞京畿百姓，猶有未安。倘來歲未熟，下無所向，朕雖至彼，複有何情？欲延期至來冬，待看穀麥，卿等商度，以為何似？」臣等具奏：洛陽城闕，雖曰皇都，至於宮苑之閒，制度本狹，然風土氣候，不甚宜人。陛下以萬姓為心，萬姓以陛下為命，億兆所係，誠在聖躬，聖躬若安，何顧小小？陛下遂當寧動色，再降德音：「苟利於人，朕何顧惜？」發言惻隱，感動神祇。臣等幸聞至言，不覺承睫，聖恩愛育，遂及於此。又敕臣等商量進來者，湛恩至德，焉可使朝臣不知？聖君鴻名，不可令史官無述。臣望宣聖旨，改用來年十月幸西京，仍望具將本狀，遍示朝列，並宣付史官等。臣不勝感戴踴躍之至。
右：臣奉敕，今日於安國觀行香，伏見天恩為寧王及故惠宣代國金仙公主共寫一切道經四本。伏以睿恩友愛，情深天屬，生成之德，無隔存亡，利益之資，方宏道要。諸經畢繕，景福雲集，稱讚茲日，功用有成，教義是先，誠所感慶。臣無任欣戴之至，望宣付史館，奉狀以聞。謹奏。
右：高力士宣示臣等張待賓表。臣等前因奏事，親承聖旨，懸料數日當有捷書，及此使至，皆如睿略。但狂胡背誕，圍逼軍州，凶力固已困窮，邊城一無所損。臣等伏料此賊，早是破傷，大眾遠來，窬月迺去，馬羸則多死，人苦則計生，本是烏雜之徒，足徵破亡之漸。此皆皇威遠讋，氛祲坐銷，豈伊邊人，所能自保？臣等幸忝樞近，承奉聖謨，邊捷有符，不勝慶悅。謹奉狀陳賀以聞，仍望宣付史館。謹奏。
