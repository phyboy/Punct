夫誌道莫先於無欲，福善莫大於有後：始而晦跡，終不近名，非道德之合歟？生我勞臣，立於遠績，非善慶所致歟？所謂伊人，其在牛公者矣。公諱意，字某，其先子姓，實始殷後。有牛父者，則宋之大夫，允裔蕃衍，人物更盛。邯為護羌校尉，崇為隴西主簿，遂家隴上，是稱冠族。其後因官安定，爰處鶉觚，今為郡人，亦既重代矣。公之族祖，有奇章公者，隋室宗臣，風流篤厚，典章損益，百代可知，天下稱之，地靈斯在。大父通，秉誌高尚，守道不攜，當時交辟，辭疾不起。父會，弱齡早代，有才無祿。
公夙遘閔凶，終鮮兄弟，性具純至，孝思罔極。幼以孑立，誌不違邦，與道為徒，求仁自我，不屑軒冕，考槃邱園，雖雲屢空，晏如也。六郡自古五方雜錯，負力怙利，上氣好武，人庶相放，風俗不純。及公衝和，其返真樸，外以義行格物，內以默致頤神，不飾智以驚愚，不棄同而即異，有恒其德，無斁於人，鄰落為之變風，狼戾以之率化。公既浮雲不議，介石惟一，或勸之仕，但笑而不言：飛鴻冥冥，胡可量也？開元六年，隨子西征，以就色養。春秋高矣，道茂年衰，魂氣其歸，賢達共盡。越五月，寢疾終於伏羌之官舍，時年七十有六。冬十一月，歸葬於北原。夫人同郡王氏，不享偕老，先是即代。母儀婦德，宋子齊薑，自歸於我，宣爾家室，不有配備，曷生此子？有子仙客，為國之良，用商君耕戰之圖，修充國羌胡之具，出言可複，所計而然，邊扞長城，主恩前席。且以子貴之義，有加父存之禮，元澤下逮，素風激揚，陰德所流，大福斯至。十八年，有詔贈涇州長史。二十二年冬，且有後命，贈使持節涇州諸軍事涇州刺史，夫人追封太原郡夫人。於戲！存而累仁，沒有餘烈，福自昭於元體，道非冀於異時。及其影響同符，寵光如答，雖鬆楸已拱，而章紱載華。死如可作，無異會稽之節；生苟為恥，安用雁門之肉？貴與不貴，可不然乎？嗣子銀青光祿大夫太仆卿判涼州持節河西節度使兼隴西群牧都使支度營田使隴右采訪處置使攝禦史大夫隴西縣開國子仙客，叩心追遠，號天莫逮，以為先美藎闕，後嗣有愧，且澤漏幽壤，得不銘恩，名典本州，豈徒錫羨而已！銘曰：
隴上多豪，山西好武。使君貞獨，幼不她稀。惟道為徒，與代立矩。善有餘慶，風亦變古。不學而知，不行而至。跡有相混，名無自異。出入百年，終始一意。福流於後，神明其事。行止於身，用存元體。厥子嘉績，中朝縟禮。邙回壟隧，門重旌棨。逸人之墓，今同郡邸。
夫官雖序賢，誌道者不常有位；才雖屈命，福善者未必無後。子夏文學之達，以為富貴在天；於公決曹之平，則雲子孫由我：蓋不享當代，生數猶奇，流慶後人，互體迺用，亨之會也，藎有原焉。公諱處貞，字虔求，東平人。曾祖北齊幽州長史府君諱贇，祖隋貫州中正府君諱伽，考渝州清池令府君諱師。昔伯夷佐唐，實典三禮，四嶽佐禹，用平九州。虞夏以功而見封，申呂因邑而命氏，惟時厥後，奕代丕承。公正性之有自來，直道之不充詘，嘉勇退之乂德，避近名之未然。越在弱齡，棲遲事外，用光本於藏曜，履行斯於滅跡。不遠於仁，行之斯至；不苟於義，方之自正。佐一郡而即安，居九夷而匪陋，始不然者，公何掾於東裔哉？起家授元州司戶參軍，晏如也。言旋初服，遂從所好，外物之概，不離於風塵；遠子之言，惟聞於《詩》、《禮》：所謂溫良淑慎，無競伊人者歟？天冊二年夏四月，遇疾終於家，春秋五十有二。開元十四年冬十一月，葬於邑城西南四裏原，夫人北地傅氏祔焉。夫果於立誠，靜以俟命，力不足者則不疚，運不至者則不憂，物情之難，及我而易。是以名利眾之所欲也，公則澹泊之；德義人之所鮮也，亦克蹈籍之：如此而神不勞，福不流，未之有也。
有四子：長曰元知，今左威衛司戈；次曰元悟，中散大夫使持節鄜州諸軍事守鄜州刺史；次曰玄智，左威衛執戟；次曰元爽，左衛長上。惟元悟至大官，此其教忠有舊，服義無斁，好爵是與，餘慶所貽，入為王門之長，出居邦伯之列。屬恩推子貴，名彰身後，事有光於冥漠，德迺發於馨香，三命為大夫，百代稱先子，孝理所賜，邦族為榮。開元十七年，有制贈公慶王友，夫人贈河閒郡君。異人之符，至是斯驗，惟神之鑒，謂之不欺。公之女孫曰東平郡夫人，冠軍大將軍右監門衛大將軍渤海高公之夫人，鄜州刺史之女也。冰玉相輝，椒蘭同馥，由福履於君子，與嘉會於善人。齊薑於歸，魚軒華以照路；鄜畤之往，熊戟殷其若雷。有車服而始大，蘆嶔露而追遠。於戲！食於舊德，無忝爾之奉先；樹之休聲，有以見其歸美。銘曰：
赫赫我祖，惟師尚父。泱泱大風，悠悠終古。施於礻迺裔，憲是文武。我美其濟，我則她稀。雖匪高位，亦惟碩德。我王之友，彼夫之特。既貞且亮，宣語而默。投足皆安，終身不忒。峨峨積善，以福後人。蚃家慶，煒煌宗姻。瞻彼鬆檟，錫之絲綸。今也追飾，實為先臣。先臣伊何？宣其有後。誌之所尚，義無所苟。身雖既沒，名豈虛受？立德在茲，亦雲不朽。
公諱仁瞻，字某，趙郡房子人。其先自段幹木至柏仁侯，皆以醇德茂功，奮於上世。始於藩魏，終而將趙，其名不殞，遂濟於今。五代祖後魏中書侍郎始豐懿侯璨，璨生徐州刺史始豐順侯元茂，元茂生趙郡太守府君諱子雲，子雲生駙馬都尉直閣將軍府君諱道宗，道宗生齊尚書兵部郎中府君諱山壽，公即郎中府君之子。仍世濟美，在邦攸宣，故我公稟靈中和，履道元吉。以學則探其奧旨，見聖人之心；以行則踐其嘉言，合君子之度：以故動為人譽，名迺日宣，義府孔修，德輿雲遠，固未可量也。隋大業中舉孝廉，洎唐興，調棣州司戶參軍，凡遷磁相二州總管府戶曹參軍宣州錄事參軍。莫不事人以直，反身於誠，處卑能安，敬長則順，故光輔郡將，周爰谘度，自州徂州，或嘯或諾。既而遷金鄉、晉陵二縣令，精誠以庀事，善教以長人。四封用孚，三英以粲，彼蒲與密，獨何有焉？以課最遷歸州治中郢州司馬，加朝散大夫，行果州長史。盤桓參佐，未複公侯，道非吾行，德無必貴，遂以沒代，豈命也夫？某年月，卒於官舍，享年若干。及喪至自蜀，而葬不歸趙，迺卜宅於許，封樹汝墳，子孫遂家，亦既重代。至開元中，公之孫曰察，以古諸侯之祿，奉先大夫之祀，晝遊本郡，輝光前烈，非清白以遣，善慶之餘，保艾爾後人，亦何以臻此？於是蘆嶔為感，恭惟春秋之事；刻石是圖，俾揚祖宗之業：斯善繼者也。敘而誌之，銘曰：
長史英英，作為世程。動合稚度，綽有令名。以之入官，從事而昇。以之佐郡，為政孔明。悠悠上天。曷不貴德？終於參佐，孰雲邦國？孝孫其昌，餘慶迺彰。宰樹蒼蒼，徽音不忘。
君諱元祐，字某，趙郡房子人。祖山壽，齊尚書右丞兵部郎中；父仁瞻，朝散大夫果州長史：係德所載，見於先碑。公懿列無忝，雅有風度，體和而韻，緡之以絲；性婉而文，受之以采。故好學不倦，而墳典必精；慮善以動，而規矩皆中。悉心存乎道義，餘力文章，人以美談，日聞休譽。弱冠舉進士，調補同州參軍，換瀛州司戶參軍。以素所履，以施有政，居獲乎上，往得其中。無不嚴祇，長吏之所嘉歎；無不崇讓，同官之所厭服。宣爾戩穀，光昭令圖，如顏子之不幸，豈卜商之雲命？某年，卒於官舍，春秋若干。公家代尚儉，子孫是式。初先大夫之喪也，清白以遺，而果無私積；高燥是營，而庶有餘慶：豈所謂不戀本達也，無懷土以重遷；不傷生仁也，無困財以乏祀。夫然，趙之北際，何必故鄉？許之東偏，亦雲樂國：故喪之歸也，遂窆於斯。及嗣子察，受教義方，能纂德業，服事華發，潔身清朝。天子方差擇其良，惠恤於下，由是解印少府，剖符本州。衣繡而歸，雖榮之在晝；重茵以坐，而養不逮親：結諸心，形諸色，孝子之誌，國人所稱。於是乎歸美以揚先，撰德以示後，藎蒸夷之義也，得無述焉？銘曰：
倬李侯，代載德。行時範，言士則。三英粲，百夫特。肥而家，華而國。美無度，命不融。足方騁，途斯窮。子餘慶，享次嵩。我丕訓，藹遺風。
後漢高士徐君，諱稚，字孺子，南昌人也。先生受天元休，含道傑出，生知而上，貫之以一，體資清純，動適元妙。知道之將廢，迺窮而獨善，躬耕取資，非力不食，鄰落所處，率化無訟。在漢之季，遭時溷濁，不抗跡以庇物，故退棲山林；不苟利以辱身，故進無祿位。五辟宰府，四察孝廉，又舉有道，就拜太原太守：皆辭疾不起。延嘉二年，尚書令汝南陳蕃、仆射南郡胡廣相與上疏，極言先生宣為輔弼，協和人神，漢桓帝猶能安車玄纁，備禮徵聘，而竟不屈誌，知時之不可支也。然而諸公嘉招，雖不之屑就，及聞薨卒，徒步吊祭，禮有所尚，隻雞不薄；意有所加，生芻為貴。士之感義，實衰世之有補；人而見德，俾後生之可尋：其廢中權，行中慮，皆此之類也。昔者夷、齊介潔而遠去，沮、溺野逸而離群，顏闔鑿壞以遁逃，接輿狂歌而詭激：此誠作者，或類沽名。夫有所不為，誌則偏也；無適不可，用之極也。先生則貶絕在心，而經修於世：純儉以存戒，博愛以體仁，應物以會通，全已以歸正。漢庭所以宗其德，天下所以服其行，豈與彼數子直逕庭而已哉？靈帝初欲蒲輪聘，會先生以疾終，時年七十二。有子曰委登，篤行孝悌，亦高尚不仕。皇唐開元十五年，予忝牧茲郡，風流是仰，在懸榻之後，想見其人；有表墓之儀，豈孤此地？則先生之德，其可沒乎？銘曰：
靈芝無根，醴泉無源。角立傑出，先生斯存。英英先生，德不可名。麟出無應，鴻飛入冥。道高事遠，跡陳名劭。勒石舊邦，以觀其妙。
有唐瀘溪令晉國趙君，諱某，字某，終於其位。嗚呼！魯史既沒，稱行者不在茲乎？荀孟以來，論命者亦何謂也？放其言而無苟，作合迺遷；行其誌而不回，與權必遂。故道每屈於位，身必後於時，而猶守真不奪，固窮自若，立誠者既獨其所善，尚德者徒隨而為名。名非欲彰，以美實而自著；位非欲下，以屬守而遂卑：此由命而然歟？為自我而然歟？無代無之，而今實續之矣。公太祖盱，北齊河閒太守，因家於饒陽，亦既重代，今為饒陽人也。曾祖北齊幽州大總管，大父隋钜鹿大中正府君，烈考范陽令府君，皆累行積慶，以貽於後，正性直道，遂鍾於公。
公剛潔不群，精明獨斷，非義所在，不以利汙名；非禮所安，不以跡傷教：有立卓爾，童丱而然，既學大成，紛綸博綜。將求祿養也。而俯就鄉舉，尋而明經登科，補太子正字，又改射洪尉，皆以逮親自乞，執政哀之，遂屈換定襄尉，公欣然而捧檄矣。秩滿，轉洪洞主簿永城丞。時縣宰敗類，公止之不可，雖盡同官之心，且急下人之病，義形於色，彼用我讎。此貪而無親，難與心競；公剛亦不吐，迺邁力爭。迄用上聞，因而坐免，邑中黔庶，莫不谘嗟，求而得仁，退則無慍矣。迺返初服，遨遊墳索，精義致用，清風被物。或太守谘訪，偃息自若，或諸儒稽疑，廢疾皆起。是時中書侍郎河東薛元超，人倫之表也，將命河朔，實舉廢滯，企我休風，延以殊禮，立譚體要，大見嗟稱，以故表聞，其庶乎簡在帝心。會有陰忌之譖，實為無妄之禍矣，進既曾母致疑，退而賈生投吊：不無故也。以此左遷瀘溪丞，公竟不自列，窮則體命，雖在幽暗，鬼神不欺，苟推忠誠，蠻貊何陋？時縣無長史，政則我由，未歲月而已成，無溪穀而不悅。互鄉自專之子，左言難曉之民，翕然同辭，乞為父母。於是詣闕投疏，至於再三，朝廷允之，則授瀘溪令。公聿副誠請，增修德化，迺鄒魯設教，而夷楚變風。迨公遷殂，闔境號慕，古人遺愛，何以加也？遺令戒子留葬洛陽，斯又不戀本達也。有子曰皇，曆官侍禦史尚書郎洪州都督，霜露既變，則感念以時，陵穀有遷，而音徽何代？君子所懼，於斯譔德，銘曰：
洛趙侯之德，好是正直。令儀令則，不回不忒。實邦之選，彼夫之特。玉堅而折，膏明自煎。辰陽於遠，漵浦回。下邑已矣，君子殲旃。遺令桐鄉，歸魂崇芒。瞻彼有洛，維水泱泱。德音不已，於是揚揚。
序曰：正其身，君子所以慎德；敏於行，吉人所以寡辭：或道之，或處之，是亦正命。命之將行，利有攸往，則行不家至而人勸，言不麵命而事濟，不為跡而實以阜蕃，不沽名而聲以遹駿：夫如是者，存乎其人，故河南少尹竇公，藎有之矣。公諱某，扶風平陵人。自後魏大將軍侍中永富公至烈考瀛州刺史贈刑部尚書莘國公六葉矣，皆增華卿族，見重公朝：四國於藩，四方於宣，龍旂承祀，六轡耳耳。公所謂盛德必祀，承簡子之始大；積善餘慶，是哀伯之有後。故生則靈知，長而純固，既白而受采，亦黃以通中，天假不器之性，人服自然之理。而況於文雅緣飾，誌業孔修，引伸足以長人，動用足以利物。既學從政，其歸簡易，形有方殊，道以一貫，人致一意而已，我迺萬目盡張。故其始也，以明經上第，授彭州參軍事。詢謀郡將，器異甚厚，所遇森然，其言固矣。如山之為，始於覆簣；如江之導，終以方舟。於是累遷至於薛王友讚善大夫。燕王築館以待士，漢儲立苑以招賓，當其推擇，莫匪賢俊，議者惟允，而公在焉。
然由韞櫝隋和，十城空其價；卷驥騄，千里未之騁。及其用也。再入尚書郎，遂為洛陽令。三台雅望，一時精選，舊章資以彌綸，利器呈於盤錯，出宰百里，實推三河。其賦政則必反於其身，亦既誠信被之於物，是為惠懷。故雖二州餘弊，憸巧而難理；五郡尤劇，權傾而多奸：莫不可使由之，令自求之，善處中於下韝，能合契於遊刃。至於厘舉風俗之謬，裁正人倫之經，務勸衣食之原，調均徭賦之事：本為已任，無閒人言。故視事窬四年，通而不倦；遺德在百姓，久而益彰。非夫明允宣和，優柔博約，自我之不忒，為人之攸暨，亦曷由臻茲？厥有洛陽所謂賢令者，則周紆、王渙、孔翊、祝良，公實續之，誰其似之？屬天子建中都，營新邑，資爾亞尹，伊其董司，朝選其人，公首斯舉。以故稍遷河中少尹，且有後命，廢府而複遷河南焉。以公之歸，從人之望，官則改次，政無易方，以佐理王都，以表則天下。而年不克祚，位不光寵，遇暴疾而卒，悲夫！是歲有唐開元之九年，春秋五十有六。
公以孝友為體，一變而迪忠信；以明恕為用，再變而致循良：故所行無擇，所事無巧，有恒其德，終且溫溫；不伐其功，昭然赫赫。所以遺愛固結，必在何武之去；稱誦斯深，惟恐子產之死。已而神道欺而不福，物情喪其所賴，人之不幸，今也雲亡！及喪之西歸，則人吏致哀，道路相屬，得人心如此，其旨可知。冬十一月，葬於北原，後之人或者將遊於斯，歎於斯，彼其與歸，我迺不朽矣。其子八人，長曰某，次曰某，家有太邱之德，裏以高陽之名。夙構閔凶，能哀傷以殆滅；匪革其道，懼功伐之不傳。俾予為文，以敘孝子之誌。銘曰：
綿綿瓜瓞，少康遺烈。靈則長兮，莫莫葛藟。王孫承祀，世其昌兮。而我實續，如金如玉，載錫光兮。谘亞尹之德，柔嘉維則，揚令聞兮。惟別駕之功，邦國不空，胥詠兮。不競不絿，不剛不柔，以成政兮。德之修好，神之所勞，實降祥兮。有美有度，曷不允祚，今則亡兮。我著名節，俾無泯滅，惠無疆兮。
大唐有天下一百十三年，開元十有八載，龍集庚午，冬十二月戊申，開府儀同三司行尚書左丞相燕國公薨於位，享年六十四。嗚呼哀哉！皇帝悼焉，素服舉哀，廢朝三日，迺下制贈太師，藎師傅之舊恩，禮有加也。詔葬先遠，喪事有日，又特賜禦詞，表章琬炎。公義有忘身之勇，忠為社稷之衛，文武可憲之政，公侯作扞之勳，皆已昭昭於天文，雖與日月爭光可矣。公諱說，字道濟，范陽方城人。晉司空壯武公之裔孫，周通道館學士諱弋府君之曾孫，慶州都督諱恪府君之孫，贈丹州刺史刑部尚書諱騭府君之季子：自上世積慶，及公而祥發。神明所府，道德為樞，生以寧濟，幼而休祥，鷹揚虎視，英偉磊落，越在諸生之中，已有絕雲霓之望矣。初天後稱制，舉郡國賢良，公時大知名，拔乎其萃者也。起家太子校書，迄於左丞相，官政四十有一，而人臣之位極矣。尚書國之理本，公悉更之；中書朝之樞密，公亟掌之。休聲與偕，升降數四，守正而見逐者一，遇坎而左遷者二，其餘總戎於外，為國作藩，所平除者，惟幽並秉節鉞而已。至若三登左右丞相，三作中書令，唐興已來，朝佐莫比。藎聖賢之運有會，師臣之道欲行，人雖求多，我每餘地，馨香之發，敷聞自久。宣其翊戴聖後，師範百寮，功烈過於如神，德聲出於鹹一：此固與版築崛起，屠釣作合之類，亦雲異也。
公誌元遠，而性高亮，未嚐自異，會節迺有立，何所不可？體道以為宗，既定國於一言，亦保身之大雅。其於經理代務，雜以軍國，決事如流，應物如響，紛綸輻輳，其猶指掌。及夫先聖微旨，稽古未傳，缺文必補，墜禮鹹甄，與經籍為笙簧，於朝廷為粉澤，固不可詳而載也。始公之從事，實以懿文，而風雅陵夷，已數百年矣。時多吏議，擯落文人，庸引雕蟲，沮我勝氣，邱明有恥，子雲不為，迺未知宗匠所作，王霸盡在。及公大用，激昂後來，天將以公為木鐸矣，斯文豈喪？而今也則亡。嗚呼！克生以輔時，而臣道不究；致用以利物，而人將安仰？上撫床以念往，下輟相而哀至，複見之於公焉。太常議行，諡曰文貞。二十年秋八月甲申，遷窆於萬安山之陽，燕國夫人元氏祔焉。夫人故尚書右司員外郎武陵公贈幽州都督諱懷景之女也，動為柔範，皆可師訓。及公之貴，連姻帝室，雖處榮盛，若非在已，內執謙下，外睦親疏，古之賢明，未始兼有。開元十九年三月壬戌，薨於東都康俗裏第，享年六十四。長子均，中書舍人；次曰疚，駙馬都尉衛尉卿；季曰椒，符寶郎：泣血在垍，皆我之有後也。嗚呼！元堂永，何事春秋，幽篆斯在，亦雲不朽而已。銘曰：
天有密命，滋液百寶。時無大賢，誰與明道？我公允葉，我德孔昭。翰飛戾天，羽儀清朝。功遂身謝，名由實美。言而有立，古無不死。南山之下，詔葬於茲。後之與歸，惟我太師。
公諱慎交，字某，宏農華陰人也。其先食采於楊，因邑為氏，始大於兩漢，更盛於周隋。司空觀德王士雄，公之高祖也，台階論道，盟府書勳，利建維城，澤流後嗣。洎右衛將軍贈兵部尚書府君諱嘉本，累葉炳靈，六轡承祀，而皆千里一舉，逸翰所推，五侯同拜，貴戚莫比。公即尚書之子也，誕保中和，克紹前烈，幼以美秀，兼大叔之文；長而嘉聞，增季友之業。孝弟忠信，蘊乎生知；禮樂詩書，成於時習。弱冠以門子調補晉州參軍。中宗之在春宮也，妙簡才地，將降天孫，兼之實難，而公惟允。以選尚長寧郡主，加朝散大夫，拜通事舍人，累遷右衛郎將。神龍元祀，中興在運，預聞大策，克樹休勳。而貴主宣家，既增湯沐，列侯傳國，複錫山川，至是始襲觀國公，拜駙馬都尉左千牛衛將軍，加上柱國。累遷秘書監兼太子賓客，增秩金紫光祿大夫，又特進散騎常侍右千牛將軍陝王傅。坐事左出巴州刺史，入為光祿卿，複出為亳、襄、陳、鄧四州刺史，左轉鄜、亳、許絳四州別駕。
公性明敏，有器韻，不求虛譽，而百行允修；不矜小善，而九能鹹事。至於入官從政，東文西武，才既兩可，事亦百中。且不恃貴以傷義，不怙寵而廢公，奉以周旋，加之撝挹，雖在降出，無他悔吝：此亦公之善自為謀，以道終始者也。開元十二年四月癸卯，遘疾薨於絳郡之官舍，春秋五十。天子悼焉，有制贈使持節都督兗州諸軍事兗州刺史，仍遣使吊問，令返葬京師，率禮有加，哀榮異數。其年秋九月甲申，葬於北原。其孤曰某等，煢煢在疚，願圖遺烈，後之人亦知範宣之世祿，豈獨臧孫之立言？銘曰：
岩岩太華，作鎮西土。祚我諸楊，降生厥祖。四代而立，為漢元輔。爰及礻迺裔，克複先古。猗嗟觀公，不忝前人。荷天休寵，為國嘉姻。王孫作儷，帝子來嬪。瓊敷玉潤，輝映紛綸。迺登王朝，迺尊爵秩。祿盈萬鍾，賦食千室。亦克畏滿，亦以戒逸。物更盛衰，時有得失。稟命不融，她纖則亡。天歸京兆，地返連岡。籲嗟此室，徽音不忘。
