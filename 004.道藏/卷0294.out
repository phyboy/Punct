無量字宏度，杭州鹽官人。擢明經第，累除國子司業兼修文館學士。元宗即位，遷左散騎常侍兼國子祭酒，封舒國公，為麗正殿直學士。開元八年卒，年七十五，贈禮部尚書，諡曰文。
臣聞《尚書·洪範傳》云：「王者陰盛陽微，則先祖見其變。」昔成湯遇旱，引事自責云：「女謁盛耶。」今則太廟毀壞，即是先祖示變；後宮眾多，即是陰盛陽微。伏請後宮之中，非所幸者，親享之後，簡出少多，以應其變，則上答先祖，必災異自消。昔殷帝武丁祭成湯，有飛雉升鼎耳而雊，武丁憂懼，問其臣祖乙，祖乙曰：「王勿憂，先修政事。」武丁迺修政行德，殷道複興。昔太戊之時，桑穀二木共生於朝，一暮大拱，此不恭之罰也，太戊修德，桑穀自清。昔周武王之時，周公輔政，三叔流言：「秋熟未獲，天大雷電以風，禾則盡偃，大木斯拔。」邦人大恐，王迺與大夫盡出郊，天迺返風，禾則盡起，歲則大熟。昔宋景公之時，熒惑守心，景公問之司星子韋，對曰：「禍在君，可移於相。」公曰：「宰相所與共理國也。」曰移於人，公曰：「人死誰為君？」曰移於歲，公曰：「乏食人必死。」子韋曰：「天處高而聽卑，君有至德之言三，必三賞。」熒惑果徙三舍。至漢之文景，並叡明天子也，亦災異繼起，修德行政，其名益光。
愚又竊聞左右近臣妄奏雲，國家太廟，其材木是符堅時舊殿。臣按《括地誌》云：「隋文帝創立新都，移宇文廟故殿，改造此廟，元非苻堅及宇文氏所作也。」況我國家及隋文帝貴為天子，富有四海，豈複遞取苻堅之舊殿，以充太廟者乎？此則言偽而辨，殊不足采納。伏願精選舉，用賢良，節奢靡，輕賦稅，繼絕代，慎刑罰，納諫諍，察諂諛。夫賢良任用，則能興化臻理矣；節奢靡，則不恣耳目之欲，清靜之風行矣；輕賦稅，則下人樂以奉上，不困窮矣；繼絕代，則崇德報功，有勸沮矣；慎刑罰，則寬猛相濟，不濫罰矣；納諫諍，則日聞已過，人謁忠矣；察謅諛，則君子道長，無邪僻矣。非禮勿動，順時行令，夫如是則人和，人和則氣和，氣和則天地和矣。天地和會，災異自消，伏願陛下虔奉神心，兢謹天誡。幸甚。
王室，敬耆年。今陛下纘舊惟新，睦親尚齒，朝儀品列，宣更申明。至若命以嗣王，用崇王祭；養夫國老，蓋在乞言：會於朝班，合從上列。準令嗣王正一品，今迺居庶官之次，頗為閒雜，須有甄明。臣伏見開府儀同三司在三品前立，望請嗣王亦與開府同行，諸致仕官各於本司之上，則重親尚齒，典禮式存。
昔虞舜之狩，秩山川，遍群神；漢孝景祠黃帝橋山；孝武祠舜九疑；高祖過魏祭信陵君墓，過趙封樂毅後；孝章祠桓譚塚。願陛下所過名山大川，邱陵墳衍，古帝王賢臣在祀典者，並詔致祭。自古受命之君，必興滅繼絕，崇德報功，故存人之國，大於救人之災；立人之後，重於封人之墓。願到東都，收敘唐初逮今功臣係絕者，雖在支庶，鹹得承襲。
夫郊祀者，帝王之盛事，國家之大禮。行其禮者，不可以臆斷，不可以情求，皆上順天心，下符人事，欽若稽古，率由舊章：然後可以交神明，可以膺福祐。然禮濰觱眾，莫如《周禮》。《周禮》者，周公致太平之書，先聖極由衷之典，法天地而行教化，辨方位而敘人倫，其義可以幽讚神明，其文可以經緯邦國，備物致用，其可忽乎！至如冬至圜丘，祭中最大，皇后內主，禮位甚尊。若合郊天助祭，則當具著禮典，今遍檢《周官》，無此儀制。蓋由祭天南郊，不以地配，惟將始祖為主，不以祖妣配天，故惟皇帝親行其禮，皇后不合預也。謹案《大宗伯》職云：「若王不與祭祀，則攝位。」注云：「王有故，代行其祭事。」下文云：「凡大祭祀，王後不與，則攝而薦豆籩徹。」若皇后合助祭，承此下文，則當雲若不祭祀，則攝而薦豆籩，今於文上更起凡，則是別生餘事。夫事與上異，則別起凡，凡者，生上起下之名，不專係於本職，《周禮》一部之內，此例極多，備在文中，不可具錄。
又皇后助祭，親薦豆籩而不徹。案《九嬪》職云：「凡祭祀，讚後薦徹豆籩。」注云：「後進之而不徹，則知中徹者。」為宗伯生文，若宗伯攝祭，則宗伯親徹，不別數纖。又案外宗掌宗廟之祀，王後不與，則讚宗伯，此之一文，與上相證。何以明之？案外宗惟掌宗廟祭祀，不掌郊天，足明此文是宗廟祭也。又案王後行事，總在《內宰》職中，檢其職文，惟曰「大祭祀後裸獻則讚，瑤爵亦如之。」鄭注云：「謂祭宗廟也。」注所以知者，以文云「裸獻」，祭天無裸，所以得知。又祭天之器，則用陶匏，亦無瑤爵，注以此得知是宗廟也。又內司服掌王後六服，無祭天之服；而巾車職掌王後之五輅，亦無後祭天之輅；祭天七獻，無後亞獻：以此諸文參之，故知後不合助祭天也。惟《漢書•郊祀誌》則有「天地合祭皇后預享」之事，此則西漢末代，強臣擅朝，悖亂彝倫，黷神諂祭，不經之典，事涉誣神。故《易傳》曰：「誣神者殃及三代。」《泰誓》曰：「正稽古，立功立事，可以永年，丕天之大律。」斯史策之良誡，豈可不知？今南郊禮儀，事不稽古，忝守經術，不敢默然。請旁詢碩儒，俯摭舊典，采曲台之故事，行圜丘之正儀，使聖朝葉昭曠之塗，天下知文物之盛，豈不幸甚！謹議。
梁潁多士，聞來久矣。出伊洛以南遊，登嵩峴以顧視，信乎精華實息，恢怪森起。惟萬戶與千門，鹹帶山而傍水，畿甸殷壯，閭閻密邇，當天象之西郊，近皇居之百里，其人和而賢俊，其地厚而淳美，則吾先文王行化之始，烈祖成王定鼎於此，宣乎蕃我良能，誕生君子。世序雖遠，英靈不窮，其氣渾渾，其光雄雄，橫古今而特秀者，惟我薛公。卜幽棲於汝北，夷舊業於河東，夫其禮樂成器，清明在躬。官非稱才，吾不謂之仕宦；人非克已，吾不謂之交通：處未全隱，和而莫同。且欲墀岝，苑蒙籠，閒亭一所，修竹一叢，蕭然物外，樂自其中。其竹也，初栽尚少，未長仍小，雜以喬木，環為曲沼，遵遠水以澆浸，編長欄而護繞。向日森森，當風嫋嫋，勁節迷其寒燠，繁枝失其昏曉，疏莖曆曆傍見人，交葉重重上聞鳥。其亭也，溪左岩右，川空地平，材非難得，功則易成。一門四柱，石礎鬆欞，泥含淑氣，瓦覆苔青。才容小榻，更設短屏，後陳酒器，前開藥經。薛公謂予曰：「自造此亭，未有茲客。」跪而應曰：「自從為客，未見此亭。」既而物且遍好，多能所造，亭閒坐臥，清戶開而向林；門下往來，翠陰合而無草。禁行路使勿伐，命家僮使數埽，遊子見而忘歸，居人對而遺老。餘何為者？累載棲遑，學應成癖，走則非狂。宇宙至寬，顧立錐而無地；公卿未識，久彈鋏而辭鄉。一見竹亭之美，竟嗟歎而成章。
梁王既受封於漢，命駕東遊，入睢陽之下國，吊微子之高邱，榮華莫比，僭擬無休。複欲象昆明之校戰，同右武之習流，決河閒而飲馬，治宮樹以維舟：當時舊跡，此地爰修。土木閒成，起台宮而似畫；絲金並奏，和水石而疑秋。是時宮人出看，上客淹留，既成此地，勝形無比。喬樹青冥而外合，層甍岌嶪而斜指，曉坐狎鷗，春祠薦鮪，連小山而夾回磴，截長河而分半水。徒觀其清泠無點，洞澈如凝，鏡開珠淨，月滉星澄，鳧嚼紅藻，黽翻碧菱，地將昏而霧合，天欲雨而雲蒸。明則可鑒，虛而不竭，風靜浪碎，日落圓折，波含閣而雲相動，潭映空而俱澈。此土之池，君王所為，年深則峴山陵變，水浹則滄海塵吹，不見射魚之浦，空餘養雁之陂。皇家化溢成周，包含梁宋，分星辰以主萬國，會江漢而歸一統。惟茲之地，清而且平，居下流而不濁，含上善而逾明，常以柔而處順，豈遺道而從榮？時人競渡，搖海艦於三春；暮客來投，落江帆於四岸。何今日之登陟，皆昔年之池館？物是人非，所存者半。濟巨川必待舟楫，得風流還升汗漫，儻餘波而可霑，幸不遺於所觀。
惟國之左，當河之南；分逶迤之舊洛，漲浩漾之新潭。觀其沙石中映，魚龍內涵；泛危槎而獨隱，紛眾水以相參。原夫引派潛回，疏源洞出；淙石門以雷注，透金塘而箭疾。暝浮天漢之雲，書洗嵎夷之日；雖習坎之為常，乃流謙而不溢。若夫正月登晦，韶風報春；花明上已，柳暗長津。出金埒之遊騎，下瓊樓之美人；愛清流之亹，走香駕以轔轔。樂此幽勝，禊乎陽濱。竭主第之羅幕，盡侯家之錦茵；窺浴鳥之呼伴，見飛魚之觸綸。既靈長於上國，恒見美於斯辰。若夫黛色衝融，清光晶了。綠苔一點，疑濯發於江波；青楊四周，若連帷於漢沼。湛珠彩於星夜，流鏡華於月曉。苟形影之可觀，乃妍媸而必表。歲蒼茫兮寒氣升，潭皎潔兮生堅冰；比玉卮而逾淨，對瓊華而更凝。猶不若鏡室之為朗，銓台之可稱；庶狂愚之可鑒，知簡要而相承。
嚐聞神心保正，天道害盈，漏卮添而複出，欹器備而還傾。豈若茲水？居然可名：既混之而不濁，又澄之而不清，時止則止，時行則行。峻堤防則其源見塞，開汲引則其道能亨，安波不動，與物無爭，如方圓之得性，何寵辱之能驚？故為國者取象於止水，使其政公平；為身者亦同於止水，使其心至明。至察可尚，柔謙何稟？思遠道則一葦能杭，守貧居則一瓢可飲，接下流則卑以自牧，鑒群物則寬而能審：誠用之而舍之，在去泰而去甚。水之為德也長，水之為功也眾，散作雲雨，畜作潭洞，浮芥則傲吏措杯，種瓜則幽人抱甕，無朝夕之出納，有飛沈之狎弄。徒觀其深虛見底，咫尺宜探，千流並入，萬象皆涵，搖樹影於青岸，落山光於碧潭：其仁可以濟物，其義可以激貪。既而壅之不流，蒙則未決，照春物而畫屏相似，映晴空而明鏡無別，雨來而圓點亂生，風靜而長波自滅。任天時以開閉，隨王澤而盈絕，受涓滴而逾深，處冰壺而更澈。《書》云：「視水積影，能見形容；視人行事，能知吉凶。」政煩則人擾，水濁則魚喁，夫子欲精神而不惑，俾榮利無係於心胸。比浮雲之於我，觀止水而為容：兀兮若枯木坐忘，澹兮若虛舟見逢。正道未遠，斯言可從，儻不遺於射鮒，希有便於登龍。
初生微月，若無若有，出城中兮才廣於眉，入堂上兮不盈於手。若乃金壺稍滴，銀漢將流，暗鵲驚夜，寒蛩送秋。天清暈滅，露白光浮，臨皓壁而添粉，映珠簾而半鉤。纖光潤海，重明表壑，的的飛上，娟娟未落，銜破鏡而飛斜，抱彎弓而勢卻。蓂稀葉少，桂短花新，無篋笥之團扇，有虛空之半輪。悵徘徊以將失，情鬱結而莫伸，命後車之文雅，恭進牘於詞人。
飲食安樂兮不易明說，君子行之兮斯道不闕，英髦俊彥兮攢轡結轍，華堂洞開兮綺饌齊列：雖珍膳芳鮮，而蘇山奇絕。原其所營，妙實難名：味兼金房之蜜，勢盡美人之情，素手淋瀝而象起，元冬涸沍而體成。足同夫露結霜凝，不異乎水積冰生，盤根趾於一器，擬崖於四明。厥狀相類，高深殊致：或峻或危，其勢參差，隱映陸離，疑雪岫之坐窺；乍輝乍煥，其色璀璨，灼爍皓旰，與玉台兮相亂。縱天台揭起而陵霞，太華削成而浸漢，雖萬仞之奇特，非四座之榮觀。豈若茲山，俎豆之閒，裝彩樹而形綺，雜紅花而色斑，吮其味則峰巒入口，玩其象則瓊瑤在顏。隨玉箸而必進，非固非吝；觸皓齒而便消，是津是潤：儻君子之留賞，甘捐軀而自徇。
律呂之本，今古攸尚：周行殷曆，孔子於是興嗟；漢襲秦正，劉歆以之條奏：莫不考於經傳，稽之氣象。惟彼曆生，稱明算法，理須銅壺曉唱，則聽雞鳴；玉鬥夜回，方看蟻轉。何得輕於杪忽，失以毫厘？裨灶多言，豈知天道？羲和廢職，幾亂人時。遂令太史罷占，疇人廢業，陵佐公之漏刻，莫見新成；張平子之渾儀，但聞虛設。既失推螢之典，何逃寘棘之刑？
使臣巡方，天子錫命，有能利國，無待受辭。況《詩》著考槃，《易》稱嘉遯。清高勵俗，義道周身，致為舉先，可以師者。禦史歲觀風物，夜動星芒，路出河東，載馳驄馬，地疑河上，便遇真人，將觀善以懲違，遂薦賢而報國。逢萌既違威辟，莫辨東西；法真不以禮迎，何能進退？由是黃金見鑠，白玉成瑕，雖莊周道心，以枯槁非本；而子貢利口，迺渾沌假修。人既無情，罵叔文而稱矯；州寧妄罪，鞭寧越以成威？
先王訓俗，禁以窺臨；君子執身，慎乎登降。惟甲才非入室，教異垂堂，既處隘而乘閑，爰興高而眺遠。平看雉堞，回數人家，遍識山川，周知國邑。殊鄭君之伺敵，忽上層埤；同漢後之思鄉，且瞻長路。行未聞於能賦，告將惑於妖言。不指不呼，孰雲知禮？從輕從重，旋欲議刑。向若甲是卑流，恭隨長者，承所視而待問，事緣情而可矜。今者攀陟不宣，驚疑於眾，護非有失，雖雲李徑無言；故犯難容，亦可棘司懲訓。嚴城作限，緩獄何逃？罪自招於指揮，理宣退於心伏。
將仕郎守太子校書郎王泠然謹再拜上書相國燕公閣下：孔子曰：「居是邦也，事其大夫之賢者。」則仆所以有意上書於公，為日久矣。所恨公初為相。而仆始總角；公再為相，仆方誌學。及仆預鄉舉，公在官於巴邱；及仆參常調，而公統軍於沙朔。今公複為相，隨駕在秦，仆適效官，分司在洛，竟未識賈誼之麵，執相如之手，則堯舜禹湯之正道，稷契夔龍之要務，焉得與相公論之乎？昔者公之有文章時，豈不欲文章者見之乎？公未富貴時，豈不欲富貴者用之乎？今公貴稱當朝，文稱命代，見天下未富貴、有文章之士，不知公何以用之？公一登甲科，三至宰相，是因文章之得用，於今亦三十年。後進之士，公勿謂其無人，何者？長安令裴耀卿，於開元五年掌天下舉，擢仆高第，以才相知。今尚書右丞王邱，於開元九年掌天下選，授仆清資，以智見許。然二君者，若無明鑒，寧處要津？是仆亦有文章，思公見也；亦未富貴，思公用也：此非自媒自衒，恐不道不知。有唐以來，無數才子，至於崔融、李嶠、宋之問、沈佺期、富嘉謀、徐彥伯、杜審言、陳子昂者，與公連飛並驅，更唱迭和。此數公者，真可謂五百年挺生矣，天喪斯文，凋零向盡，唯相公日新厥德，長守富貴，甚善甚善。是知天讚明主而福相公，當此之時，亦宣應天之庥，報主之寵，彌縫其闕，匡救其災，若屍祿備員，則焉用彼相矣？
仆聞位稱燮理者，則道合陰陽；四時不愆，則百姓無怨。豈有冬初不雪，春盡不雨，麥苗繼日而青死，桑葉未秋而黃落，蠢蠢迷愚，嗷嗷愁怨，而相公溫服甲第，飽食廟堂？仆則天地之一生人，亦同人而怨相公也。京房《易傳》曰：「欲德不用，茲謂張，言人君欲賢者而不用，徒張此意。厥災荒，雲大旱也，陰陽不雨。」複曰：「師出過時，茲謂曠，其旱不生。」夫天道遠，人道邇，仆多言者也，安知天道？請以人事言之：主上開張翰林，引納才子，公以傲物而富貴驕人，為相以來，竟不能進一善，拔一賢，漢高祖云：「當今之賢士，豈獨異於古人乎？」有而不知，是彰相公之暗；知而不用，是彰相公之短。故自十月不雨，至於五月，雲才積而便散，雨垂落而複收：此欲德不用之罰也。仍聞六胡為孽，日寇邊陲，邦家連兵，來往塞下。已西諸將必不出師，過時之咎也；四郊多壘，卿大夫之辱也：不知廟堂肉食者何以謀之？相公在外十餘年，而複相國，險阻艱難，備嚐之矣；民之情偽，盡知之矣。今人室如懸磬，野無青草，何恃而不恐？天則不雨，公將若之何？昨五月有恩，百官受賜，公官既大，物亦多有，金銀器及錦衣等，聞公受之，麵有喜色。今歲大旱，黎人阻饑，公何不固辭金銀，請賑倉廩？懷寶衣錦，於相公安乎？百姓餓欲死，公何不舉賢自代，讓位請歸？
公三為相，而天下之人，皆以公為亢極矣。夫物極則反，人盛必衰，日中則昃，月滿則虧。老子曰：「功成名遂，則身退，天之道也。」今公富貴功成，文章命遂，唯身未退耳。相公昔在南中，自為《嶽陽集》，有《送別詩》云：「誰念三千裏？江潭一老翁。」則知虞卿非窮愁不能著書以自寬，賈誼非流竄不能作賦以自安。公當此時，思欲生入京華，歸老田裏，脫身瘴癘，其可得乎？今則不然，忘往日之棲遲，貪暮年之富貴，仆恐前途更失，後悔難追。主上以相公為賢，使佐社稷，若棄德不讓，是廢明君之舉，豈曰能賢？仆見相公事方急，不可默諸桃李，公聞人之言或中，猶可收以桑榆。詩曰：「投我以木瓜，報之以瓊琚。」此言雖小，可以喻大。相公《王君詠》曰：「淒涼丞相府，餘慶在元成。」蘇公一聞此詩，移相公於荊府，積漸至相，由蘇得也。今蘇屈益部，公坐廟堂，投木報瓊，義將安在？亦可舉蘇以自代，然後為朔方之行。抑又聞屋漏在上，知之在下，報國之重，莫若進賢。去年赦書云：「草澤卑位之閒，恐遺賢俊，宜令兵部即作牒目，徵名奏聞。」而吏部起請云：「試日等第全下者，舉主量加貶削，條目一行。」仆知天下父不舉子，兄不舉弟，向者百司諸州長官，皆無才能之輩，並是全軀保妻子之徒，一入朝廷即恐出，暫居州郡即思改，豈有輕為薦舉，以取貶削？今聞天下尚有四百人應舉，相公豈與四百人盡及第乎？既有第差，由此百司諸州長官，懼貶削而不舉者多矣。仆竊謂今之得舉者，不以親，則以勢；不以賄，則以交：未必能鳴公科，而裹糧三道。其不得舉者，無媒無黨，有行有才，處卑位之閒，仄陋之下，吞聲飲氣，何足算哉？何迺天子令有司舉之，而相公令有司拒之？則所謂欲德不用，徒張此意，事與京房《易傳》同，故天以大旱相試也。
去年所舉縣令，吏部一例與官，舉若得人，天何不雨？賢俊之舉，楚既失之，縣令之舉，齊亦未得。夫有賢明宰相相，尚不能變理陰陽，而令庸下宰君，豈能輯熙風化？相公必欲選良宰，莫若舉前倉部員外郎吳太元為洛陽令；必欲舉禦史中丞，莫若舉襄州刺史吳靳。清輦轂之路，非太元不可；任台閣之風，非吳靳不可。仆非吳靳親友，但以知其賢明，相公有而不知，知而不用，亦其過深矣。抑又聞之：昔閔子騫為政，曰：「仍舊貫。如之何？何必改作？」凡校書正字，一例不得入畿，相公曾為此職，見貞觀以來故事。今吏部侍郎楊滔，目不識字，心不好賢，蕪穢我清司，改張我舊貫，去年冬奏請：「自今已後，官無內外，一例不得入畿。」即知正字校書，不如十鄉縣尉；明經進士，不如三衛出身。相公複此改張，甄別安在？
古人有坐釣登相，立籌封侯，今仆無尚父之謀，薛公之策，徒以仕於書苑，生於學門，小道逢時，大言祈相，仆也幸甚幸甚！去冬有許贈公愛子協律，其詩有句云：「官微思倚王，文淺怯投珠。」《呂氏春秋》云：「嚐一臠之肉，知一鼎之味。」請公且看此十字，則知仆曾吟五言，則亦更有舊文，願呈作者。如公之用人，藎已多矣；仆之思用，其來久矣：拾遺補闕，寧有種乎？仆雖不佞，亦相公一株桃李也，此書上論不雨，陰陽乖度，中願相公進賢為務，下論仆身求用之路：事繁而言不典，理切而語多忤。其善也必為執事所哂，其惡也必為執事所怒，儻哂既怒罷方解，則仆當持舊文章而再拜來也。
仆之怪君甚久矣，不憶往日任宋城縣尉乎？仆稍善文章，每蒙提獎，勤勤見遇，又以齊，叨承恩顧，銘心在骨。複聞升進，不出台省，當為風流可望，故舊不遺。近者伏承皇皇者華，出使江外，路次於宋，依然舊遊，門生故人，動有十輩，蒙問及者眾矣，未嚐言泠然。明公縱欲高心不垂半麵，豈不畏天下窺公侯之淺深？與著綠袍、乘驄馬，蹌蹌正色，誰敢直言？仆所以數日伺君，望塵而拜，有不平事，欲圖於君，莫厭多言而彰公短也。先天年中，仆雖幼小，未閑聲律，輒參舉選，公既明試，量擬點額，仆之枉落，豈肯緘口？是則公之激仆，仆豈不知？公之辱仆，仆終不忘其故，亦上一紙書，蒙數遍讀，重相摩獎，道有性靈，雲某來掌試，仰取一名。於是逡巡受命，匍匐而歸，一年在長安，一年在洛下，一年坐家園，去年冬十月得送，今年春三月及第。往者雖蒙公不送，今日亦自致青雲。天下進士有數，自河以北，唯仆而已，光華藉甚。不是不知，君須稍垂後恩，雪仆前恥，若不然，仆之方寸，別有所施。何者？故舊相逢，今日之謂也。仆困窮如君之往昔，君之未遇似仆之今朝，因斯而言，相去何遠？君是御史，仆是詞人，雖貴賤之閒，與君隔闊，而文章之道，亦謂同聲，而不可以富貴驕人，亦不可以禮義見隔。且仆家貧親老，常少供養，兄弟未有官資，嗷嗷環堵，菜色相看，貧而賣漿。值天涼，今冬又屬停選試，遣仆為御史，君在貧途，見天下文章精神氣調得如王子者哉？實能憂其危，拯其弊，今公之富貴，亦不可多得，意者望御史今年為仆索一婦，明年為留心一官，幸有餘力，何惜些些？此仆之宿憾，口中不言，君之此恩，頂上相戴。儻也貴人多忘，國士難期，使仆一朝出其不意，與君並肩台閣，側眼相視，公始悔而謝仆，仆安能有色於君乎？仆生長草野，語誠觸忤，並詩若干首，別來三日，莫作舊眼相看。山東布衣，不識忌諱，泠然頓首。
紹官考功郎中，開元七年，由長安令左遷潤州長史。
顧野王《輿地誌》云：「季子名劄吳太伯十九世孫，吳王壽夢之少子。長子曰諸樊，次子曰餘祭，次曰餘昧，次曰季劄。諸樊立為王，且死，立弟餘祭，欲令兄弟傳國，以及季子。餘祭、餘昧卒，立季劄，迺讓不受，退耕於延陵，即其采邑。士人懷德，為之立廟。」❥山謙之《丹陽記》：「季子舊有三廟：南廟在晉陵東郭外，北廟在武進縣博落城西，西廟即此是也。」昔第五倫為會稽太守，禁非正之祀，宜歸於一，故惟存南廟，而二廟被毀。其後人閒悉更複之。南廟後有古墓，周處《風土記》、韋陟《先賢序》、殷仲堪《季子碑》皆云：此墓即季子墓也。墓前有季子廟。碑者，仲堪為晉陵太守造碑銘，命縣人薛玖植碑於南廟。至永初中，南廟被毀，遷碑於西廟。今廟前雙碑，左廂者即仲堪所制，右廂者梁天監十二年九月延陵縣令王僧恕所建。紹以開元七年，自長安令左遷潤州長史，氕雪十年，太歲壬戌，因巡屬縣廟於延陵，與縣令吳興沈炎同謁季子廟，申奠禮也。慨靈廟之巋然，訪貞石而湮滅，詢於廟祝，因睹舊文。雖殷王二君，共延陵而俱沒；而前後雙制，與高風而尚存。重鐫刻以懿之，紀年月以顯之。嗚呼！來者觀此，亦何異乎夫子之大篆也？
