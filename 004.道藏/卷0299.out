光庭字連城，贈太尉行儉子。早孤，武後時隨母庫狄氏入宮，甚見親待，累遷太常丞。開元十七年拜中書侍郎同中書門下平章事，尋拜侍中兼吏部尚書，加宏文館學士，二十七年加光祿大夫，封正平男。卒年五十八，贈太師，太常議諡曰克，詔改諡忠獻。
臣光庭等言：臣聞惟天為大，聖人合其德；知微其神，至人契其道：德應者天錫其命，道尊者帝受其名。伏惟陛下克享天心，誕承丕命，仁育萬類，道光四表，功業見乎變，禎符應乎時。往者國步多艱，克清內難，皇天眷祐，受命文宗，允協聖謨，肇修人紀，不易日月，再造乾坤：此陛下之神武也。若迺欽明上古，允恭克讓，綴學設教，定禮創曆，章施五采，克諧八音，緝熙之教成，肅雍之德備：此陛下之聖文也。若郊祀天地，文之經也；敬事神祇，文之德也；柔遠能邇，文之化也；登封告成，文之表也：非大聖則不能合其典謨，非至神則不能制其通變。故功成者不可不表，德至者不可不崇，是以百辟禺望，三靈迺眷，將謂鴻名尚闕，大典未敷，臣等昧死上尊號為開元聖文神武皇帝。陛下將以首出千古，表正萬邦，伏願守神器之至公，違鳴謙之小節，微名不可以深拒，大典不可以固違：則迺謂韶盡美矣，又盡善也。凡在含生，不勝大慶，臣等區區，敢以固請。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣某言：臣聞聖人之德，與天地通，誠發於中，事應於外。始聞其語，今見其真。臣誠歡誠喜，頓首頓首。伏以季夏以來，雨澤不降。臣職司京邑，祈禱實頻；青天湛然，旱氣轉甚。陛下憫茲黎庶，有事山川。中使才出於九門，陰雲已垂於四野，龍神效職，雷雨應期。嘉穀奮興，根葉肥潤，抽莖展穗，不失時宜。人和年豐，莫大之慶。微臣幸蒙寵任，獲睹殊祥，慶抃歡呼，倍於常品。無任踴躍之至，謹奉表陳賀以聞。
臣某言：臣聞聖人之德，與天地通，誠發於中，事應於外。始聞其語，今見其真。臣誠歡誠喜，頓首頓首。伏以季夏以來，雨澤不降。臣職司京邑，祈禱實頻；青天湛然，旱氣轉甚。陛下憫茲黎庶，有事山川。中使才出於九門，陰雲已垂於四野，龍神效職，雷雨應期。嘉穀奮興，根葉肥潤，抽莖展穗，不失時宜。人和年豐，莫大之慶。微臣幸蒙寵任，獲睹殊祥，慶抃歡呼，倍於常品。無任踴躍之至，謹奉表陳賀以聞。
伏以深仁燭幽，遠被無外，至德感物，矧茲有苗。頃者奚壽斤放命不恭，執訊來獻，而陛下設誠不疑，推致赤心，歸於陬落，繈負而至，置之左右，射禦不違。自非睿宗至誠被物，何以驟改驕節，卒為忠臣，變鴟梟於鸞鳳，登反側於仁壽？求諸前古，竹帛所不載；稽諸近事，耳目所未聞。臣等豫睹休異，輒敢書於史冊。
臣聞聖人述作，先宅天人之心，次紀皇王之跡，垂謨訓於萬代，示褒貶於一方。湯武道衰，斯文將墜，周公補其絕緒，仲尼振其頹綱：然後樂正雅頌，懲惡勸善。自獲麟已來，代曆千祀，班、馬以紀傳黜凡例，魏、晉以篡殺為揖讓：既撓亂前軌，又聾瞽後代，《春秋》之義，非聖人誰能修之？伏惟陛下辟四門，修六典，高視風雅，發揮經術，微臣末學，待罪阿衡，職兼宏文，懼不勝任。昔《晉書》文詞繁冗，穿鑿多門，太宗特紆宸衷，親為刊削，兼命儒學，以成讚論，書稱禦制。臣等不勝大願，上自周敬，下至有隨，約周公舊規，依仲尼新例，修《續春秋經》，具有褒貶，伏望進禦，裁定指歸，如先朝故事。其傳請與館內直學士張琪、李融等，如左邱明受經，敷暢聖意。屬詞比事，原始要終，審逆順之端，定君臣之敘，繼周孔之絕跡，闡文武之鴻休，傳之無窮，永為程式。
堯舜以揖讓而理，湯武以幹戈而興，或勞神以苦形，且役誌而焦慮。有生之類，雖亦聞於小康；無為之風，故未臻於大道。今陛下化成天下，與道元同，小其有為之跡，宏此不言之教，將以去華歸本，削偽存真，其為《道德》之鄉，固在老莊之術。遂命集賢院學士中書舍人陳希烈、諫議大夫王迥質、侍講學士宗正少卿康子元、讚善大夫馮朝隱等，於三殿侍講，敷暢真文，演襄城之七聖，及姑山之四子。理之於國，惟清惟淨之風；修之於身，久視長生之道。聖化元運，寰瀛樂康，鹹日用而不知，實曠代之未有。臣忝職司，望編入史策，宣示天下。
伏見昨日一敕，教示百僚，爰及兆庶。聖恩溥洽，德澤如天，亦既生成，載加誨勖，莫不遷善，鹹知向方。臣忝在樞衡，未有宏益，忽承天獎，曠若發蒙，雖羲軒上皇，堯舜至德，無以加也，天下幸甚。望編入國史，以示將來。
臣等伏見所司奏，天下應死囚總二十四人。竊以天下至廣，宇內至眾，豈惟德禮所齊，固以幽讚潛治。方將勒休述美，非獨成康之時；反樸歸淳，幾匿華胥之俗。昔斷獄數百，文景稱仁，徵諸良史，遠有慚德。臣等竭心奉職，徒效涓塵之微；動色相趨，預聞頌聲之作。請宣付史館，克昭盛烈。
西戎不識《禮經》，心昧德義，頻負盟約，孤背國恩，今則計窮，求哀稽顙。聖慈含育，許其降和，所請書隨事給與，庶使漸陶聲教，混一車書，文軌大同，斯可致也。休烈雖見情偽變詐，於是乎生；而不知忠信節義，於是乎在。
問：朕聞武以保大定功，刑以禁邪止殺。軒轅三皇之聖，莫能去兵；陶唐五帝之聰，時猶振旅：故知體國經野，宜有吊伐，居安慮危，可無預備？朕纂承丕業，虔守大寶，因祖宗之既康，恐文武之將墜，兢兢戒懼，翼翼憂勤，而德教誕敷，烽燧尚警，三邊每勞於征伐，百姓不歌於耕鑿。言念於役，深軫於懷，所以日旰忘飧，中宵輟寐。思謀臣以制敵，折衝於樽俎；索名將以守邊，降伏其戎寇：行何法也，得致她纖哉？子等藏器待時，呈才應命，盡陳古今之事，備詳攻守之策。至時賢著述，往彥勳庸，兵法有五十三家，宜分其四種；漢臣有二十八將，自比夫幾人？景略可逮於孔明？張遼得齊於關羽？斛律光、賀若弼，近代之用誰優？我李勣與李靖，先朝之光誰最？又邛南一方之地，磧西萬里之域，將棄之以促境，寧守之以勞人？鎮涼州至於流沙，軍隴阪至於積石，險阻要害，予疑汝明。秦中歲役於防冰，若為釐革？代北年疲於禦塞，奚所變通？薊門屯田，何術以休其弊？柳城梗澀，何籌以係其虜？凡此邊廷，今為重鎮，何經何見？何履何曆？若兵不獲已，用何奇謀，貞我師旅，使有征無戰？必文可來之，施何異政，柔彼夷狄，使懷惠畏威？鹹述爾能，直言其事，當有升壇之拜，佇伸推轂之寵。
對：臣沐清化，忝紆黃綬，屬陛下聽鼓鼙之音，載懷將率；恤邊鄙之聳，思輯軍容。臣竊歎三隅未寧，為日久矣，不以庸菲，謬膺推薦，恭承大問，俯蹐玉陛，咫尺天休，以抒情素。臣聞古先哲王，鮮不征伐：禁暴止亂，鹹以為人；思患預防，實為善政。伏惟陛下允恭克讓，虞守四表，俊乂鹹理，以孚於人，猶恤彼勤勞，求茲政道，實天下幸甚。臣聞事適於務，則理有成；法宜於時，則功可建。是以廣采輿誦，詢於芻言，不以人廢言，不以欲違眾，故計濟事立，利倍功大，完軍保勝，道泰人安，雖三邊未清，而百姓不弊。臣聞或多難以啟其疆土，或無難以喪其守宇：天其啟此邊難，以警陛下；勤於政理，以致和平，因定荒亂之宜，以為子孫之業也。不然者，豈聖明之時，屢有斯寇？今若以明視遠，以聰聽德，欽崇天意，允釐庶績，制以官刑，儆於有位，愛敬立於親長，始終協於家邦，崇禮以致賢，修德以來遠。言合於道，雖賤必行；議乖於政，雖貴必罰。謀得其要，必申瓜衍之賞；刑當其理，不貽戮仆之愆：則在庭之官，足以致化。
臣聞燕昭立館，以報強讎；越踐自勤，竟雪深恥。景略用而秦道霸，孔明起而蜀業成：豈明明之朝，不如區區之國？其珠玉無足，愛之必至；賢良思用，求之必來：惟陛下知與不知，用與不用，苟得其任，何憂制敵降戎而已哉？必資聽之不濫，擇之無失，審甄其操履，明試以言，謀之以八徵，求之以五聽。穰苴進於晏子，韓信用自蕭何，是以君人勞於求才，逸於任使，舍人求勝，臣以為難。臣聞自古用兵，成敗相半，賢者得其大，愚者得其小：莫不同用於法焉。至於戰勝攻取，無出三事；類文校義，分為四種。記之金策，具於玉韜，漢臣以之，撥亂輔時，上應列宿，振威耀武，鹹得其才，以臣之愚，何以堪此？然守終持滿，竊仰鄧禹之能；敵神謀，頗懷馮異之略。至隱若敵國，思其奉上之故，亦采於一善，未致其全：若景略比於孔明，功當術淺；張遼比於關羽，壯劣情優。斛律光著破虜之功，賀若弼有平陳之績：論其攻戰，則可齊肩；語其才雄，此或先駕。彼亡隋之任士，內用寵戚，外階朋黨，忠言死於逆耳，國命出於讒言，政以賄易，功以財成。雁門之圍，兵士以微而不賞；狼河之敗，許公以親而不誅：天下分崩，人受塗炭。是以李勣與李靖，為國家用，因隋亡之臣，致有周之業：靖則克勝其任，匈奴於是破亡；勣則能達其謀，高麗以之終滅。謀功比事，勣可同年；以功取人，靖以居上。
臣聞惇德允元，柔遠能邇，王者無外，守在四夷。張綱棄兵，竟和南國；棄國不戰，亦定西夷。若李牧以居邊，魏尚而為牧，遠和邇鎮，固障持邊。遠和則不勞，邇鎮則居逸，是謂釋遠謀近，逸而有終。然後明其伍候，守其交禮，謹其走集，誡以不虞，足以輯和士庶，羈縻夷狄，何必棄南邛之戎，舍磧西之地，隳先朝之業，致將來之誚焉？蹙國挫威，臣所不取。臣又聞華夏者國之心腹，邊陲者國之支體，若心腹克盈，則支體無害。古既守之不損，今禦之而何失？古以之足，今以之虛，非古今有殊理，實授非其任。然東自榆林，西至蒲海，限之以亭塞，隔之以山河，啟玉關金微之險，有臨洮墨離之阨。飛狐白石，爰在並汾；木狹土門，出於幽薊。李靖距頡利於磧口，終絕南侵；李傑敗王師於榆關，遂貽東難。險阻不異，成敗迺殊，以是言之，非才莫可。今若漸收塞上之士，申晁錯之謀；安輯雲中之人，曉嚴尢之術：保以邑落，守以城池，求賢良以為守，習農桑以為教。敵至則收其積聚，使野無所遺；賊去則伺其虛危，使兵不失利：則秦川歲減於冬戍，代北不懼於秋犯。臣見薊門屯田，降軍寇之乘；攻守餘暇，務耕耘之積：省兩河之粟，資三軍之費。但使役之無擾，何憂兵以致弊？軍既未息，此安可停？
臣聞取亂侮亡，書之明義，固險而守，國之恒政。若柳城之寇，不虐於邊人；鴻臚之賓，未絕於來使：則養士卒以待其衰也。必若虐暴邊隅，須申致寇之略；如其毒痛於下，方興問罪之師。任之以智能，申之以謀策，明賞必罰，教人以信。山林水澤之陣，識以權宜；父子兄弟之軍，赴湯蹈火：然後揚兵耀武，示之以威，則師旅以貞，夷狄柔服，惠懷無戰，其在於茲。若但行以秋霜之嚴，而無時雨之澤，不計而動，離怨在心，驅以合敵，貪以取敗，既輕有生之命，求幸白刃之中，使天威挫衄者，臣竊恨焉。《易》曰：「差之毫厘，繆以千里。」此之謂也。臣以不才，展效州郡，每懷報國，屢上微言。神龍二年進狀，論沙場喪敗；開元四載投匭，言降戶得失。鑾駕西幸，又於河中府上表，並進《柔遠論》一首，而才微理拙，不蒙顧問。制問曰：「何經何曆」，敢不盡言？臣識淺才微，罔知攸據，至若「升壇之拜，推轂之寵」，豈可一策所能及？愚臣暗昧，不足以當之。俯伏惶恐，若履冰穀。謹對。
甲於庭中作小樓，令家僮更直於上視天。乙告違法。甲云：專心候業。不伏。
仰觀俯察，通幽洞微，明分野之災祥，知廢興之休咎。故漢皇應籙，瑞日揚光，宋景推誠，妖星退舍。所以標之甲令，著自前經，苟非主司，習者多罪。甲官非馮氏，名在平人，詩書為席上之珍，無聞教子；圖緯豈門庭之事，輒訓家僮。公然有違，法在無赦，難專候業，定欲窺天。措之罪刑，應須搶地，乙告非法，既葉公途。請寘條約章，無容詞訴。
嘉貞字嘉貞，蒲州猗氏人。應五經舉，拜平鄉尉，坐事免歸。長安中，以采訪使張循憲薦，則天召見，擢拜監察御史，曆梁秦二州都督。開元八年拜中書侍郎同中書門下平章事，遷中書令，累封河東侯，十七年卒，年六十四，贈益州大都督，諡曰恭肅。
空之為象也本乎天，水之為德也本乎泉，上善之人方其性，貞化之客愛其玄。清虛而隱性，含受而無偏，因高下而臨照，故能共於澄鮮：誠大明而盡善，實和光如可憐。爾其皎潔清泚，空色懸於水底；分明昭曠，水光積於空上。玲玲瓏瓏，晶晶液液，託九霄如染翠，澈千里而含碧。微風共息，含晴影而湛然；兩日俱生，弔長輝而相射：表裏如一，容象難尋。含泳游鱗，若廻陵而上出；聯翩度鳥，疑戲沙之下沉。為當物將類於迴覆，為是人自惑於闚臨：竟未能縷列於疑似，分別於空水，玄之又玄，美之逾美。
夫有名之域，有象之中；惟水能淨，惟鏡能空。水則無心而皎澈，鏡則照瞻而幽通。遇物斯應，匪我求蒙。爾其決之則流，盈而不闕；泛金碧而色潤，開玉匣而光發。其清也不煜和風，其鑒也不同朗月。爾乃雲收白日，粉拭紅塵；拂芰葉而交映，抱菱花而獨春。直注千里，旁通四鄰；成美惡之元鑒，❥❥❥❥❥❥攬鬢興嗟，濯纓為足；惜容輝之易晚，歎功名之難續。況複影圓鳳沼，聲激龍門；可驚飛於神鵲，可搖動於靈鯤。同大道之自然，合重元之眾妙；冰潭洞達，石崖含耀。亦由裴楷清通，王戎簡要；知之類之（疑），意忘疲於屢照。
昔者天子聽政於上，瞍賦蒙誦，百工諫，庶人謗，而後天子斟酌焉。今反坐此輩，是塞言者之路，則天下之事，無由上達。特望免此罪，以廣謗誦之道。
吾忝曆官榮，曾任國相，未死之際，豈憂饑餒？若負譴貴，雖富田莊，亦無用也。比見朝士廣占良田，及身沒後，皆為無賴子弟作酒色之資，甚無謂也。
趙郡洨河石橋，隋匠李春之跡也，製造奇特，人不知其所以為。試觀乎用石之妙，楞平碪，鬬方版，促郁縬，穹隆崇，豁然無楹，吁可怪也。又詳乎义插駢坒，磨礱緻密，甃百象一，仍餬灰璺，腰𨯒鐵蹙,兩涯嵌四穴：蓋以殺怒水之蕩突，錐懷山而固護焉，非夫深智遠慮，莫能剏是。其欄檻華柱，鎚斵龍獸之狀，蟠繞拏踞，眭盱翕欻，若飛若動，又足畏乎！夫通濟利涉，三才一致，故辰象昭回，天河臨乎析木；鬼神幽助，海石到乎扶桑。亦有停杯渡河，羽毛填塞，引弓擊水，鱗甲攢會者，徒聞于耳，不覯于目。目所覯者，王所難者，比於是者，莫之與京。
諸侯為邦，雍也可使。道在於政，政期於理。用刑者何？居敬則已。況禮況德，聞之夫子。
有國者殷薦於天地，望秩於山川，故災沴不生矣；有家者嚴敬於鬼神，克諧於禮樂，故休祜斯應矣。由是上下交泰，幽明相葉：五精同朗，辰為水，其味鹹；五鎮俱清，恒為冬，其音羽。大哉茲嶽！殊於眾山：嵩華迺乎近甸，衡泰不逾乎方域，孰與夫包括綿長，經綸中外？外夷有四，戢榾主胡，則延袤以限之；中郡有五，寶符在代，則高襄以臨之。其頂也，上扶乾門，黑帝之宮觀；其足也，下捺坤軸，元神之都府：豈止劈冀魏，截幽燕，拒洪河，撐大海，澒洞合遝，半天下之襟帶，嵯峨巉嵓，一宇內之標格者也？故知惟土有精，惟山有靈，窅窅冥冥，其道至平，其德至貞；氤氳馨馨，目之不睹夫形，耳之不聞夫聲，陰陽不測夫奧：所以存像設，建祠庭矣。
稽彼上古，洎於中運，五載巡狩，百神懷柔，皇王令典以之葉，祚數昌期以之永。降臻嬴秦，爰逮周隨，匪修匪虔，或替或僭，不勤於省者其政缺，非美而封者其事訛。嗚呼！黷祭虛陳，昭靈罔答，更張禮秩，固待雍熙。粵若我唐，正百王頹教；恭惟我後，揚五聖丕烈：人神允浹，動植和暢。迺藉北鎮，柴南壇，碑西嶽，泥東岱，是用告厥功，祇其祠也：故穰穰介福獲於彼，喁喁眾心徯於此。而今獵狁不熾，已萬餘辰，邊隅於是乎靜；雨雪其滂，迺屢盈尺，稼穡於是乎豐。豐以阜人，靜以安俗，俗安而人阜，君睿而神聰：惟神幽讚已成，惟君能事斯畢。北巡之禮，胥詠其蘇：雖黝輅纁旂，未由冬覲，而圓圭方璧，每自天來。或事舉必祈，福行宜賽，則有公卿而奉新命也；或四時薦熟，三獻酌洗，則有侯牧而率舊章也。非夫昭信雅直，豈常享於明代哉？是以河朔人風潔誠，而禱蠶穀者眾矣。春終、秋孟、冬首，三之月尢劇：蘋藻自羞，若從官斂，樵蘇不禁，孰敢私伐？藎威靈感通以致耳，與其淫諂而求者異乎！
夫道莫先乎貞，政莫先乎淳；參造化以成萬物，莫先乎神；資帝王以富四海，莫先乎人。護神莫先乎君公，理人莫先乎師長。景寅歲，迺命菲才，謬兼軍郡，欽若明詔，持兵導俗，無敢懈怠，名山大川，著乎典式，靡不加敬。於昭神寢，於嶽之陽，伊嶽致神，惟神主嶽。高柯古幹，幽蔚陰翳，俯仰瞻對，精魂肅恭。栗然何為？故以嗟歎；嗟歎之不足，於是詠歌。歌以發言，言以彰德，事可追於風雅，詞無隱於聞見。神而聽之，頌斯作曰：
五宿熒煌，風政休咎，上經乎乾綱，我君順之，祚迺久兮。五宗盤薄，陰化成敗，下彰乎坤絡，我君欽之，福迺介兮。天平地成，神道助貞，人事以寧兮。皇極帝力，神道助直，人事以息兮。禎祥日新，既祠既禋，國萬斯春兮。風雨時若，是耕是獲，家勤於作兮。至誠通兮，昭冥協和，至道默兮。對揚頌歌，大恒如礪，明德惟峨。
夫緝懿德以升榮，必凝範於金冊；總徽圖而闡化，亦昭茂於丹青。將以矯弊翻訛，匡風正物，求諸曩烈，良宰況乎！辰樞委曜，載誕宗英，屈市立之重，就烹鮮之任，而能立心政術，克著清猷，吞賈、鄭於胸懷，顧周、韓於掌握，信可以騰芬琬炎，垂範將來者焉。君諱懷仁，字即❥隴西狄道人，代祖元皇帝曾孫，太宗文皇帝之族子也。自黃軒禦曆，元帝垂時，竦瓊構於綿代，渙瑤原於遙祀。月魄凝祥，庭堅之德斯邁；星精委貺，伯陽之道攸高。靈變所鍾，神功迺暢，撫群材而讚統，允葉龍圖；敦九族以垂風，載光麟趾：華宗景胄，可得稱乎？亡祖湛，北宮之德雖厚，西尞之老不借。父義，持節丹鬆商恒四州長史使持節都督丹州鬆州商州恒州等州諸軍事恒州刺史，徵拜宗正卿，轉左驍衛大將軍上柱國隴西郡公，英姿鳳峙，逸概鴻騫，行不恒物，言必以信，出總六條，入參九棘，戎機斯要，載奉鉤陳，忠肅之誠，見稱循警。
君商岑薦祉，渭川澄祜，稟靈和之氣，挺韶茂之姿。始自褓辰，已見克岐之美；迨乎丱日，更標通理之稱。藎亦猶同山之羽，光彰五色；渥水之駒，早聞千里。豐池孕寶，紫氣遙浮；楚岫銜珍，白虹孤映。若迺韞器清朗，植性溫嚴，磨而弗磷，撓而不濁，忠孝之道，無待伈成，仁義之方，率由斯至。雖聯華帝室，毓質景門，而迺謙恭肅慮，若在冰穀：不宣驕而傲物，豈恃貴以誇時？言則循憲，動必由禮。幼而聰敏，備覽群籍，偃書林而斂實，潄詞河而吐潤。貞觀元年，承隱太子為息，其後降封陳留縣開國公，食邑一千戶。錫社分茅，迺遵周冊；誓河疏邑，爰依漢典。爵窮上等，名貫通侯，發以聲明，紀之文物。朝廷以今之長吏，古之諸侯，任總一同，寄深百里，況全趙之地，是曰大邦，鳴弦軌俗，實資良彥，永徽元年，以宗室子弟敕授朝議郎，行癭陶縣令。晉稱楊國，魏曰癭遙，近控槐川，旁通寢水，封城舊址，即帶常山，曆郡故基，還分钜鹿。趙肅王之子，美化猶傳；廣川國之裔，清規未遠。
君乘輕蒞境，經餉升職，宏制錦之術，取棼絲之義，不言而教，道德齊禮，法令為師，勝殘去殺。而以為政之本，學校居先，阜俗之原，耕桑是務，於是敦勵鄉黨，黌塾俱開；課租農時，田疇盡辟。子衿之侶，遠同洙泗；歲取之積，近辟京坻。至於棄業遊手，探丸之客，剝鼓之酋，鹹仰仁明，變其澆悍，市無窮盜，路多懸寶。鳴桴既靜，犴獄恒空，彈弦跕屣之家，複遵貞道；剽奪椎埋之豎，更同醇懿。若夫孤老疾恙，惸嫠窮竭，煙火不舉，資費靡依，親勸富豪，均為周贍，衣食畢繼，鹹無凍餒。徭賦賙恤，斷自經懷，揣其輕重，量其遠邇，牽而弗擾，勞而靡怨。而以士女攸居，郛邑為重，商旅所湊，闤闠斯切，而地惟鹵濕，垣巷多毀。農事之餘，漸勸營構，修衢矢直，列肆星羅，崇墉掩藹，飛甍隱耀，通渠亙陌，長堤叢陰。百姓相，靡弗稱賴，亦猶齋茅荷竹，無煩堂邑之（闕二字下闕）疏原；有濟榮陽之俗，❥阿之功既峻，無❥之政為優：較而言焉，我亦奚愧？
界內有狸乳鼠、麥秀❥歧暴獸成狸，徒彰昔美；兩歧興瑞，空結前謠，未有乳字之奇，麰穎之異，超今絕古，掩牒韜圖。雖天降休祥，本符昌曆，然產於縣境，良由善政。不有聖朝，孰任明宰？不有嘉應，何表能官？豈若祥靡變質，獨紀瑕邱之化；禎禾擢秀，空顯中牟之德？逮於今茲，彼固非美。合縣道俗等，道存名教，情據典律，鹹棲幕府，並浴儒津，以為盛德必彰，既形之於舞詠；徽風載洽，亦播之於弦管。言武城之小善，尚著歌謠；董須昌之微之功，猶勘碑頌。況我君英規允暢，惠化旁流，道軼翁卿，仁跡涉❥焉可使丹書靡紀，翠碣無聞者乎？
