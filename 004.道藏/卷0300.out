知章字季真，會稽永興人。第進士，開元中累遷禮部侍郎，加集賢院學士，充皇太子侍誠，遷太子賓客銀青光祿大夫，授秘書監。晚年自號四明狂客，又稱秘書外監。天寶三載，上疏請度為道士，還鄉里，元宗親制詩贈行。卒年八十六，肅宗立，贈禮部尚書。
昊天上帝君位，五方精帝臣位：帝號雖同，而君臣各異。陛下享君位於山上，群臣祀臣位於山下：誠足以垂範來葉，為變禮之大者也。禮成於三：初獻、亞獻、終獻合於一處。

元紘字大綱，京兆萬年人。開元十四年拜中書侍郎同中書門下平章事，加銀青光祿大夫，封清水縣男。與杜暹不葉，罷知政事，出為曹州刺史，以疾去官，拜戶部尚書，仍聽致仕。二十年起為太子詹事，卒贈太子少傅，諡曰文忠。
國史者，記人君善惡，國政損益，一字貶褒，千載稱之，前賢所難，事匪容易。今張說在家修史，吳兢又在集賢撰錄，遂今國之大典，散在數處。且太宗別置史館，在於禁中，所以重其職而秘其事也。望勒說等就史館參詳撰錄，則典冊有憑，舊章不墜矣。
伏以軍國不同，中外異制，若人閒閒無，地棄不墾，發閒人以耕棄地，省饋運以實軍糧，於是乎有屯田，其為益多矣。今百官所退職田，散在諸縣，不可聚也；百姓所有私田，皆力自耕墾，不可取也。若置屯田，即須公私相換，徵發丁夫，徵役則業廢於家，免庸則賦闕於國：內地置屯，古所未有，得不補失，或恐未可。謹議。
仙客，涇州鶉觚人。初為縣小史，積功遷洮州司馬，王君節度河西，召為判官，遷太仆少卿，判涼州別駕，知節度留後事，俄為節度使。開元二十四年為朔方行軍大總管，以工部尚書同中書門下三品知門下事，遙領河東節度副大使，封邠國公，加左相。卒贈尚書右丞相，諡曰貞簡。
臣等伏睹皇太子送十二月德音赴史館，伏承陛下前月五日，將欲巡幸渭北，是夜夢玄元皇帝曰：「明日子欲遊乎？北神不在，此事宜止，五更當自有應。且子之享國，多曆年所，何必此日？」陛下二更即降制，停渭北之行，至五更，果烈風大起，際暮方定。伏以玉真體妙，莫大於皇極；盛明致理，孰盛於吾皇？由是感而遂通，聖與神合，言不測之事，示必然之期：果茲烈風，有葉靈夢，既彰陛下之祚，更表無疆之休，同天地而久長，若符契之徵驗。臣以上自開辟，博考圖書，神靈效祥，帝王膺慶，未有若此之昭著者也。臣等謬當樞近，又忝史官，預聞德音，不勝抃躍，伏望宣示百僚，頒及中外。
臣等伏因侍奉之際，天恩令臣升殿，觀此鳥巢。陛下孝弟之至，通於神明，仁慈所育，豈獨黎庶？故得上元協應，靈烏呈瑞，翱翔不離於廷際，棲集必歸於軒檻。或人俗所有，但止於園林；今聖感而來，迺巢於殿栱。依人無懼，戀主愈馴，博考圖籍，未之有也。臣等幸忝樞近，親睹休祥，望頒示中外，以彰靈感。
陛下孝友因心，慈仁被物，故得上帝儲祉，靈烏發祥，高楝重櫨，共瞻爰止，前軒內殿，皆睹來巢。視之彌馴，逼之不懼，休祐重遝而交應，徵求古今而未聞。臣等何人，屢觀嘉瑞？望與前狀同宣中外，克紀禎符。
此城往緣無備，權屬吐蕃，天威所臨，複為我有。而犬戎自送其死，且或執迷，率彼凶徒，輒敢圍逼。城中在昔，惟水為虞，雖佇之則多，而汲之路斷。陛下每憂無物，必期靈祐，聖心有屬，神道元通，遂使拆石流泉，分岩瀉液，動天地而昭應，與造化而同功。三軍所資，一朝皆足，既使無渴乏之慮，益勵忠勇之心，翦滅寇戎，從此非遠。傍稽典策，博考禎休，以欣以躍，實倍常品，請宣示百僚，編諸冊簡。
伏以玄元孚祐，聖感潛通，將垂介福，必有丕應。頃屬初夏，微陽暫愆，自夢協已來，頻降膏澤，變茲秋稼，成此豐年。又數日陰云：通霄澍雨，聖容將出，天景廓清。加以霏煙在天，瑞氣捧日：元符稠疊，若此再三，惟皇祖之降靈，表吾君以大慶，爰自古昔，所未守聞。臣等何人，睹茲明應？伏望宣付史官。
兵部尚書兼侍中牛仙客等奏：臣等因奏事，親承德音，陛下謂臣等曰：「朕自臨御已來，向卅年，未曾不四更初即起，具衣服，禮尊容，藎所為蒼生祈福也。昨十數日前，因禮謁事畢之後，曙色猶未分，端坐靜慮，有若假寐，忽夢見一真容云：‘吾是汝遠祖，吾之形像，可三尺餘，今在京城西南一百餘里。時人都不知年代之數，汝但遣人尋求，吾自應見，汝當慶流萬葉，享祚無窮。吾自度其時，今合與汝於興慶中相見，汝亦當有大慶，吾猶未即言，語畢。’覺後昭然，若有所睹，朕因即命使，兼令諸道士相隨，於京城西南求訪，果於盩厔縣樓觀東南山阜閒迺遇真容。一昨迎到，便於興慶宮大同殿安置，瞻睹與夢中無異者。」伏以玄元大聖，降見真容，感通之徵，實符睿德。陛下體至尊之道，崇清靜之源，何曾不禮謁虔誠，為蒼生祈福？故得真容入夢，烈祖表靈，求之西南，果與夢協。且興慶宮者，潛龍舊邸，王業所興，當此處而告期，與嘉名而相會：斯迺降於紫府，鎮我皇家，啟無疆之休，論大慶之應。陛下爰舍正殿，以為法堂，是尊是崇，至敬至極。殊常之理，將萬福而俱臻；無外皆覃，迺億兆而同慶。臣等昨日伏承聖恩，賜許瞻禮，自然相好，諒絕名言，開辟以來，典籍所載，未之有也。臣等無任慶悅之至，謹奉狀陳賀以聞，仍請宣示中外，編諸簡冊者。
臣延祚言：臣受之於師曰：「同文底績，是將大理，刊書啟衷，有用廣化。」實昭聖代，輒極鄙懷，臣延祚誠惶恐頓首頓首。臣嚐覽古集，至梁昭明太子所撰《文選》三十卷，閱玩未已，吟讀無斁，風雅其來，不之能尚。則有遺詞激切，揆度其事，宅心隱微，晦滅其兆，飾物反諷，假時維情，非夫幽識，莫能洞究。往有李善，時謂宿儒，推而傳之，成六十卷。忽發章句，是徵載籍，述作之由，何嚐措翰？使複精核注引，則陷於末學；質訪指趣，則巋然舊文：祇謂攪心，胡為析理？臣懲其若是，誌為訓釋，迺求得衢州常山縣尉臣呂延濟、都水使者劉承祖男臣良、處士臣張銑、臣呂向、臣李周翰等，或藝術精遠，塵遊不雜；或詞論穎曜，岩居自修：相與三複迺詞，周知秘旨，一貫於理，杳測澄懷。目無全文，心無留義，作者為誌，森乎可觀，記其所善，名曰《集注》，並具字音，複三十卷。其言約，其利博，後事元黽，為學之師，豁若徹蒙，爛然見景，載謂激俗，誠惟便人。伏惟陛下浚德迺文，嘉言必史，特發英藻，允光洪猷，有彰天心，是效臣節，敢有所隱？斯與同進。謹於朝堂拜表以聞，輕瀆冕旒，精爽震越，臣誠惶誠恐頓首死罪。謹言。
昭成皇后諡，宜引聖真冠后諡之上，而誤加大字，非也。若取單諡配之，應曰聖昭；若睿成以複諡配之，應曰大聖昭成聖真昭成。且太穆皇后武德元年五月追諡為穆皇后，貞觀元年五月六日又追尊為太穆皇后，上元中又追尊太穆神皇后；文德皇后貞觀年中諡曰文德，上元中追遵文德聖皇后：即後漢皇后紀範煜論明矣。
晉，贈太子賓客向子。舉進士及大禮科皆上第，先天中累遷中書舍人。曆戶部侍郎，襲爵河內郡公，開元中加銀青光祿大夫。終太子左庶子，年五十九。
制策問，朕聞理國莫尚乎（前篇作「於」）任賢，命官必資乎（前篇作「於」）選眾。堯舜以聲不（《登科記》及前篇並作「而」）以度，考覈良難；殷周取德兼取言（《登科記》及前篇並作「而取名」），徵求匪易。朕所以載懷經術之彥，夕遺其寢；虛佇藝能之士，朝忘其饑。子大夫光我弓旌，應（《登科記》及《名賢策問》並作「膺」）斯揚擇，為政作法，豈無前範，安全濟時，亦有令躅。宜敘立身之誌，各言從官之才（前篇作「心」）。至如七輔、八元，施何綱紀？十臣、四老，正何得失？並陳事跡，兼詳（《登科記》作「述」，前篇作「言」。）名氏。夫（《登科記》及前篇並無「夫」字）朝會古禮，登享舊章，九儀式辨其賜，六贄各明所（前篇作「其」）執。雍畤起自（《登科》作「於」）何年（前篇作「代」）？亳社立於何代（前篇作「年」）？天士、地士，此（前篇作 「複」）何所封？諸布、諸嚴，彼何所主，（前篇作「立」）？又穆邦家而濟生死，三聖之教何長？利動植而益黎元（前篇作「庶」），五材之用（《登科記》作 「術」）何要？工商兩（前篇作「二」）業，在俗何先？文武二（前篇作「兩」）柄，適時何急？凡此數科，不獲雙美，必去者方於去食，可存者同夫存信。（十四字《登科記》及前篇並作「必存者均乎存信，所去者同乎去食。」）朕將親覽，爾等（前篇作「則」）明言。
對：臣聞大聖有國，將興至理，總庶官以匡化，覽群議以登賢。所以奉若天紀，作為人極。觀堯舜之興，則四嶽僉舉，九載陟明，考覈之端立矣；監殷周之策，則三駕訪德，六廉察事，徵求之道行矣。非睿哲明慮，深體化源，亦安能董正理官，推伏賢傑者也？今陛下纘興聖業，昭布天光，舉良弼以謀至道，綜群才以康庶績。故乃嶽生維翰，星降士師，嘉猷日聞，正言彌啟，肅然在位，燦然盈朝矣。且猶郡邑公選，岩穴敷求，遺寢載懷，比歲臨問，佇經術以佑職，想藝能以建官。則古之坐明堂，議衢室，安可以儔清問之深也？固將卓立化首，廓開政先，豈唯紹明恒訓、踐修常軌而已？臣素微經藝之術，謬忝弓旌之招，誠不足以登進王庭，恭承明策。至若為政作法之要，安人濟時之體，臣雖愚鄙，竊有誌焉。臣聞政務利人，法期濟物，布法由道，行政在官。官必其才，則人沐於化；法必於正，則物賴其安。故庇人以和，所以興其義；率人以禮，所以致其淳。賦之必均，所以綏其業；役之必度，所以務其時。恤其轉死，所以保其命；薄其收入，所以全其生。此安人之畫，濟時之要，總其大趣，存其至心，而臣節無隱者爾。故王者安人則審政，興政則任官。任官必良，則為政皆善；善政溥洽，則黎人用康，德之本也。是以深居而情鑒萬里，高拱而明照八極，其在任人之術歟！夫至公克守於鳴謙，臣節必存乎無隱。況王心虛鏡，容光必察，詢其立身之誌，考其從官之才，臣之愚衷，具以上達。若蒙飭躬召入，程器收用，使得履文石以獻議，瞻法座以陳誠，序安人之大訓，言濟時之良政，抗恒節以忠主，申遠圖以戴君，臣之宿心，永願畢矣。立身之誌，實在於斯；從官之才，安敢自必？蓋無善不應，有開必先。七輔立於先朝，充四目以鑒遠；八元翼於舜日，播五典以宏風。或理曆茂時，天道以敘；或辨方寧亂，地紀用章。或內平外成，樹稼而蒸人乃粒；或忠肅恭懿，敷教而理訓克從。原其紀綱，較然明著。十臣佐命，周道蔚興；四老為賓，漢儲底定。文武以濟，靈台光偃伯之期；羽翼既成，寵子罷奪宗之計。匡正得失，格言斯在。風後、力牧，膺七輔之名；伯奮、仲戡，居八元之列；周公、呂尚，為十臣之宗；園公、綺裏，參四老之目。八元盡高辛之裔，十臣有文王之子，事跡斯辨，名氏可徵矣。夫朝會者，所以正君臣之位；登享者，所以盡誠敬之極。故物稱其禮，舉之表儀，功被於人，施之禮典。蓋辨其位序，而不多其玉帛；先其敬意，而不繁其樽俎，明王道之制也。自道遠聖逝，侈及嬴、劉，薦幣興利，酎金逞罰。祭非其鬼，妖望其祥，瞻古語事，斯謬甚矣。《周官》大宗伯之職，以九儀之命，正邦國之位。一命受職，再命受服，三命受位，四命受器，五命賜則，六命賜官，七命賜國，八命作牧，九命作伯。蓋以懋功訓德，審官乂人也。又以禽作六贄，以等諸臣。孤執皮幣，卿執羔，大夫執雁，士執翟，庶人執騖，工商執雞。蓋象事以明等威，以示禮也。秦修雍祠，而古有雍畤焉；周祭亳社，宜社有屬亭焉。孝武祈仙，封於欒大，將以通天地之道也。故天士、地士，懸以五利之名焉。漢氏廣禱，主於小祠，將以期純嘏之集也。故諸布、諸嚴，設於群望之祭焉。夫穀神不死，道宗於元默；至覺而生，釋歸於清淨。書於聖典，固在儒流。然練神虛心，釋道以空慧為法，可以濟於生死矣；興政致理，周孔以禮義為訓，可以穆於邦家矣。教之攸設，儒則為長，天生五材，利溥群物。火炎水潤，動植以滋，刳木範金，黎攸濟。稟於元象，土德厚載而居多；施於物宜，五行廢一而不可。工以繕器，商以通財，財則聚人，器則周用。疾其浮侈，商以政而當遏；資於器械，工在俗而為先。聖人睹天地以成文，象震曜以興武。文次九序，武標七德，利用開物，禁暴夷凶。二柄所資，百代無易，兩參王政，互為國經。若寰海晏如，則武備都偃；幹戈日揚，則文教式衰。自有偏廢之辰，皆無必去之道。理曠者不可以言極，道深者不可以意明。乾象照臨，聖模廣運。臣材非秀茂，學非敏博，對越天旨，誠無足觀。謹對。
問：朕聞處域中之大，據天下之圖，莫不設虡以思賢，解琴而願化。雖君唱臣和，而明鮮晦多：所任者或非其人，所行者儻乖其道，歸於浸弊，罔弗由茲。朕寅畏上元，負荷先構，靜言為國，有若涉川，風俗未淳，政教猶鬱黎元寡遂，鸞鳳不臻，當寧永懷，良深愧歎。子大夫講聖人之高議，明王事之大綱，蓄憤謀忠，曆年載矣，何施而反本於古？何用而救末於今？何術而人物阜安？何德而神靈滋液？爾其無隱無忽，悉之究之，通其條貫，朕當親覽。對：臣聞聖人法天而理，察道而行，心膂俊賢，子惠黎獻，吏恭爾位。人樂其業，朝無秕政，俗詠康哉。《書》曰：「惟天聰明，惟聖時憲，惟臣欽若，惟人從乂。」此其謂也。雖根英異轍，火木殊途，革去故而鼎就新，變鹹池而歌大夏，然而無易茲典，其故何哉？藎以因天人之和，順陰陽之數，不可替也。皇上道高西聖，德邁南薰，黃龍薦圖，翠鳳為寶。至於膺正曆，享靈符，朗七曜於銅儀，安萬人於寶曆，延祥降福，陟酌登封。八表黎元，歌皇風而周地絡；四夷酋長，頌元化而建天樞：此皆以刻於玉版，載於金匱，為帝者之祖宗，與乾元而始終。至於坐衢室，端冕旒，寂然不動，感而遂通，赫赫明明之美，無聲無臭之化，固以榮鏡宇宙，發揚神人，振古以來，未有如斯之盛矣。猶複寅畏上帝，憂念下人，思反樸於鶉居，佇遷訛於鴻古：夕惕勤止，良以深焉。爰降綸言，俯詢輿議，此陛下衝謙之道也，愚臣何足以知之？然而忝跡明時，敢忘披露？
臣聞帝王之道，藉英彥以張風；邦國之圖，資明謨以垂化：故能庶徵有序，美政無虧。當今制禮作樂，懸章布憲，可謂文物大備，刑政中和，而紫宸宏卷舒之風，黔首阜安之業者，良以官僚空曠，守宰荒寧，不能宣裕皇明，洗蒸徒之耳目；發揮神化，變澆薄於閭閻。夫遷物化人，著誠去偽，豈惟君上之道，實亦官聯之職。故文翁好儒，蜀學比於齊魯；毛玠崇質，魏士素其裘裳：是知易俗移風，使天下回心而響道者，非俗吏之所能為也。故董生云：「黎人未濟，皆吏不明，使至於此也。」賈誼亦云：「下之有過，吏之罪也。」夫聞伯夷之風者，貪夫以廉；見柳下惠之跡者，鄙人以恭。故曰教人莫若垂範，垂範必仰良材；阜俗莫若興農，興農必由循吏。且擇賢而處，其弊猶濫，負乘為政，何以克堪？今若選英傑而實百僚，自朝廷而及州縣，咸令法易簡之道，慎德刑之教：賞以春夏，慎其濫矣；罰以秋冬，敬其刑矣。夫賞刑中則庶人安，庶人安則財用足，財用足則百誌成，百誌成則天人和，天人和則神靈滋液矣。然後垂訓而理，勤法而行，宣九式以均財，修六禮以節性，明七教以興德，齊八政以興邦；道格元亨，風還太古，時雍之和可致，濟俗之義可宏，唐虞之美可逾，文景之聲可越。謹對。
惟聖寶賢，以齊皇極。有若左丞相燕國公，右丞相廣平公，太子少傅安陽侯：皆生人碩德，皇國元老，道著廊廟，績宣華戎。由是懋其成功，錫以元吉，谘日於朔，擇時於秋，俾對命王庭，受職公府：見群屬，揖庶寮，禮官辨章，掌舍陳次；工備佾，饔獻蒸，六卿拜下以成儀，三事自天而來賀。秩秩賓序，暉暉旅酬，玉緯垂文，南風和雅頌之變；金漿降醴，雲天光飫酌之宜。宰德貴和，盡莊敬具瞻之範；群情尚洽，預周旋晏語之歡。方將一心天工，戮力帝載，寢黑山之柝，苞青海之戈，雲雨賢才，水火菽粟。日詠魚藻，歲陳由庚，頤殷趙之年，留魯陽之景。爰命在宴，迺賡載歌。
中黃子曰：「予觀《風後握機圖》，殆有情哉！」然年代遷遠，文字損益，或致愆訛矣。惜乎！夫兵者，榮賤覆殺之大機也，天地神靈之所也：洞則王，昧則亡。故黃帝湯武，得其道矣，然則兵之用也，豈惟道乎？亦有工拙矣。語大旨有三微焉：昔伊尹勸湯，呂望勸周，子房勸漢祖，鄧禹勸光武，可謂知命運之微也；樂生破竹迎刃之喻，曹劌三鼓候衰而作，可謂知和氣之微也；孫臏邀敵於馬陵，韓信置軍於水上，可謂知地勢之微也。故古人有言曰：「能知三微，霸代之師。」至夫以智料智，因奇縱奇，千變萬化，不可殫備。
今夫握機者，約而遠，幾而深，用少以濟廣，貫一以締萬，微乎微乎，可以神會，難以跡融，非智合曩賢，役心深妙者，不可以常識偕之。今予依風後大旨，略為此圖，以擬方陣：陣有八物，有八容，八八相值，可離可合；中有容效三元，天子上將所居，常靜不動，以象元極，以配中黃，其理微矣。若迺四衡夾三軸，九地夾二天，吟龍嘯武，當前後之衡；雲鳥風蛇，居摶掣之要。敵寡則從武翼之屬，風蛇之勢，合而圍之；彼眾則奮龍武之衡，接雲鳥之勢，突而擊之：亦百勝之術焉。昔諸葛孔明以傑時之智，將求其源，而未得也，迺曰：「八陣成，可以橫行天下。」然武侯陣法，亦有武翼翔鳥，足明武侯所習，則風後五圖也。桓溫見蜀將八陣，雲是常山蛇勢，徒妄言耳。常山蛇者，法出《孫子》，謂之率然，藎直陣也，故桓溫覽《孫子》而有是言，殊無旨哉。然此離合之勢，奇正之術，故曰「或離而為八，或合而為一，以正合，以奇勝」，其要在此矣。孫子儒者也，至注釋務析精奧，而多引空言，以誣後人。何哉？馬總述云：「增字發明，未得精了，更益煩蕪。」予昔嚐覽焉，中失其本，每思經述，近迺得之，聊因時暇，刊繁舉要，序而第焉。二百八十言，殆不過尺，並為圖式，以悟後賢，庶有賴雲爾。
昔孔子舉《詩》、《書》，作後王者之法，其稱《殷頌》曰：「天命元鳥，降而生商。」《書》曰：「天工人其代之。」然則聖人受命，賢人受任，龍騰武躍，風流雲蒸，求之精微，其道莫不咸係乎天者也。故夫受天之命者，不可以苟；代天之理者，不可以私。前聖知其如此，故明四目，達四聰，高居而審聽，處幽而遐覽，群才必用，眾功迺廣，然後天應以福，而太和之化臻矣。雖三光襲照，五運潛周，媯圖啟而揖讓興，夏鼎移而幹戈用：德業相踵，屯夷不同。然激揚名義，增廣壇宇，何嚐不得賢則理，失賢則危哉？是故五老尊而軒風熾，三仁去而殷道衰，淮陰來而漢家昌，亞父亡而楚王滅。姬漢以降，大象淪夷，當極者不以垂拱居尊，幹祿者必以權利邀進；鏡物者不以虛已為德，達才者必以寒雋為嫌：故洪綱強而萬目頹，大理虧而廉讓塞，貞良甘退而莫進，賢士卷藝以深潛。故伯夷為之哀歌，綺裏為之高遁，晉重滅名以避其患，楚狂遁世以全其身：豈惡富貴哉，藎有為而然也。
夫明王旰食以求士，君子含德以俟時，然求應之感徒深，而君臣之分猶鮮者何也？藎經達之道難，而代乏鮑子、蕭何之智也。若夫解縛為相，古今所罕有；登壇受爵，賢者歎其難：漢高始以為疑，齊桓終受其福。迺知有管仲之才，無鮑叔之介，則桓公不納；有韓信之略，無蕭何之助，則漢高不容。齊桓、漢高，不易值矣，蕭公、鮑子，豈屢得哉？夫未遇良鑒，則夜光不為寶；時逢哲後，則負鼎可升朝。曆求邃古，爰覽近圖，臣主之際，授受之外，垂大明以敘下，推至公以匡上，則有我唐太宗文武大聖皇帝魏文貞者之流也。藎至理之代，君子不以王爵私其身，而況親屬乎？是以貞觀之中，賢者在朝，各崇至公。馬周懷奇思而拔起隴畝，李靖多大功而終始援用，魏徵數直諫而優遊撫納：我朝之得才，於斯為美。
彼三國之臣主，始當草昧之期，卒踐陵遲之運，君無尺土之漸，而以爭奪為德；臣無素定之分，而以偷合為功。然其屬衰亂之閒，固貞仁之節，接風塵之會，吐博奕之謀：用能各奉其主，克立厥勳者，亦不可誣也。又[文]若清淑沈懿，有顏氏之德；靈鑒洞照，有子房之能；推功給下，有終始之勤；篤誼守節，有風雲之概：歎王室之多故，懷黍離以永吟，遂委忠曹公，冀圖匡複。而天命潛革，人心則殊，姑回備物之謨，卒抗非常之錫，雖欲匡上以德，翻迺殺身成仁。夫仁義豈有恒？在乎不舍道而已。是故比幹湛身於殷後，微子抗跡於周邦：雖二美同歸，而三仁齊致。公達慷慨，總角耀奇，惡奸臣之擅命，想桓文之高舉，群雄競起，漢曆寢微，翻然回慮，吐詞魏幕。原其所以然者，豈不以桑榆之暉，非魯陽可止；溝瀆之節，豈仲尼所嘉？是以攝管仲之高蹤，攀魏武之遐轍，全生之理，其亦遠乎！崔子矯然，植青松之操，鯁詞直對，則左右失容，捐生取義，千載稱美，雖遇讒譖，藎亦其素誌矣。若迺天命未改，則人思其舊，乾道將革，則物厭其常。是以司隸之儀，見悲於漢叟；先王之跡，遠播於汶隅。孔明躬耕南陽，盤桓俟主，吐籌獻策，識鼎峙之形；總眾臨戎，有席卷之望：原其去就，抑亦懷漢之雅誌焉。及其撫戎幕，持國鈞，開誠心，布公道，賞不失德，罰不濫刑，又雖古之遺直，不能尚也。昔管仲用法，伯氏無怨；子羔刑人，終以見德：孔明之謫李嚴，藎近之矣。
周瑜、魯肅，咸起諸生，鶚視烏林，鷹揚赤壁。然肅為布衣，當襄漢之際，標賣田宅，分財結士，以求人傑：此其誌不小也。公瑾推第於孫策，子敬輟粟於周郎：咸有異於人者也。子布剛簡，懷不撓之節，屬桓王創業，首讚經綸，仲謀嗣立，躬自扶翊：古人所謂托六尺之孤者歟？既而忠言屢發，直道不回，折弋獵之娛，沮釣台之樂：斯又王臣蹇蹇，國之元老者哉。夫江東之於天下，猶四體之有一掌耳，權不能恢闡雄量，以求忠讜，而迺輕肆忿毒，厭聞至言，始抽刃於虞翻，終按刀於子布。翻既謫終遐裔，昭亦廢處家僮，故使時望挫傷，元功圯衄：由是見仲謀之器小也，其不能廁跡中原，懋長代之業者宜矣。夫以子布忠賢，承奕代之遇；一言忤旨，有不測之辜：況賤跡之士，而欲自下幹上，罄其孤慮者乎！善料古者，必察乎今；善籌遠者，必謀諸近：讚詠之作，豈必核既往之陳跡？藎將暢其幽情，貴使來葉有可觀者。聊複采斷，為其讚云。
