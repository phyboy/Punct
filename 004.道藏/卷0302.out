敬本，潤州丹陽人。開元中為四門助教，以太常博士為集賢院修撰，遷右補闕、秘書郎。
竊以紫宸殿者，漢之前殿、周之路寢，陛下所以負黼扆、正黃屋、饗萬國、朝諸侯、人臣至敬之所，猶元極可見，不可得而升也。昔周女出降於齊，而以魯侯為主，但有外館之法，而無路寢之事。今欲紫宸殿會禮，即當人臣攝行，馬入於庭，醴升於牖。主人授幾，逡巡紫座之間；賓使就筵，登降赤墀之地。又據主人辭稱，吾子有事，至於寡人之室。言詞僭越，事理乖張，既黷威靈，深虧典制。其問名納采等，並請權於別所。
舊禮：侍中跪取匜沃盥。非禮也。夫盥手洗爵，人君將致潔而尊神，故使小臣為之。今侍中大臣也，而盥沃於人君；太祝小臣也，反詔祝於天神。是接天神以小臣，奉人君以大臣，故為非禮。按《周禮·大宗伯》曰：「鬱人，下士二人。」讚裸事，則沃盥此其職也。漢承秦制，無鬱人之職，故使近臣為之。魏晉至今，因而不改。然則漢禮，侍中行之，則可矣；今以侍中為之，則非也。漢侍中，其始也微，高帝時籍孺為之，惠帝時閎孺為之，留侯子辟彊年十五為之。至後漢，樓望以議郎拜侍中，邵闔自侍中遷步兵校尉，其秩千石，少府卿之官屬也。少府卿秩中二千石，丞秩千石，侍中與少府丞班同。魏代蘇則為之。舊侍中親省起居，故謂之執獸子。吉茂見則嘲之曰「仕進不止執獸子」，是言其為褻臣也。今侍中名則古官，人非昔任，掌同變理，寄重鹽梅，非複漢魏執獸子之班，異乎《周禮》鬱人之職。行舟不息，墜劍方遙，驗刻而求，可謂謬矣。夫祝以傳命，通主人之意，以薦於神明，非賤職也。故兩君相見，則卿為上儐。況天人之祭，其肅恭之禮，以兩君為喻，不亦大乎！今太祝下士也，非所以重命而尊神之義也。然則周漢太祝，是禮矣。何者？按《周禮·大宗伯》曰：「太祝，下大夫二人，上士四人。」掌六祝之辭。大宗伯為上卿，今禮部尚書、太常卿比也；小宗伯中大夫，今侍郎、少卿比也；太祝下大夫，今郎中、太常丞比也；上士四人，今員外郎、太常博士比也。故可以處天人之際，尊極之辭矣。又漢太祝令秩六百石，與太常博士同班；梁太祝令，與南台禦史同班。今太祝下士之卑，而居古下大夫之職，斯又刻舟之論，不異於前矣。
又舊禮：謁者引太尉升壇亞獻。非禮也。謁者已賤，升壇已重，是微者用之於古，而大體實變之於今也。按《漢官儀》：尚書禦史台官屬有謁者仆射一人，秩六百石，銅印青綬；謁者三十五人，以郎中滿歲稱給事，未滿歲稱權謁者。又按《漢書·百官公卿表》：光祿勳官屬有郎中、員外，秩比二千石；有謁者，掌賓讚受事，員七十人，秩比六百石。古之謁者秩異等，今謁者班微，以之從事，可謂疏矣。又舊禮：尚書令奉玉牒。今無其官，請以中書令從事。按漢武帝時，張安世為尚書令，遊宴後宮，以宦者一人出入帝命，改為中書謁者令。至成帝，罷宦者，用士人。魏黃初改秘書，置中書監令。舊尚書並掌制誥，既置中書官，而制誥樞密皆掌焉。則自魏以來，中書是漢朝尚書之職。今尚書令玉牒，是用漢禮，其官既闕，故可以中書令主之。
述，京兆萬年人。舉進士，天寶初曆左、右庶子，加銀青光祿大夫，遷工部侍郎，封方城縣侯。居史職二十年。祿山之亂，抱國史藏於南山。後陷賊，逼授偽官。至德二載，三司議罪，流渝州，為刺史薛舒困辱，不食而卒。廣德二年，其甥蕭直上疏理述，於蒼黃之際，能存國史，以功補過，合霑恩宥。乃贈右散騎常侍。
臣伏見貞觀、就徽之時，每有公卿大臣薨卒，皆輟朝舉哀，所以成終始之恩、厚君臣之義。上有旌賢錄舊之德，下有生榮死哀之美，列於史冊，以示將來。昔智悼子卒，平公宴樂，杜蒯一言，方始感悟。《春秋》載其盛烈，《禮經》以為美譚；今古舊事，昭然可睹。臣伏見故禮部尚書蘇頲，累葉輔弼，代傳忠清。頲又伏事軒陛二十餘載，入參謀猷，出總藩牧，誠績斯著，操履無虧，天不憖遺，奄違聖代。伏願陛下思帷蓋之舊，念股肱之親，修先朝之盛典，鑒晉平之遠跡，為之輟朝舉哀，以明同體之義，使歿者荷德於泉壤，存者盡節於周行。凡百卿士，孰不幸甚！臣官忝記事，君舉必書，敢申舊典，上黷宸扆。希降恩貸，俯垂詳擇。
謹按《禮祭統》曰：「凡天之所生，地之所長，苟可薦者，莫不鹹在。」「水草陸醢，三牲八簋，昆蟲之異，草木之實，陰陽之物，皆備薦矣。」聖人知孝子之情深，而物類之無限，故為之節制，使祭有常禮，物有其品，器有其數。上自天子，下至公卿，貴賤差降，無相逾越，百代常行、無易之道也。又按《周禮》： 「膳夫掌王之食飲膳羞」，「食用六穀，膳用六牲，飲用六清，羞用百有二十品，珍用八物，醬用百有二十甕。」則與祭祀之物，豐省本殊。《左傳》曰：「饗以訓恭儉，宴以示慈惠，恭儉以行禮，慈惠以布政。「又曰：「饗有體薦，宴有折俎。」杜元凱曰：「饗有體薦，爵盈而不飲，豆乾而不食，宴則相與食之。」饗之與宴，猶且異文，祭奠所陳，固不同矣。又按《周禮》，籩人、豆人，各掌四籩、四豆之實，供祭祀與賓客，所用各殊。據此數文，祭奠不同嚐時，其來久矣。且人之嗜好，本無憑準，宴私之饌，與時遷移。故聖人一切，同歸於古，雖平生所嗜，非禮亦不薦也；平生所惡，是禮則不去也。《楚語》曰：「屈到嗜芰，有疾，召宗老而囑曰：‘祭必以芰。’及祥，宗老將薦芰，屈建命去之，曰：‘祭典有之，國君有牛享，大夫有羊饋，士有豚犬之奠，庶人有魚炙之薦，籩豆脯醢，則上下安之。不羞珍異，不陳庶侈，不以私欲幹國之典。’遂不用。」此則禮外之食，前賢不敢薦也。今欲取甘旨之物、肥濃之味，隨所有者。皆充祭用，苟逾舊制，其何限焉？雖籩豆有加，豈能備也？《傳》曰：「太羹不致，粢食不鑿，昭其儉也。」《書》曰：「黍稷非馨，明德惟馨。」事神在於虔誠，不求厭飫。三年而禘，不欲黷也；三獻而終，禮有成也。《風》有《采蘋》、《采蘩》，《雅》有《行葦》、《泂酌》，守以忠信，神其舍諸？若以今之珍饌，平生所習，求神無方，何必師古？簠簋可去，而盤盂杯案當在禦矣；《韶》、《頀》可息，而箜篌笙笛當在奏矣。凡斯之流，皆非正物，或興於近代，或出於蕃夷，入耳之娛，本無則象，用之宗廟，後嗣何觀？欲為永式，恐未可也。且自漢已降，諸陵皆有寢宮，歲時朔望，薦以常饌，此既常行，亦足盡至孝之情矣。宗廟正禮，宜依典故，率情變革，人情所難。又按舊制，一升曰爵，五升為散。《禮器》稱：「宗廟之祭，貴者獻以爵，賤者獻以散。」此明貴小賤大，示之節儉。又按《國語》：「觀射父曰：‘郊禘不過繭栗，蒸嚐不過把握。’」夫神，以精明臨人者也，所求備物，不求豐大。苟失於禮，雖多何為？豈可舍先王之遺法，徇一時之所尚，廢棄禮經，以從流俗。裂冠毀冕，將安用之？且君子愛人以禮，不求苟合，況在宗廟，敢忘舊章。請依古制，庶可經久。
對不以采蘋為節判甲會射，製氏不以采蘋為節，所由加罪，訴稱非三命以上。
三才既分，六宗爰設。或因地事地，或因天事天。明堂尊嚴配之儀，清廟崇禘祫之典。國之盛禮，其何以先？神之至誠，罔或不降。於是陳以簠簋，薦之犧牲；瑟奏空桑，管吹孤竹。甲言參大享，監彼有司，獻灌無虧，福祐攸洽。貴骨以頒於高品，賤體仍霑於庶僚。他日鯉趨，且聞歸胙；今朝神惠，更用祭先。錫類之美則多，黷禮之嫌宜避。
述白：忽枉書問，詞高理博，尋玩反覆，罔知厭倦。述聞登太山者，睹藂薄而迷其方麵；涉瀛洲者，挹波濤而懵其淺深。蓋廣大則昧，然難為究。足下貫穿群言，靡不該覽，聞一以知十，切問而近思。詞人之淵藪，仆誠不敏，何以當斯乎？足下無棄芻蕘，輕投瓊玖，講學先訓，足以起予。啟發微言，孰不賈勇？謹當掃陋巷之庭宇，望君子之軒車，博約之道，以俟會麵。韋某頓首。
《春秋》之義，諸侯死王事，葬之加一等，蓋嘉其有功也，而不及其賞也。爰至漢魏，則襚之即受，寵被窀穸，唯德是裦，豈虛受也？近代以來，寵贈無紀。或以職位崇顯，一切優錫；或以子孫榮貴，恩例無加。賢愚虛實，為一貫矣。裴光庭以守法之吏，驟登相位，踐我機衡，豈不多愧？贈以師範，何其濫歟！張燕公有扶翊之勳，居講諷之舊，秩躋九命，官曆二端，議者猶謂贈之過當，況光庭去斯猶遠，何妄竊之甚哉！蓋名器假人，昔賢之所惋也。


抗字抗，京兆萬年人。中明經。景雲初官右台御史中丞。開元中拜大理卿，進刑部尚書，封武陽伯；十四年卒，年六十，贈太子太傅，諡曰貞。

臣聞千金之子坐不垂堂，百金之子立不倚衡，況居大寶之位也哉！陛下宜保萬壽之體，副三靈之望，安可輕出入、重盤遊乎？天子三田，前古有訓，豈惟為乾豆、賓客、庖廚也哉？亦將以閱兵講武，誡不虞也。《詩》美宣王之田「徒禦不驚」，「有聞無聲」，謂畋獵時人皆銜枚，有言聞而無喧嘩也。又曰「悉率左右，以燕天子」，謂悉驅禽獸，順其左右之宜，以安待王射也。則知大綏將下，亦有禮焉。側聞畋於渭濱，有異於是。六飛馳騁，萬騎騰躍。衝翳薈，蹴蒙蘢；越嶄險，靡榛叢。紅塵坐昏，白日將暗，毛群擾攘，羽族繽紛。左右戎夷，競申驍勇，攢鏑亂下，交刃霜飛，而降尊亂卑，爭捷於其間，豈不殆哉？夫環衛而居，暴客攸待；清道而出，行人尚驚。如有墜駕之虞，流矢之變，獸窮則搏，鳥窮則攫，陛下複何以當之哉！靜言思之，臣深為陛下戰栗也。《書》曰「不畏入畏」，又曰「從諫則聖」。惟陛下深思遠慮，以誡後圖，則其天下孰不幸甚！
開元時官倉部員外郎，遷考功郎中，終吏部尚書。
遐國華之容衛，諒茲旗之多工；文成日朋，影滅霜空。乍逶迤而掛霧，忽搖曳以張風；排回驚鳥，飛失斷鴻。至若混羽旗以橫野，則睹之者目駭；雜金鼓而特設，則見之者氣雄。爾其誓將臨邊，興師授律；擁豹騎而長往，指龍山而衝出。月陣聯雲，星旄鬥日；回五翎以革麵，挫三庭而屈膝。匪旗之佐彼軍容，則何以沙場清謐？明明我君，四海無塵。立徽號，建鴻勳；為旗削蚩尤之跡，畫蛟龍之文。信侔功於巢燧，諒比德於薑雲。奄有天下，體國經野，覽茲旗之財成，故可得而言者。儼孤峙以標眾，列廣形而助寡。隨時卷舒，任用行舍。不務功以伐謀，良有足而稱也。徒觀其進退繽紛，旖旎三軍；可仰可則，光輝一國。藺示迷於指南，何登車而逐北？塞斷連營，幸遇時清；對岌岌之台殿，閑悠悠之旆旌。陵紫霄而風埽，逗碧落以雲縈；擺帝樓之晴樹，弄天門之曉旌。高則可仰，犯乃不傾；每低昂以自守，常居滿而望盈。時亨《大畜》，於何不育？永端容於太階，皇風之清肅。
聖有謨訓，明徵定保，於昭大社，德洽生人。雖烈山已還，勾龍作配，而享祀不忒，國容孔彰。鍠鍠《雲門》，宛是天樂。備物致用，覺鳴鳳之不飛；感靈動幽，識潛魚之入聽。是知樂之至也，乾坤由是混和；祭必肅然，神祗所以丕祐。國家九變具設，六府孔修，器陶匏而不奢，聲鏗鏘以合雅。泂酌明信，神其享諸，非楚使之誇秦，異曹翽之諫魯。列聖敷典，則有春義，商均不奏，豈為失禮？
鳳凰司曆，象（疑）謀托算；象生有數，感而遂通。邈揬渾元，是知元妙；眇睹雲物，必在精微。情至紛擾，則他想交亂；形質濁穢，則寄鑒不明；焉可以見天地之心、窮鬼神之狀？幽變未測，孰辨端倪？相彼曆生，跡參日禦，台觀是忝，泉蒙未豁。唐都不作，糟粕誰傳；趙達何追，菁華莫繼。失秒忽之度，曷以敬授人時？若歸奇於扐，履端於始，則毫釐不爽，黍累無愆。如或未精，法將焉舍？
