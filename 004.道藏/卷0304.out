得宜春縣門外各隨方色造牛耕人，州司科不應，為訴雲春前二日。
惟彼璿衡，分乎四序；調茲玉管，載啟三春。寰中祈覛土之功，海內佇農祥之應。甲職司銅墨，道洽弦歌；務切耕耘，情深勸勉。洎乎立春之日，望氣之辰，為土牛於縣門，設耕人於畎畝。隨方所造，雖取法於陰陽；候節而為，固無虧於令式。今者四門並造，數次施功，便於春月之中，豫設秋冬之事。禳災或可，在法難通，州司科以不應，縣局乃為申訴。春在兩日，雖事分疏；齊複三廟，何如道理？即科其罪，恐涉深文，輒此商量，寧斯折中？請從寬典，佇葉通規。
琬字茂貞，鄧州南陽人。賀州司馬思彥子。舉茂才擢第，又舉文藝優長、賢良方正連中，拜監察御史，出監河北軍兼按察使。開元中遷殿中侍御史，坐事貶官。
國安危在於政，政以法，暫安焉必危；以德，始不便焉終治。夫法者智也，德者道也。智權宜也，道可以久大也。故以智理國，國之賊；不以智理國，國之福。貞觀、永徽之間，農不勸而耕者眾，法不施而犯者寡，俗不偷薄，器不汙窳，吏貪者士恥同列，忠正清白者比肩而立，罰雖輕而不犯，賞雖薄而勸，位尊不倨，家富不奢，學校不厲而勤，道佛不懲而戒，土木質弗厚，裨販弗蚩。其故奈何？維以皇道也。自茲以來，任巧智，斥蹇諤，趨勢者進，守道者退。諧附者無黜剝之憂，正直者有後時之歎，人趨家競，風俗淪替。其故奈何？行以霸道也。貞觀、永徽之天下，亦今日之天下，淳薄相反，由理則然。夫巧者知忠孝為立身之階，仁義為百行之本，托以求進，口是而心非，言同而意乖，陛下焉能盡察哉？貪冒者為能，清貞者為孤，浮沈者為黠，剛正者為愚。位下而驕，家貧而奢，歲月漸漬，不救其弊，何由變浮之淳哉？不務省事，而務捉搦。夫捉搦者法也，法設而滋章，滋章則盜賊多矣。比法令數改，或行未見益，止未知損，譬奕者一棋為善，而複之者愈善。故曰設法不如息事，事息則巧不生。聖人防亂於未然，天下何繇不理哉？永淳時，雍邱令尹元貞坐婦女治道免官，今婦夫女役，常不知怪。調露時，河內尉劉憲父喪，人有請其員者，有司以為名教不取，今謂為見機。太宗朝，司農以市木橦倍價抵罪，大理孫伏伽言：「官木橦貴，故百姓者賤。臣見司農識大體，未聞其過。」太宗曰：「善。「今和市顓刻剝，名為和而實奪之。往者學生、佐史、裏正，正每一員闕，擬者十人，今當選者亡匿以免。往選司從容有禮，今如仇敵。賈販往官將人，儲什物俟其至；今交罷執符，紛競校在亡。往商賈出入萬里，今市井至失業。往家藏鏹積粟相誇，今匿貲示羸以相尚。往者夷狄（疑闕字）今軍屯積年。往者召募，人賈其勇，爭以自效；今者差勒，闔宗逃亡相繼。往乾倉儲盈衍，今所在空虛。夫流亡之人，非愛羈旅、忘桑梓也，斂重役亟，家產已空，鄰伍牽連，遂為遊人。窮詐而犯禁，救死而抵刑。夫亂繩已結，急引之則不可解。今刻薄吏能結者也，舉刻吏能引者也，則解者不見其人。願取奇才卓行者，量能授官。又仕路太廣，故棄農商而趨之。一夫耕，一婦蠶，衣食百人，欲儲畜有餘，安可得也？夫量事置官，量官置人，使官稱其人，須人不虛其位。除此之外，使其耕桑，任其商賈，何為引令入仕、廢其本業？臣愚以為國家開仕進之門廣矣，皆棄農桑工商而身趨之。當今一夫耕而供數百人食，一婦蠶而供數百人衣，遂使公私皆無儲蓄。若不釐革，其弊必甚。
維大唐開元七年歲次己未粵正月庚寅朔，時大人出為海州司馬，禮當巡屬縣，問耆疾。周覽海甸，察聽謠，人無事矣。乃回駕惕想，眇矚雲山，尋紫翠之所，登虯龍之道。蓋欲徵靈宅吉，洗我塵慮。岩岩直上，窅窅傍邃，霧月與碧海同深，朝霞將赤城爭峻。代有知而不能至者，至而不能賞者，賞而不能窮者。亟聞我東海縣宰河南元公，光發幽躅，起予泉石，締思構匠，蠲潔形勝。遂披叢篁，鑿崩壁，流泉噴水，藏宿雨而時來；臥石埋雲，觸搖風而不散。曆時花木，紅紫無名；入聽笙歌，宮商自合。固可為真人之別館，元始之離宮哉！夫登會稽，揬禹穴，慕古長想，複何奇乎？豈如誌在魏闕，心遊江海，兩忘出處，雙遣是非？唯元公得之矣。攀賞未極，列壑生陰，促駕言旋，攢峰擁騎。家君顧而歎曰：「爾知遊名山勒銘紀者，非思入上元，道存虛白，亦何能造次不遠而為之？吾少事雲林，長牽塵跡，晚齡心事，盡於岩間。小子誌之，貽夫來者。其列座同誌，次而鐫之。」
謹案：魏典及北齊，至後魏太平真君年中，內學者奏言：「上黨有天子氣，在壺關大王山。」於時太武南巡，親幸上黨，掘山封石，將以厭之。亦猶秦始皇東遊，望氣者云「五百年後，金陵有天子氣」，始皇及改金陵為秣陵，塹北山以絕其勢。孫權僭號，吳人以為當之。孫盛《晉陽秋》云：「從始皇東遊之歲，至孫權僭號之時，中間四百三十七年。」權數未當應及。晉元帝南渡，始有五百二十六年，以彼金行，奄居四海。金陵之瑞，其在茲乎？又按太武之後百有餘年，高歡以內學業之言，複欲妄幹符命，因勒兵馬，來在晉陽，舍於壺關，六旬而去。更有上黨百姓，從在晉陽，因名上黨之坊，實曰晉陽之地。歡又居此，偽以應之。論其僭應，則高歡不異於孫權；語以虛攘，則太武有同於嬴政。暗於時運，豈不惜哉！臣等恭尋符命，壺關天子之氣，正是陛下當焉。元穹上卷，符命下鍾，故使曆試潞州，所以用當其應，此天意也，豈人事乎？然而一幸潞州，三移灰琯，壺關之地，歲時為蒐狩之場；大王之山，朝夕即豫遊之所。始能龍潛上黨，尋乃鳳舉鹹寧，內學之言，果合符契。又按內學所奏符應年月太平真君，太平則葉今辰，真君則更明陛下。自唐至魏，三百餘年，觸類而推，無不驗應。伏願陛下上承天意，下諭人心，昭造寰瀛，編列國史。臣等沐道醉心，觀洋駭目，披圖逖聽，曠古無聞。實慶生涯，親承旦暮。
養賢之祿，國用尤先，取之齊人，未為剝下，何用立本息利、法商求資？皇運之初，務革其弊，記本收利，以繩富家。固乃一切權宜，諒非經通彝典。頃以州縣典吏，並捉官錢，收利數多，破產者眾，散諸編戶，本少利輕，人用不休，時以為便。付本收利，患及於人，然則議國事者，亦當憂人為謀，恤下立計。天下州縣，積數既多，大抵皆然，為害不少。且五千之本，七分生利，一年所輸，四千二百，兼筭勞費，不啻五千，在於貧人，已為重賦。富戶既免其徭，貧戶則受其弊，傷人刻下，俱在其中。未若大率群臣，通計眾戶，據官定料，均戶出資。常年發賦之時，每丁量加升尺，以近及遠，損有兼無。合而籌之，所增蓋少，時則不擾，簡而易從，庶乎流亡漸歸，倉庫稍實。則當鹹出正賦，罷所新加，天下坦然，什一而稅，上下各足，不其遠矣。
尚，久視六年進士。大中大夫，行尚書祠部郎中。
天台也，桐柏也，代謂之天台，真謂之桐柏，此兩者同體而異名。同契乎元，道無不在。夫如是，亦奚必是桐柏耶？非桐柏耶？因斯而談，則無是是、無非非矣。而稽古者言之：桐柏山高萬八千丈，周旋八百裏，其山八重，四面如一。中有洞天，號金庭宮，即中右弼王喬子晉之所處也，是之謂不死之福鄉、養真之靈境。故立觀有初，強名桐柏焉耳。古觀荒廢，則已久矣。故老相傳云：昔葛仙公始居此地，而後有道之士往往因之。壇址五六，厥跡猶在。洎乎我唐，有司馬煉師居焉。景雲中，天子布命於下，新作桐柏觀。蓋以光昭我元元之丕烈，保綏我國家之永祉者也。夫其高居八重之一，俯臨千仞之餘，背陰響陽，審曲麵勢，東西數百步，南北亦如之。連山峨峨，四野皆碧；茂樹鬱鬱，四時並青。大岩之前，橫嶺之上，雙峰如闕，中天豁開。長澗南瀉，諸泉合漱，一道瀑布，百丈懸流，望之雪飛，聽之風起，石梁翠屏可倚也。琪樹珠條可攀也。仙花靈草，春秋互發；幽鳥清猨，晨暮合響，信足賞也。始豐南走，雲嶂間起；剡川北通，煙岑相接。東則亞入滄海，不遠蓬萊；西則浩然長山，無複人境。總攬奧秘，鬱為秀絕，苞元氣以混成，鎮厚地而安靜。非夫神與仙宅，仙得神營，其孰能致斯哉？故初構天尊之堂，晝日有雲五色，浮靄其上。三井投龍之所，時有異雲氣，入堂複出者三。書之者記祥也。然後為虛室以鑒戶，起層台而壘土，經之殖殖，成之翼翼。綴日月以為光，籠雲霞以為色；花散金地，香通元極。真侶好道，是遊斯息，微我煉師，孰能興之？
煉師名承禎，一名子微，號曰天台白雲。河內溫人，晉宣帝弟太常馗之後。祖晟，仕隋為親侍大都督。父仁最，唐興為朝散大夫襄州長史。名賢之家，奕代清德；慶靈之地，生此仙才。以為服冕乘軒者，寵惠吾身也；擊鍾陳鼎者，味爽人口也。遂乃捐公侯之業，學神仙之事。科籙教戒，博綜無所遺；窈冥夷希，微妙詎可識？無思無為，不飲不食。仰之彌峻，巍乎其若山；挹之彌深，湛乎其若海。夫其通才練識，贍學多聞，翰墨之工，文章之美，皆忘其所能也。練師蘊廣成之德，睿宗繼黃軒之明，齊心虛求，將倚國政，侃侃然不可得而動也。我皇孝思維則，以道理國，協帝堯之用心，寵許由之高誌。故得放曠而處，逍遙而遊。聞煉師之名者，足以激厲風俗；睹煉師之容者，足以脫落氛埃。以慈為寶，以善救物，神以知來，智以藏往。允所謂名登仙格，跡在人寰，奧不可測矣！夫道生乎無名，行乎有精，分而作三才，播而作萬物，故為天下母。修之者昌，背之者亡，故為天下貴。況絕學無憂，長生久視也哉？道之行也，必有階也；行道之階，非山莫可。故有為焉，有象焉，瞻於斯，仰於斯。若舍是居，教得奚依？損之又損，以至於無為。元門既崇，不名厥功。朝請大夫使持節台州諸軍事守台州刺史上柱國賈公名長源，有道化人，有德養物，嚐謂別駕蔣欽宗等曰：「且道以含德，德以致美，美而不頌，後代何觀？」乃相與立石紀頌，以奮至道之光。其辭曰：
邈彼天台，嵯峨崔嵬。下臨滄海，遙望蓬萊。漫若天合，呀如地開。煙雲路通，真仙時來。顧我煉師，於彼瓊台。煉師煉師，道入元微。噏日安坐，淩霄欲飛。興廢靈觀，煉師攸讚。道無不為，美哉輪奐！窈窈茫茫，通天降祥。保我皇唐，如山是常。


適之，初名昌，恒山湣王承乾孫。神龍初起家左衛郎將，開元中拜刑部尚書。天寶元年為左相，累封清和縣公。罷政事，守太子少保。坐與韋堅相善，貶宜春太守。會御史羅希奭陰被詔殺堅等於貶所，過宜春，適之懼，仰藥死。
聖心才啟，靈貺潛通，膏澤並霑，罔不滂霈。請宣付史館，仍於濟源縣虔修賽禮。
臣不工文，且非碩學，更紆天人之翰，以光鄙野之人。又見陛下訓以義方，教之親睦。文王美棠棣之華，皇王之際，於斯為盛。事連中禁，恐良史闕書，請編諸典策，以光千古。
牙伏以朝服準式，皆合備具。比來有稱慘故，式致乖疏。臣望自今已後，每當正至，及緣大禮，應朝官並六品清官並服朱衣，餘六品以下望許通著袴褶。朔望日請依舊，文武官朝集使並服袴褶。如有慘故，準式不合著朱衣袴褶者，其日聽不入朝。自餘應合著不著者，請奪一俸，以懲不恪。其蕃官望不在此限，如情願著者請聽。餘望依今式。
古之聖人，乘時迭用，讚神道，立人倫，所以為理者也。理之為極，故受之以無為。昔之真人，歸根去羨，揬有物，入無窮，所以為久者也。久幾乎息，故受之以實際。於是大雄有作，大覺無邊，常樂常往，不生不滅。鑒阿僧而示開辟，傳法印而逾繩契，映明月而小元珠，位輪王而卑五帝。去聖日遠，多門互出，名數棼絲，言說滋蔓。粵有紹興法寶，超詣真宗，由密意而致清涼域，秉圓照而入空寂舍。無聞無示，非穿非鑿，斷諸委曲，直見本源。其事業有如此者，我大師其人也。禪師諱法現，弋陽人。本名法顯，避中宗廟諱，於是改焉。即雙峰忍禪師門人也。俗姓宣氏，出自周宣王，盛於元魏代。禪師儀表端嚴，眉宇森秀，人相具足，梵音清暢。乘運而應數，隨方而立表，以濟南浮之人，以嗣東山之業。初母在孕，不喜葷辛，及誕之後，每以沙上，戲為佛塔。誌學之歲，遠方訪道。年十有九，爰就落，始配住福田寺。其後以選，更隸龍興寺焉。後因捧盂上堂，逢一神僧，顏赤如醉，語師曰：「汝可名法顯。」因忽不見。年滿受具，遂以此名。年二十五，次因寺事，差往鄱陽，所憩之家，皆同舊識。或雲宿昔夢師之來，儀服宛如所見。設供養者，皆蒙誘掖，闔門盡裏，同發菩提心。爾時鄱陽大旱，師為受戒二千餘人，事畢天晶無雲，其夜雨雪盈尺。隨緣利物，殊類齊感，在舟則異鱗呈質，使漁者收綸；登陸則困鹿求哀，而獵者束矢。所過古寺廢塔，雖獨而止。猛獸惡龍，山精木魅，毒氣生煙火，眾麽成軍陣，坦若虛舟，莫能惱害。至就淳歲，有三婆羅門寄金銀珠寶於師，複置慶簀，而歸西域。其後有賊劫房，惟此諸寶獨在。出入三載，主乃東來，各以還之，封緘如故。母氏遣師，預修已墓，寺前南嶺，地為吉祥。掘綿巨石，不可開動，已經數日，師意彌專。忽且人，來詣掘所，作禮既畢，出一編書與師，遂雲為師穿墓。觀其用狀，殆非人功，信宿掘成，不知所在。開其留書，乃菩提達摩之論也。及築墳傅土，每夕有猛獸蹋讜如杵，倏然墓成。經一十八年，母何氏壽八十有六，既耆而艾，無疾而終。師廬於墳所，遂經二載，形體臞瘠，僅能識者。每有人潛獻牛乳，其味凝厚。眾疑有異，後加驗問，莫知所從。嚐置碗佛前，乃成舍利。旬日之後，碗中有聲，沃而滌之，金光浮出，連珠成貫，色有似榴者。其後漸多至百餘粒，他州造塔者，皆來請之，分與而去。夫其異應，不可思議，乃菩提之示現者矣。《大易》云：「神道設教。」然則至人無跡，至化無名，萬緣盡空，一切不動。此皆善靈扶護，示相雲為，因感而來，無幽不兆。鹹莫知其所以，豈我師之意乎？徒觀遠眾響臻，群疑景附，惟分請益，波回山積，有迷有達，或饑或渴。禪師發以希聲之音，現以隨緣之相，如振風之過眾竅，似膏雨而成百穀。至有求明義學，談說人天，三論飲其辨才，九部矜其理窟。及乎對詢真賾，不覺神醉大巫，舍栰靡旗，廢講焚疏，因而退密，專至攝心。
有初地弟子左相兼兵部尚書李適之，往以先君佐蘄，瞻言歸省，因得禮尊儀於密座，委弱質於專門。持心苦體，不舍書夜，尋遘私艱，重集於蓼，無怙可恃，創钜釁窮，負土墳傍，泣血廬次。大師哀其劬頓，假以梯航，引於煨燼之區，拔於冤毒之海。其後皇圖複禹，重構維城。神龍之中，璽書再降，授朝請大夫，旋追赴京輦。禪師遂敷宰逭之義，強弟子以行。雖間闊積年，而誨誘無遠。屬有東信，至自蘄春。方承八年諱問，其說最後功德，恨不親聞付囑，是用觸緒悲涼。複次使者言：師以開元八年六月初，於本寺精舍結跏趺坐。積十三日，不更飲食，無複煩惱，因禪不解，便入無餘，春秋七十有八。是日雲物變異，香氣晦合，池水自黑，林鳥皆悲，座前白蓮枯卷，堂後列柏凋瘁。四部雷動，三界霪泣，或絕於地，或訴於天。嗚呼慈母！忍棄窮子。一定以來，全軀不壞，發長膚軟，紅色爪丹唇，經今二十年，竟不敢遷閉。近日薄加香漆，四眾供養如生。故知不盡之明，與劫代而相弊；應見之相，豈堅林之可焚；徒徵夢幻之言，莫見去來之跡。然則建之於常空有，立之於不昧，難可以智知，孰能以識識？住持強固，永為宗極。以適之心存遺偈，力荷慈緣，仿佛鑛鑠，依稀火傳。摛其勿照之曜，著以忘言之筌，敢申頌元德，以昭播人天。其詞曰：皇矣能仁，宏宣妙覺。彼上人者，是為禪族。繼體前聖，傳燈後學。舟梁愛河，掎拔情嶽。肇允光相，翻飛度門。偈傳心極，神授名尊。霰零嚴戒，盜入重昏。窮魚脫泉，困獸還魂。獨絕人代，蒸在林野。魔屬不神，善緣來假。乳似糜獻，編同圯下。度無量人，實無度者。諸行圓滿，庶類知歸。往虛來實，遇病為醫。大雲澍雨，惠日揚輝。事複無事，機反於機。我於往昔，天方薦瘥。彷徉推極，荼毒謂何？孰承最上，密受居多。未究深海，旋驚尺波。變異潛惑，悲憂斷絕。皆發大怖，遍身見血。深入靜思，義開形閉。當知恒住，敢告非滅。
祭天地宗廟樂，合用商音。又《周禮》三處大祭，俱無商調。鄭元云：「此無商調者，祭尚柔，商堅剛也。」以臣愚知，斯義不當。但商音金也，周德木也，金能克木，作者去之。今皇唐土王，即殊周室，五音損益，須逐便宜。豈可將木德之義，施土德之用？又說者以商聲配金，即作剛柔理解。殊不知聲無定性，音無常主，剛柔之體，實由其人。人和則音和，人怒則聲怒。故《禮》稱怒心感者，其聲粗以厲；愛心感者，其聲和以柔。祇如宮聲為君，商聲為臣，豈以臣位配金，為臣道便為剛乎？是知周制無商，不為堅剛見闕，蓋以扶木德，忌金行，故國祚靈長，後葉昌盛，卜代三十，卜年八百，是去金之應也。即人神之心可見，剛柔之理，原乎聖人之情，詳夫作者之旨。車服器械，為易代之通規；郊禋聲調，避德王之刑克，此不疑之理也。其三祭並請加商調，去角調。
郊廟二舞人，不依古制，未協人神。案《周禮》：「以樂舞教國子，舞《雲門》、《大鹹》、《大》、《大武》。」是知古之舞者，即諸侯子孫，容服鮮麗，故得神祇降福，靈光燭壇。今之舞人，並容貌蕞陋。屠沽之流，用以接神，欲求降福，固亦難矣。有隋之際，猶以品子為之，號為「二舞郎」。逮乎聖朝，遂變斯制。誠願革茲近誤，考複古道，其二舞人，望取品子年二十以下、容顏修正者為之。令太常博士主之，準國子學給料。行事之外，習六樂之道，學五禮之儀。十周年，量文武授散官，號曰「雲門生」。又按《周禮》：「奏太族，歌應鍾，以享地祗。」注云：「地祗謂神州社稷也。」太簇陽也，位在寅；應鍾陰也，位在亥。故鬥建亥，則日月會於寅；鬥建寅，則日月會於亥。是知聖人之制，取合於陰陽；歌奏之儀，用符於交會。今之祭社，即乖古法，乃下奏太簇，上歌黃鍾。但太簇、黃鍾，俱是陽律，上下歌奏不異，乃是陽合於陽，非特違其《禮經》，抑亦乖於會合。其社壇歌黃鍾，請改為應鍾。又五郊工人舞人衣服，合依方色。按《周禮》： 「以蒼璧禮天，以黃琮禮地，以青珪禮東方，以赤璋禮南方，以白琥禮西方，以元璜禮北方。」是知五天帝德，色玉不同，四時文物，各隨方變。冀以同色相感，同事相宜，陰陽交泰，莫不由此。今祭器茵褥，總隨於五方；五郊衣服，獨乖於方色。舞者常持早飾，工人恒服絳衣。以臣愚知，深為不便。其工人衣服，請各依方色。其宗廟黃色，乃各以所主色禮神。又以樂理身心，禮移風俗，請立樂教，以化兆民。《周禮》曰：「以樂德教國子，中和祗庸孝友。」其國子諸生，望教以《樂經》，同於《禮》、《傳》。則人人知禮，家家知樂，自然風移俗易，災害不生。其《樂經》章目雖詳，稍乖旨要。請委通明博識修撰訖，然後頒下。
先聖也宣父廟，先師顏子配，則配像當坐，今乃立侍。準《禮》：「授坐不立，授立不跪。」顏子道亞生知，才先入室，既當配享，其儀見立，請據《禮》文，合從侍坐。又四科弟子閔子騫等，並服膺儒術，親承聖教，雖複列像廟堂，不參享祀。謹按《祠令》，何休、範甯等二十二賢，猶霑從祀，豈有升堂入室之子，獨不霑春秋配享之餘？請春秋釋奠，列在二十二賢之上。七十子者，文翁之壁，尚不缺如，豈有國庠，遂無圖繪？請命有司圖形於壁，兼為立讚，庶敦勸儒風，光崇聖烈。曾參孝道可崇，獨受經於夫子，望準二十二賢從享。
《三禮》、《三傳》及《毛詩》、《尚書》、《周易》等，並聖賢微旨，生徒教業，必事資經遠，則斯道不墜。今明經所習，務在出身，鹹以《禮記》文少，人皆諳讀。《周禮》經邦之軌則，《儀禮》莊敬之楷模；《公羊》、《穀梁》，曆代宗習。今兩監及州縣，以獨學無友，四經殆絕。既事資訓誘，不可因循。其學生望請各量配作業，並貢人預試之日，習《周禮》、《儀禮》、《公羊》、《穀梁》，並請帖十通五，許其入策。以此開勸，即望四海均習，九經該備。
伏見所制，氣雄詞美，德音相屬，鄙炎漢之奢侈，徇有唐之儉陋，知作勞而居逸，念中人之家產。用心如此，天下斯安。臣職在司言，請宣示百寮，及編國史。
