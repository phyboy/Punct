安貞，初名楚璧，信安龍邱人。應制舉，一歲三擢甲科。開元中為中書舍人、集賢院學士，累遷中書侍郎，封東海縣子。天寶初卒。
聖人在位，體天法地；示人以五行，應天以五事。修其貌也時兩若，正其言也時暘至；彼氣象之或乖，將反身而可致。皇哉我君，元德敷聞；禦極而三才交正，乘時而四序平分。十有六年，以至今載。旬有一雨，不愆乎晦；所謂元化之功，行於太平之代。粵在春餘，而乘夏初；或土官以位，或火正其居。土勝於水，午衝於子；陽景且曜，陰風莫起。當天數之適然，非歲行之常紀。惟帝念茲，聞諸有司；莫獻舞雩之請，或陳齋社之期。省而不錄，雲奪農時；直以萬乘之貴，躬親三日之祠。王言既出，聖心惟一；天昭厥誠，神降之吉；霈然為雨，不俟終日。明明聖後，知微知彰；迪彼炎暑，化為清涼。恐二氣之相迫，於兆人而不臧；以身作戒，因物考祥。當是時也，收其威而雷不敢作，隱其耀而電不能爍；昭其令而風不憒憤，布其和而氣不交錯。徒以元默為貞，清明惟神；簡服用，興德仁。如此者上獨感其雲行，下獨成其雨施；六合雖廣，一朝畢被。其始至也，曆亂希微，霧雜煙霏；其少進也，湛覃淩厲，泉飛飆逝。驚碎滴於瑤池，噴懸流於錦砌，傳聲竹樹之末，濯色菱荷之際。乘日月而此多，仰年豐而可計。帝乃罷薰風之弦，奏其雨之篇；歸功於大造，致美於皇天。詞因喜降，義以情傳。是禮也，且高於商武；斯文也，復掩於周宣。非聖德之兼濟，何以臻於此焉？巍乎聖主，謙以自輔；慮其率土，猶稱疾苦。申命文武，更求多祜；又吹之以軒後大風，又沐之以殷宗霖雨；潤再洽兮恩重溥，自朝廷兮至草莽。鑠皇篇兮熙帝譜，於胥德兮振萬古。
鸞台：鳳池清切，鸞渚便蕃，出納兩闈，允資一德。中散大夫守天官侍郎韋嗣立，當朝人傑，奕代相門，道周性全，才高識遠，誠以待物，寬而容眾。往司綸翰，五字見推；洎處提衡，九流式序。懷宗廟之掌，有社稷之能，宜竭忠賢，翊宣政化。可守鳳閣侍郎同鳳閣鸞台平章事，散官如故。主者施行。
敕：風雲之感，必生王佐；廊廟之任，爰在柱臣。中大夫守京兆尹護軍借紫金魚袋裴耀卿，含元精之休，體度宏遠。正議大夫前檢校中書侍郎集賢院學士仍副知院事上柱國賜紫金魚袋曲江縣開國男張九齡，挺生人之秀，器識通明。並風望素高，人倫是仰，可以葉彼寅亮，當茲啟沃。幹時待士，既資鼎實之和；為國急賢，寧惟金革之事。耀卿可黃門侍郎同中書門下平章事宏文館學士，散官勳如故。張九齡可起複中書侍郎同中書門下平章事兼修國史，餘如故。主者施行。
門下：朝散大夫使持節鄭州諸軍事守鄭州刺史上柱國席豫等，早升清近，備經推擇，或政成大郡，或績佇中朝。可以秉於樞轄，正之仆禦；副於內府，亞以尹京。各恭乃職，允茲休命，可依前件。
敕：朝議郎行監察禦史王翼、王從弟朝請郎行監察禦史級等，鹹以貞固，爰司察視，驟聞舉直，亦既懲奸。歲月增深，昇遷有序，並可殿中侍禦史。
天子建國，諸侯立家，率由舊章，克備恒典。列昭穆以有序，承繼嗣而逌著。粵惟彼甲，若昔大猷，無忝乃先，懋昭有訓。同乎班氏，思欲敘其家聲；類夫韋孟，將以傳其祖德。雖珪璋克荷，而嫡庶尨戎，載懷捧翟之倫，猶疑幹蠱之嗣。協比長幼，陰騭廟祧，庶降祉以象賢，憑靈貺以立德。同其楚國，先棄疾之當璧；方彼衛人，乃祁子而順兆。神所命也，則嚐聞之；龜有知焉，實在茲矣。或非無藝，甲擇有孚，欲寘於理，誰謂其可？
嚴虛應嘉遁科舉，試策及第，選曹為非時進擬經，台有喧訴，選司以虛名乖實，貶第。
嚴虛草澤賢才，蒲輪辟命，玉台對命，既則登科。仙署縻爵，誠宜利用。抑同選調，詎曰非常，坐見淪塞，行招往訴。然則晦其跡也，事等鑿坯；行其道焉，何論負鼎！諒出處之有異，豈名實之相乖？義在優賢，理無貶弟。興言舉主，誠則知人。賞先茅之地，非無故實；奪閒田之祿，未之前聞。循彼功曹，以為直筆。
師姓褚氏，名覽。兄無量舒公也，為開元侍講。歸觀鄉國，太夫人年迫期頤，法師昆季，晨昏之地，說法而已。銘曰：
法遠乎哉！興或共住，得自先覺。亦曰（句）文不在茲，教有真傳。宏是像法，能詣實趣。伊人謂何？聞道則多。如海廣大，如山峨峨。心猿既伏，隙駟雲過。惟徒是頌，焉知其他。
聞之經國濟理、長物生人者，則必委成郡邑，而擇其良吏。然守文則溺於牽俗，更法則弊於專任，寬恕則失於容奸，強毅則陷於傷善。建用皇極，難乎其人！若夫剛不為虐、簡而能斷、布政優優、化人成俗者，見於田易州焉。公名琬，字正勤。其先敬仲適齊，因陳為族；周齊聲近，前氏於田。五代其昌，罷秦人之西帝；七雄方鬥，朝泗上之諸侯。自國滅淄上，族遷關右，武安以戚屬為丞相，司農以建議封陽城。吾能言之，公其後也，不殄厥問，幽而複光。曾祖君紓，隋甘州刺史。祖越，西州長史。父思，成州同穀尉。名雖必聞，官不求達，累濟純嘏，克生忠良。公應天景星，含道元氣，和五味以正性，備百行以資身。況言談者仁之文，孝悌者德之本，取與者事之會，恬淡者道之符。弱冠遊太學，尋師授《韓詩》、《曲禮》，以為《小雅》傷於怨刺，《大戴》失於奢侈，功業宜先於濟理，章句非急於適時。因讀《孫吳兵法》、《衛霍別傳》，前仗劍從軍，以功授合黎府別將。曆果毅，轉折衝，累拜郎將、中郎將。尋除安北都護，稍遷威衛將軍。每拜命，必銜一官，兼一使。非其幹理，疇克保釐。由是所向皆通，眾善鹹集。戶部尚書王晙，國之楨幹，人之具瞻。太子太師蕭嵩，惟嶽出雲，生甫翊聖。王之總管朔方也，帳下之畫，一以詢公；蕭之節度河❥也，閫外之事，不裁於已。公貌無矜色，口無伐辭，出則推美於人，入則盡慮於事。議者以為王能信善，蕭能任賢，居二者之間，非周才孰可？尋以將軍兼靈州刺史朔方軍節度副使押渾部落，仍檢校豐安、定遠及十將兵馬使。會遭家艱，奔喪州裏，扶杖未起，粥嗌不入。古之純孝，何以尚茲！明年，林胡寇邊，天子震怒，起公除易州刺史，鎮北邊也。公聞命驚殞，以死讓請，情既難奪，恩為中停。廿四年禮終，複除易州刺史兼高陽軍使。
此邦之人，舊稱勇悍，凜然尚荊卿之風，慕燕丹之義。其俗易使也，其人可用也，而地接邊鄙，郡參軍鎮。嗟哉！杼軸空矣，征役勤矣。用非所養，力盡猶求，摧節義之明心，就逋逃之下請。公深悲其故，大返其源，阜其財求，致其忠愛，居者既逸，去者知歸。星歲未周，繈負鹹至，豈非在寬明以恕、恩結其心者歟？時出桑野，奄觀銍刈。責其惰者，則為之怛慼，如遇其敗子焉；勉其勤者，則喜形顏色，若遇其良子焉。故人感而懷之，莫敢暇逸，霑體塗足，唯農是務，所以家粟流衍，而餘糧棲畝。管子曰：「倉廩實，知禮節。」則公之德政信然也。歲或大旱，憂心如熏，如惔如焚，如焚其身。曾是勤人，達於鬼神。及有事山川，宜乎塚土，祝始告而雲合，俎未徹而雨降。氣有並隔，災變為蝗，自西徂東，風至雨集。其高也蔽日，其下也被地，前能辨其疆界，犬牙不入。非神鑒其德，有所底之，其孰能與於此？夫市者，利之所聚，人之所爭，強或肆奪，不忌於上，吏取於人，謂為官市。交易不得其所，朝夕為之皆虛。公撫禦多方，非止撲罰，家僮門客，莫出城寺。通商服賈，日以填湊，更為一都之會也。公之下車，將大變其俗。其有酣歌劍舞者，彈弦跕屐者，懾其雄而息其競，疏其穢而複於禮。以為不積其德，無以服人也；不正其身，無以出令也。故視無旋，聽無聳，其動也可效，其靜也可法。四鄰以是嘉其致而歸其高，百姓以是服其德而樂其行。故自郡邑至乎鄉鄙，莫不競者讓，暴者仁，毅者溫，懦者立，其惟不言而化，已過半矣。於是詢耆舊，察人俗，入而靜謀，出而周視。高者抑之，弛者張之；人之所惡者去之，人之所欲者濟之。老有歸，幼有長，至於疾苦，莫不躬親。為之一年，而下無艱急，而亦無殄病矣。比及三年，則有成也，盡知方也。洎農隙巡撫，煦愉溫顏，易水變其寒風，燕穀增其暖氣。由是刑罰不用，而君亦❥之。使無訟乎，見於今日矣。故化行乎近郡，而譽達乎京師。公夙昭武烈，而善於文史。將以漢主憂邊，故投其筆硯；晉侯擇帥，更悅其詩書。不然，何有執繁弱之弓，杖雍狐之戟，而能緣飾吏事，擿發如神，窮物之理，盡人之性，若此之至也？廿七年，公次會計，朝於京師。廿八年春二月，制攝禦史中丞，遷安西都護。詔書至郡，郡之人吏，若有所亡，或號門衢，或悲裏室，曰：「自我公至，吾黨其蘇；今我公往，吾黨其痡。」詣闕陳情，則長安地遠；邀道攀戀，而西域路絕。既借寇不可，則令名宜存。詞曰：
卓爾有立，時惟田侯。清標遠映，高月垂秋。其武也剛，其文則柔。孰是師旅，能牧於州？靡不夙夜，思皇厥中。綢繆庶政，亦以訓戎。天子曰俞，爰嘉爾功。俾守易土，而和其風。北燕之南，全趙之北，歲有軍事，人用不足。從而搖之，是謂苛慝。惟若蒞止，高明柔克。柔克伊何？撫如嬰孩。蝗不入境，旱不為災。既庶能富，逋亡歸來。非德之致，其誰有哉！水積則流，德積則揚。化自下國，聲馳遐方。允矣君子！如珪如璋。刻石頌之，令問不忘。
維開元二十九年歲次辛巳十一月戊申朔二十四日辛未，寧王薨於西京之邸第，旋殯於寢門之西階。翌日有制，冊王為讓皇帝。蓋景龍歲先產即位，王嫡長，將立為皇太子，讓大功於我皇。洎薨落讓存，有追崇之義。粵若天寶元年夏五月乙巳朔十七日辛酉，將遷座於惠陵，禮也。龜策先遠，龍盾此時。嗚呼哀哉！皇帝遣金紫光祿大夫守尚書左仆射攝太尉上柱國許平縣開國侯耀卿奉宵載奠祖筵，以申天倫之憾也。乃命詞臣，序之典冊。其詞曰：
昔真人之述作，表高節於讓王。太伯聞乎周，皇昆昭於聖唐。古往今來，身退業昌。歿而不朽，揚乎耿光。元祖錫慶，重熙累盛。茲塚嗣之謙德，迨遺靈而受命。童儒之辰，初王壽春。開國方大，進封於蔡。以委親賢，是兼中外。奄有於宋，複遷於寧。正疇庸於地理，配明德於天星。或建符節，言歸闕庭。既睦天愛，承歡帝樂。東扈溫泉，西侍平樂。風雅屬和，論思辨博。晨超北上，謁紫殿於蓬萊；夕息南歸，對瓊樓於花萼。莫匪恩遇，周爰谘度。坐而論道，實惟三公。登太尉，兼儀同；拜司徒，命司空。儀刑作孚，宣和國風。稽以前事，緬懷逝者。五王同日，曜大君之一龍；萬國來朝，無梁王之駟馬。讓則有之，崇名可追。逾周盟之禮，會七月之期。太史造時，遣奠於茲。自藩王之邸第，建天子之旌旗。度春明而春盡，下長樂而長辭。經灞川與渭川，慘容衛兮遲遲。當苑門之宮觀，攀宇宙而無追。仰音顏以纏慕，更吾君兮望思。嗚呼哀哉！瀛區有變，天注終飛。懷蒼梧而日遠，望白雲而不歸。沈沈隴樹，漠漠泉闈。竭❥音而載筆，藹千祀而騰徽。嗚呼哀哉！高寢林間，陰堂晝閑。代謝今昔，神之往還。列昭穆兮斯在，奉忠孝於橋山。嗚呼哀哉！
維開元二十五年歲次丁丑十二月庚子朔七日丙午，惠妃武氏薨於興慶宮之前院，移殯春宮麗正殿之西階。粵翌日，乃命有司持節冊諡曰貞順皇后，以旌德飾終也。洎明年春二月己亥朔二十二日庚申，將遷座於敬陵，禮也。啟攢塗於春禁，候重門於初旭，轉靈衛於金根，緬哀懷於上國。亦既有命，銘於貞王。其詞曰：
《風》之始者，❥❥備內。職選才淑，政兼翊戴。化錫丕祉，繁華鍾美。我天後之從孫，周桓王之季子。於渭之涘，重開戚裏。鵷鸞飛翔，珮玉鏘鏘。自婕妤而三命，乃率先於雁行。出言有章，彤管有光。孝慈之心，諒自天啟。鞠育孫幼，恩流愷悌。七子既均，六宮有禮。貴主三分於外館，賢王兩辟於朱邸。彼陰教兮惟微，承日月之光輝。輔聖人之至德，故動用而無違。驪穀湯泉，天行暮律。屬車之內，陪遊之日。孰謂蕩邪，茲焉遇疾。❥焚香山，以邀元吉。卻屆重城，彌留永畢。思勿藥之有喜，痛還年之無術。嗚呼哀哉！覽舊館兮洞開，踐芳塵兮徘徊。指甘泉之畫像，謂德容之在哉！自昔層城之宮，椒風之殿，獲遇明主，是矜邦媛。有平生之渥恩，無淪沒之餘眷。況貞順之寵錫，伊往古而莫見。卜兆考常，三龜既良。園陵蒼蒼，在國之陽。傍芙蓉而左轉，怨桃李之春芳。風卷旌旆，繁笳委咽。中使護道，懿親辭訣。山藏玉衣，地留金穴。惟清灞之永矣，流國風而不竭。嗚呼哀哉！
履溫，元宗朝官尚書員外郎，兼充節度判官，攝御史，為勸農判官。
草土臣鉷言：伏奉制書，複臣禦史中丞，餘並如故。恭承睿獎，五情震越。臣中謝。臣弱喪所生，不能自立，慈親撫育，得以成人。所恨終身，號慕無及。今才逾卒哭，寧冀生全？聖澤曲流，天光特照，記臣於苫屆之下，起臣於風憲之前。知臣轉深，萬死難謝。誓將糜粉，上答殊私，豈固禮經，輒稽嚴命？但臣自丁艱疚，日漸尫羸，竊料形體，未堪驅策，徒招謗議，無振紀綱。伏乞聖恩舍憐，俯矜冒，容臣歲月，抱釁私門。稍能支持，不敢辭訴。無任感懼荒迫之至，謹詣朝堂路左奉表陳乞以聞。
開國承家，建官分職，品彙斯布，卑高已陳。故禮設六官，必在所掌；司分九命，且均其職。眷彼淩人，頗忝班位，惟茲命士，實廁周行。雖和平在時，終無天昏之理，而炎涼失節，或生疾疫之事。備預之道，寧失國經？頒賜之儀，豈乖常禮？且深溪寂寂，方委積於大冬；虛室寥寥，遂收藏於小吏。春風已解，不聞修飾之功；秋露未圓，方事刷清之業。當其時而不作，已表非勤；應合給而缺供，尢彰失守。不應之罰，從此自貽；慢令這科，宜以為始。
夫至道潛運，不言而化成；大象孕靈，不宰之功速。斯則神元妙賾，雖日用而莫知，況耳目不該，豈視聽之能識？由是給園多士，並赴緇林；方丈比邱，鹹歸奈苑。有想非想，住法非常樂之宗；色空即空，生滅豈菩提之果。於是清信士易州新安府折衝都尉李文安，遊心正覺，妙達苦空，知勞生之有涯，設津梁於彼岸。乃於范陽縣西雲居寺，為亡妻河東郡君薛氏敬造石浮屠一所。旁求琬璧，{艸形}岫為之獻琛；遠召良工，班輸以之呈巧。盤螭隱伏，與雲峰而相交；靈鳳將翔，共陽烏而接翼。飛空七級，狀多寶之移來；騰虛四回，疑眾仙之湧出。兼以山含萬象，地蘊靈奇。蓮沼澄光，似猴池之浴日；鬆枝引籟，若祗樹之吟風。眾妙難名，約敷厥美，冀同拂石，萬劫茲山。銘曰：
麗哉宏璧，出以昆山。磨礱不日，神儀婉然。停停淨域，峨峨給園。光浮十界，色照三天。眾妙功德，莫惟斯重。鏤鳳傍矯，雕龍上聳。買地有果，福田無種。利益潛通，存歿偕奉。
希逸，開元中為散騎常侍、河西節度使，遷河南尹。
寒暑遞遷，四時有凝陰之節；宗廟致敬，五禮標陳薦之儀。徵萬古而莫遷，雖百王而不易。洎乎歲伏元陸，日短星昴，天寒地閉，風淒雨霖。積水成冰，與銀床而等潔；沍陰鑿井，映玉甃以生光。既有峨峨之姿，須備衝衝之禮；苟虧六尺之樣，遂闕三冬之備。祭供有罷，職司其憂。向若尺樣頓乖，納時不應緘默，自緣蓋藏不謹，今日方事推詢。玉毀櫝中，是誰之過？掌人自合當罪，采戶未可論辜。
翌字季良，河南偃師人。開元中為左拾遺、集賢院直學士。
夫孝者，百行之本。故《詩》美張仲，《傳》稱穎叔，所以軌物而前乎人用者也。悠悠千古，誰其似之？實我府君，能錫類矣。公諱思謨，太原平陽人。其先出自有周，虢叔之允，史諜詳之矣。爾其隗以奇策立，丹以誌業聞，泰以人倫稱，象以文學著。隤祉積慶，代不隕德。曾王父昇，周朝平東將軍上黨郡守。大父則，隋銀青光祿大夫尚書度支郎中淮陵郡守隴右巡農使。邊鄙不聳，實資介胄之雄；儲偫已均，方知會計之力。專城無警，奉使有光矣。嚴考敬同，皇幽素舉高第，養親不仕。《易》曰「幽人貞吉」，又曰「素履無咎」。幽素之義，其大矣哉！幽素府君有子，其季曰我公。俱仁孝絕倫，感通天地。太夫人嚐有疾，❥羊宍，時禁屠宰，犯者加刑。日號泣於昊天，而不知其所出。忽有慈烏銜宍，置之階上，故得以馨潔其膳，猶疑其儻然。他時憶菴蘿果，屬觱發之辰，有類求芙蓉於木末，不可得也。兄弟仰天而歎，庭樹為之犯雪霜，華而實矣。公取以充養，且獻之北闕，於時天後造周，驚歎者久矣，命史臣裦讚，特加旌表。無幾何，憶新筍，複如向時之菀結，又無告焉。後園叢篁，忽苞而出。所居從善裏，其竹樹存焉。異乎哉！書傳所闕者，今見之矣。公始以孝子徵，解褐拜定州安平縣丞。下車未幾，而東胡作孽，虔劉我士卒，撓亂我邊陲。恒代之間，亭候無守，河決非覆簣能制，原燎豈負甕可加？而公之小邑，亦受屠矣。身被囚虜，命懸鋒鏑，出於萬死之中，興其一切之計。大殺寇盜，載完郛郭，雖田單之複齊城，曹沫之歸魯地，薨以過也。招慰使奏，加公朱紱，撝讓不受。屬內憂，服闋，轉江陽縣丞。又應廉讓舉，擢武功尉。秩滿，遷常熟令。凡佐三邑而宰一縣，所居必化，所在必理。專務於德，夫何不臧？公❥二昆：長曰思誨，易州司馬；次曰思訓，大理司直。不永介福，俱已先世。遺孤凡十有三人，或在髫齔，或居繈褓。公撫之育之，出入腹之，子漸乎義方，女嬪於他族。人不知其諸父，蓋孝悌之至也。稟命不融，春秋五十九，開元九年正月二日，寢疾終於官舍。以其年十一月甲辰朔十七日庚申，祔葬洛陽東門平川，禮也。初公取於彭城劉氏，無子而卒。再娶河南元氏，有二女，亦先朝露矣。琴瑟不可以終徹，享祀不可以無繼。又婚清河張氏，故江州刺史嘉言之孫，奉禮郎慎思之女。作配君子，休有烈光。彼蒼如何？殲我良人。有子曰{宀 }、曰寀，伶俜幼衝，未知飾終追遠之禮。易州府君塚嫡宇，采他山之石，昭銘景行。其詞曰：循陔者子兮行通神明，家邦必達兮休矣清聲，天難忱斯兮胡不永齡，哀哀群稚兮泣盡孤塋。
夫勞息之理，達人一之，然時當大明，職近皇位，父子並肩而事主，君臣同體而多歡，而萬石之慶，一朝無怙，可不悲矣？府君諱福，字延福，渤海人也。啟土受氏，明諸典冊。曾祖權，祖祖，父護，並砎如石焉，厥有全操。安時處順，憂患不能入；懲忿窒欲，軒冕莫之榮。且豕貴隨時，雅明尊祖。我府君始議從政，有光前烈。《傳》曰：「九變複貫，知言之選。」此之謂矣。府君幼而晦明，長而藏用，體敬仲之慎，兼伯楚之忠。解褐拜文林郎，守奚官丞。秩滿，遷本局令，稍轉宮闈令，兼謁者監。竊以聖人之教，父因子貴。府君之寵嗣曰力士，我大君之信臣也。頃國步多艱，而守謀立順，以功拜右監門大將軍，兼食本邑。盡力王室，誌存匡輔，元勳爛然，天眷攸屬。府君以大將軍之故，特拜朝議大夫，守內侍員外置。尋遷中大夫，正除本官。出入四代，凡更六職，行不違仁，言必合禮。由是無黜擯，無怨尢，恭而能和，簡而且肅，德著乎宮掖，名成乎寮友。而稟命不融，識者欷歔。以開元十一年十二月二十五日，終於來庭裏之私第，春秋六十有三。大斂之日，天王遣中使臨吊，賵絹三百匹。明年太歲在甲子正月壬戌朔廿一日壬午，遷窆於京兆府白鹿原之西隅，禮也。緣喪事儀衛，並皆官給，可見哀榮始終，禮洎泉壤。初府君旁通物情，往往造極，以為生者神之主，死者神之歸，歸乎本真，曷足懷也？乃謀龜筮，相川原，經兆域，畚封遂，自為安神之所，而鬆檟蒼然矣。君子謂高公於是乎。知命，府君自公之餘，存乎上善，每持專一之行，深入不二之門。範聖容，寫真偈，雖衣食所窘，此心不易，斯又回響之能事也。將軍茹荼長號，哀述舊德，竊慚不敏，敢讓其詞。銘曰：
佳城一閉兮三千年，棘人欒欒兮❥窮泉。出郭門而一望兮，見隴樹之生煙。君寧見賓禦之惻默，皆撫墳而涕漣。
