昔者天地氤氳，洪氣始分，穴居野處，獸聚鳥群。逮乎聖人，演卦垂丈。上棟下宇，信宮室之取則；紫微黃屋，表岩廊之在君。爰制廣廈，克崇景勳，崛起黃道，孤橫翠氛。巋危穹崇，若巨鼇負山出大壑；巍峨岌嶪，似神龍飛漢矗長雲。原其本也，蕆事作圖。成終慮始，命班倕，召王爾，鏟崱嶷，平邐迤，斬豫章之楩楠，伐雲夢之杞梓，關山百轉，水陸萬里。江妃析藏，捧明月而時來；泉客辭波，薦夜光而至止。於是規模具，工徒庀，經之營之，載考載擬。版築既畢，剞劂將已。邈矣層構，仡然獨起，觀其萬栱交撐，千櫨叢倚。連甍軒昂以鳳翥，飛龍天矯而虹指，鱗次翼張，岑立嶽峙，綺疏齊列，洞戶相似，翕電烻，煥爛倚{山桅}。山楶藻棁，蟠蛟螭於上楹；方井圓泉，姹芙蓉於倒水。壯而且麗，豐不逾軌，輪焉奐焉，美矣盛矣！懿其梁棟之任，固非鬥筲之子。夫成大海者，百川所歸，構明堂者，多材是共。亦猶一人出兮百僚從，爰建股肱而作輔，當其無而有室之用。張公獻禱，奚子作頌，蓋亦美上古之淳樸，防後代之驕縱。皇矣上帝，臨下有秩，六合清晏，八荒夷謐。方將抑末敦本，斫雕歸質。異茅茨而立宇，惡其飾以取卑宮之名；削土階而度堂，起其厚而崇破觚之實，猶且明敭沉隱，寤寐英逸，燕雀聞而相賀，鸞鳳來而應律。思與群公卿士，眾官庶匹，議經濟之法度，籌安危之得失，優哉遊哉，日慎一日。斯乃國家之盛事，嗟難得而賦述，獨有閑跡林野，洗心蓬蓽。想芳桂以淹留，撫寒鬆而未出，希薦之於大廈，保柱石之終吉。
問：朕聞至道雖微，不言而化，皇天陰騭，相葉其彝。信寒暑而生成，施雲雨而沐潤；垂範作訓，樹君育人。時有澆淳，教垂繁略；成湯既聖，禹道雲亡。《桑扈》、《穀風》，屢動詩人之刺，塞門、反坫，時遺宣父之嫌。我國家拯彼頹綱，開茲盛業。朕以不德，襲號乘時，而皇極之道未敷，謨明之軌尚闕。思宏厥理，其義安從？至如視聽貌言，恒若時若，會極歸極，作哲作乂，一以貫之，何方而可？夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要。又《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋餘疑。
對：臣聞孔子云：「大道之行，與三代之英，某未之逮也，而有誌焉。」又顏回對孔子云：「回願得明王聖主而輔相之，此二者皆傷，不可得而見也。」況臣生大道淳風之運，屬聖主立政之秋，不能有所建明，以佐大化，此微臣夙心愧恥，竊有慚焉。日者聖敕頒宣，遠覃幽隱，振廢滯，收介特，本州徵臣，充賦於王庭。陛下溫顏，屢賜宴見，司饔行食，群事頒冰，亦可謂厚德矣。自顧性識愚駑，智術微淺，既蒙清問，敢不具素所聞乎！臣聞伏羲、神農氏往，黃帝、堯舜氏作，莫不體道以育物，立德以興化，用闡無為之教，以宏不宰之功，齊飲啄於鶉居，絕往來於犬吠。豈不以我清淨而人自正，我無欲而人自樸乎？迨乎政及三王，君臨萬國，亦承奉天地，變讚陰陽，順四時之氣，理五行之敘，惣仁義以安庶類，先博愛以悅群生，使人遷善遠惡，而不知其所以然也。觀夫三王之為君也，謹其所好惡而已。故君好之則下為之，上行之則下效之。莫不清心以率物，正身以禦下。九女序列於內，三公分職於外，度數有恒，徭役不作。其取人賦也薄，而役人力也寡；其育物也廣，而興利也厚。故征伐有道，《大明》詠其功；什一而稅，《大田》歌其事。所以家給人足，而理安興矣。《易》曰：「聖人久於其道而天下化。」其斯之謂乎？爰及末俗，政漸澆偽，而禮樂彌煩，奸盜滋起。桀紂昏亂於上，幽厲縱逸於下。崇台榭之峻，恐其不高也；廣宮室之居，恐其不大也；聚淫色之美，恐其不多也；窮聲音之巧，恐其不樂也。其斂人財也厚，而使人力也眾；其害物也博，而興利也寡。其後興役無常，《桑柔》病而歎之，故其詩曰：「自西徂東，靡所定處。」蓋言其役之甚也。徵發無度，下人勞病，《南山》疾而刺之，故其詩曰：「赫赫師尹，不平謂何？」蓋言其政之亂也。自茲厥後，強淩弱，眾暴寡，千官樹奸於朝廷，百賈窮偽於市邑，財用匱竭，寇攘不止。《大東》又刺之曰：「小東大東，杼軸其空。」言小大俱盡也。又云：「東人之子，職勞不來。西人之子，粲粲衣服。」孰有為人上者不平若此，而可久安天下哉！此則上失其道，政逐多門，故天下敗而不之覺。乃至所以為夏者，轉而為殷也；所以為周者，轉而為秦也。《詩》云：「高岸為穀，深谷為陵。三代之後，於今為庶。」此史墨所載，社稷無常奉，君臣無常位，自古以言。及秦始皇平定六國，隋煬帝富有四海，不務廉恥，唯存戰伐。內造阿房，繼以驪山之作；外征林邑，重以遼東之戍。鑿馳道則隱以金椎，通鴻溝則樹以柳杞。役及閭左，人不聊生；曲泛龍舟，聲多哀思。傾天下之賦，不足以周其事；殫帑藏之財，不足以盈其欲。是以眾怨難犯，人自為戰，所以陳勝、順廣，奮挺以撻之，王充、李密，揚聲以逼之，釁起郊壘，而禍生左右。望夷宮中，不免閻樂之難；江都城內，卒死裴通之手。《故易》曰：「天之所助者信也，人之所助者順也。」此二君者，動而之險，不由信順，失天人之所助，能無及此乎？然則合大中之道者如彼，失皇極之用者如此，古之興敗，備在典謨。
迨隋室道消，數鍾百六，衣冠禮樂，掃地無餘，賢人君子，稽天並浸，此乃大人利見之日、聖主驅除之時。我太宗志在救焚，心存拯溺，因茲感激，投袂而起，車及於平陽之郊，劍及於盟津之會。既而戡翦多難，克清中夏，建非常之功，定不拔之業。洎位登九五，富有萬國，制禮以示其讓，作樂以興其和，兼愛以厚其仁，節用以崇其義。非先王之服不敢服，非先王之言不敢道，言必本於風雅，行務去乎枝葉。明刑賞，嚴號令，賞當其功，則勞臣勸勉；罰當其罪，則奸人畏懼。名器不妄假，必俟其能；爵祿不虛授，必先有德。是以四海之內，靡然向風。我太宗以至道之心為天下也，所征無不克，所向無不成，孝弟通於神明，易簡合於天地。如此則天地德之，鬼神祐之，使風雨以序，災害不作，萬國莫不歡心，四夷莫不咸賴。良由不僭不濫，無怠無荒，所以享國久長，多曆年數。陛下稟天然之姿，定不伐之略，披肝膽以決大計，殄宮闈之氛祲，除詐偽之昏狡。日月載廓，宗社以安。深思禍亂之原，乃皇天所以開聖人也。自南面臨天下，九年於茲，封候無警，干戈再戢。置鼓以招諫，設木以待賢，故得近臣盡規，遠人獻政。出宮女則使心不亂，屬大旱則引咎自責。蓋禹湯之罪已，實堯舜之用心。《詩》云：「一人有慶，兆人賴之。」其斯之謂歟？深合太宗之宏略，遠符貞觀之故事。
賜愚臣制策云「朕以不德，襲號乘時，而皇極之道未敷，謨明之軌尚闕」者。微臣何以識陛下之深遠，而輒欲議之！或恐日月有遺照，聖智所不及，故略陳其愚，伏惟陛下留聽。臣聞《書》云：「惟先格王，正厥事。」言災害之起，事有不正者也。去歲水旱不時，咎徵屢作，匈奴侵軼，邊將氣沮。天其或者正訓我也，欲令陛下知爵祿之虛授、冗散之職多歟？樂蕩誌歟？服失度歟？何皇極之不建，遂至於此也？臣聞省官不如省事，省事不如清心。誠能克已復禮，正身率物，表有功而彰明德，復古而貴能變，禁異服，革慢聲，遠便佞，近忠讜，斷斷之士，必擢於廟堂，九九之術，不遺於管庫，可謂虛其心而眾象應，正其本而萬事理焉。《書》云：「天既孚命，正厥德。」言正德以順天也。若舍此道，是不知其所從矣。制策曰「視聽貌言，恒若時若，會極歸極，作哲作乂，一以貫之，何方而可」者。臣聞《易》曰：「崇高莫大乎富貴，備物致用，立成器以為天下利，莫大乎聖人。」古之王者，享聖人之資，乘大寶之位，北辰居正，南面而理，亦可謂富貴乎？當須存至公之行，立大中之道，覆燾同於天地，通明合乎日月，誌遠邇之化，存易簡之功。庶徵順序，五紀和葉，百穀用成，六畜遂字者，無不由焉。傳曰「皇建其有極」，其斯之謂矣。若貌之不恭，是謂不肅，厥罰雨，其極惡，若得其道，則攸好德以應之；言之不從，是謂不乂，厥罰暘，其極憂，若得其道，則康寧以應之；視之不明，是謂不哲，厥罰燠，基極疾，若得其道，則壽以應之；聽之不聰，是謂不謀，厥罰寒，其極貧，若得其道，則富以應之；思之不睿，是謂不聖，厥罰風，其極凶短折，若得其道，則考終命以應之。皇之不極，是謂不建，厥罰陰，其極弱。故經曰：「響用五福，威用六極。」斯之謂矣。臣聞貌言視聽，以心為主。故有正心者必有正德，正德臨人，猶樹直表而望影之曲也，得乎？《大雅》云：「儀刑文王，萬邦作孚。」此之謂矣。有邪心者有枉行，枉行臨人，猶樹曲表而望影之直也，得乎？孔子云：「《詩》三百，一言以蔽之，曰思無邪。」蓋戒此也。故王者修身以道，修道以仁。仁也者，親親為大；義也者，尊賢為大。是以君子先正身，而後及於天下。如此則六沴不作，五福相生，貽厥孫謀，永無極矣。制策曰「夫禮以飾情，情疏則禮略；樂以通感，感至則神和。理內為同，修外為異，同異之用，有昧其功。人俗未融，佇明斯要」者。臣聞撥亂反正之主，繼體守文之君，撫馭之道雖殊，禮樂之用為急。自土鼓蕢桴之後，始自無聲；汙樽壞飲之初，彰乎有用。既而莫不曲諧九變，信合四時。是知大樂與天地同和，大禮與天地同節。移風易俗，義切乎鍾鼓；安上理人，事寢乎揖讓。既而祀曆三王，時更七國，經籍道息，颺宣榭之煙埃；儒生數窮，赴秦坑而歇滅。迨乎斷蛇立極，乘牛設位，紀綿蕝之儀，鳴鼓舞之節，必欲樂宣怗懘，禮釋回邪，取其不肅而成，必在既富而教。我唐功高邃古，德邁往聖，坐宣室而訪道，登明堂以思政。六樂為馭，利則不爭；五禮有經，思而無犯。思聞同異，下訪芻蕘。臣聞古之明君之禦天下也，身坐九重，心遍四海，禮以導其志，樂以防其淫。樂以理內為同，禮以修外為異。禮樂之不悖，內外之相親，可以感於神明，通於天地矣。《詩》云：「肅雍和鳴，先祖是聽。」夫肅錄敬也，雍雍和也，既敬且和，何事不行？其斯之謂矣。制策曰「《四時》、《武德》，制自何君？《五行》、《文始》，本之誰代？《昭德》、《盛德》，莫辨所尊；《昭容》、《禮容》，未詳所出。悉情以對，用釋予疑」者。臣聞皇王禦宇，步驟相仍，莫不作樂以饗其德，立諡以明其行。此五帝之常道，百王之所不易也。且《咸池》、《六英》，《韶》、《》兩聽，盡善盡美，竊無間然。自秦失盛位，漢雜霸道，文、景相襲，刑措不用。武、宣承統，華夷再清，樂舞居功，可略言也。《武德》舞者，高祖作之，定禍亂也；《四時》舞者，孝武作之，示和平也。《五行》者，本周曲也；《文始》者，本舜舞也。孝景采《武德》為《昭德》，以尊太宗也；孝宣采《昭德》為《盛德》，以尊武帝也。《昭容》、《禮容》，猶古《韶》、《夏》，紹之於漢祖，備之於《樂志》矣。臣材非多士，不遊六合之間；夢異趙君，總睹九天之上。啟處無地，戰汗不寧，況承謏問，敢以輕議。謹對。
象字緯卿，汶水人。開元中由前進士補秘書郎，轉右衛倉曹掾，擢左補闕、河南府錄事，遷司勳員外郎。左遷曆齊、邠、鄭三郡司馬，入為膳部員外郎。安祿山之亂，受偽署，貶永州司戶。起為主客員外郎。
農之制地，征不過籍，德將見優，賞莫為稅。伊甲也之介福，承賢者之餘慶，樹勳公家，列爵王冊。既未封於列土，方受賜於加田，爰及後昆，克奉先業。責其征稅，徒稱聚斂之臣；守以莫從，是謂博通之士。請依周典，無撓戴經。
先生紫陽真人，❥耳河目，神氣有異。年八十六，而道心益固，時人方之赤松子。去年寢疾累日，冥然如夢。長男曾子求於神鬼，長請於天，竊司命之籍，與鬼物相競，而角抵焉，而告真人，乃泠然而歸。於是表請辭官，乞以父子入道，俱還故鄉，仍以山陰舊宅為觀焉。皇帝嘉尚其事，尋而見許，擇日度公與男田。時公卿大夫觀者如堵，皆曰賢才也。正月王日，上令周公、邵公洎百僚餞別青門之內。元鶴摩於紫霄，吹笙擊鼓，盡是仙樂，聞者莫不增歎，輕軒冕焉。餘與真人相知，不以年，不以位，俱承太公之後，見賞王粲之詞。悠悠此別，不覺流涕，輒贈古歌辭一首，庶為真人傳用之爾。
縚，叔夏之子。開元時曆集賢修撰、光祿卿，遷太常卿。終太子少師。
臣謹按《周禮》：「以疈辜祭四方百物。」《祭法》曰：「能出雲為風雨者，皆曰神。」龍者四靈之畜，亦百物也；能為雲雨，亦曰神也。《禮》有「公食大夫饗」之文，即生曰食，亦曰饗矣。其饗之日，合用仲春之月。《易》曰「震為龍」，震者東方，春用事於二月也。饗之法請用二月，有司筮日，池傍設壇，官致齋，設籩豆，如祭雨師之儀，以龍致雨也。其牲用少牢，其樂用鼓鍾，奏姑洗，歌南呂。鄭元云：「風師雨師及小祀用此樂，凡六變者，三亦而致鱗物。」今饗龍亦請三變，舞用犮舞，尊用散，酒以一獻。《周禮》曰：「凡祭群小祀用之也。」
謹按《儀禮·喪服》：舅緦麻三月，從母小功五月。《傳》曰：「何以小功？以名加也。」堂姨舅、舅母恩所不及。外祖父母小功五月。《傳》曰：「何以小功？以尊加也。」舅緦麻三月，並是情親而服屬疏者也。外祖正尊，同於從母之服。姨舅一等，服則輕重有殊。堂姨舅親既疏末，恩絕不相為服。親舅母來承外族，同爨之禮不加。竊以古意猶有所未暢者也。且為外祖小功，此則正尊，情甚親而服屬疏者也，請加至大功九月。姨舅儕，親既無別，服宜齊等，請為舅加小功五月。堂姨舅疏降一等，親舅母從服之例，先無制服之文，並望加至袒免。臣聞禮以飾情，服從義制，或有氵公革，損益可明。事體既大，理資詳審。望付尚書省集眾官吏詳議，務從折衷，永為典則。
禘祫二禮，俱為殷祭。祫謂合食祖廟，禘謂締序尊卑。申先君逮下之慈，成群嗣奉親之孝，事異常享，有時行之。然而祭不欲數，數則黷；亦不欲疏，疏則怠。故王者法諸天道，制祀典焉。蒸嚐象時，禘祫如閏。五歲再閏，天道大成，宗廟法這，再為殷祭者也。謹按《禮記·王制》、《周官·宗伯》，鄭元注解、高堂所議，並雲國君嗣位，三年喪畢，祫於太廟，明年禘於群廟。自爾已降，五年再殷，一袷一禘。漢魏故事，貞觀實錄，並用此禮。又按《禮緯》及《魯禮禘袷注》云：「三年一袷，五年一禘。」所謂五年而再殷祭也。又按《白虎通》及《五經通義》許慎異議、何休春秋、賀循祭議，並雲三年一禘。何也？以為一年一閏，天道小備，五年再閏，大備故也。此則五年稱殷，通計其數，一祫一禘，迭相乘矣。今廟禘祫，各自數年，兩歧俱下，不相通計。或比年頻祫，或同歲成序；或一禘之後，並為稱祫；或五年之後，驟有三殷。法天象閏之期，既違其度；五歲稱殷之制，數又不同。求之禮文，頗為乖矣。說者或云：「禘祫二禮，大小不侔；祭名有殊，年數相舛。祫以三紀，殺小而合；禘以五斷，至十而周，有茲參差，難為通計。竊以三祫五禘之說，本出《禮緯》；五歲稱殷之數，同在其篇。會通二文，非相詭也。蓋以禘後置祫，二周有半，舉以全數，謂之三年，一閏一閏隻用三十二月也。其有禘祫異稱，各稱四時，秋冬為袷，春夏為禘。祭名雖異，為殷則同，譬如礿祠蒸嚐，其體一也。鄭元謂祫大禘小，傅鹹謂祫小禘大。夫肆陳之間，或有增減，通計之義，初無異同。蓋象天之法，相傳不失。惟晉代陳舒，有三年一殷之議，自五年八年曆十一十四年。尋其議文所引，亦以象閏。五年一禘，又奚所施？矛盾之說，固難憑也。夫以天之度，既有指歸，稽古之禮，若茲昭著。禘祫二祭，通計明矣。今請以開元二十七年已卯四月禘，至辛巳年十月祫；至甲申年四月又禘，至丙戌年十月又祫；至己丑年四月又禘，至辛卯年十月又祫。自此五年再殷，周而複始。
又禘祫之說，非惟一家。五歲再殷之文，既相師矣；法天象閏之理，大抵亦同。而禘後置祫，或近遠盈縮之度，有二法焉。鄭元宗高堂，則先三而後二；徐邈之議，則先二而後三。謹按鄭氏所注，先王之法，約三祫五禘之文，存三歲五年之序。以甲年既禘，丁年當祫；已年又禘，壬年又祫；甲年又禘，丁年又祫。周而複始，以此相承。袷後去禘十有八月而近，禘後去祫三十二月而遙，分析不均，粗於算矣。假如攻乎異端，置祫於秋，則三十九月為前，二十一月為後，雖有小愈，其間尚偏。竊據本文，皆雲象閏，二閏相去，則平分矣。兩殷之序，何不等耶？且又三年之言，本數全數。二周有半，實準三年，於此置祫，不違文矣。何必拘滯，遂隔三年乎？蓋千慮一失，通儒之蔽也。徐氏之議，有異於是，研核周審，最為可憑。以為二禘相去，為月六十，中分三十，置一祫焉。若甲年夏禘，丙年冬祫，有象閏法，豪釐不偏。三年一祫之文，既無乖越；五歲再殷之制，疏數又均。較之諸儒，義實長久。今請依據，以定二殷，預推祭月，周而複始。
禮有禘祫，俱稱殷祭，二法更用，鱗次相承。或雲五歲再殷，一禘一祫；或雲三年一祫，五年一禘。法天象閏，大趣皆同。皆以太廟禘祫，計年有差，考於經傳，微有所乖。頃在四月已前禘享，今指孟冬，又申祫儀，合食禮頻，恐違先典。伏以陛下能事畢舉，舊物鹹甄，宗祏祗慎之時，經訓申明之日。臣等忝在持禮，職司討論，輒據舊文，定其倫序。請以今年夏禘，便為殷祭之源。自此之後，禘祫相代，五年再殷，周而複始。其今年冬袷，準禮合停，望令所司，但行時享。即嚴禋不黷，庶合舊議。
孟浩然字浩然，襄陽人也。骨貌淑清，風神散朗。救患釋紛，以立義表；灌蔬藝竹，以全高尚。交遊之中，通脫傾蓋。機警無匿，學不為儒；務掇菁藻，文不按古。匠心獨妙，五言詩天下稱其盡美矣。閑遊秘省，秋月新霽，諸英華賦詩作會，浩然句曰：「微雲淡河漢，疏雨滴梧桐。」舉坐嗟其清絕，鹹閣筆不複為繼。丞相范陽張九齡、侍禦史京兆王維、尚書侍郎河東裴朏、范陽盧僎、大理評事河東裴總、華陰太守鄭倩之、守河南獨孤策率以浩然為忘形之交。山南采訪使本郡守昌黎韓朝宗謂：「浩然間代清律，寘諸周行，必詠穆如之頌。」因入奏，與偕行，先揚於朝，與期約日引謁。及期，浩然會寮友，文酒講好甚適。或曰：「子與韓公豫諾而忘之，無乃不可乎？」浩然叱曰：「僕已飲矣，身行樂耳，遑恤其它。」遂畢席不赴，由是閒罷，既而浩然亦不之悔也，其好樂忘名如此。士源它時嘗筆讚之曰：「導瀾挺靈，實生楚英，浩然清發，亦自其名，開元二十八年，王昌齡遊襄陽，時浩然疾𤻞發背且愈，相得歡甚，浪情宴謔，食鮮疾動，終於冶城南園，年五十有二。子曰儀甫。浩然文不為仕，佇興而作。故或遲行，不為飾動以求真；故以誕遊，不為利期以放性。故常貧，名不繼於選部，聚不盈於擔石。雖屢空不給，而自若也。
士源幼好名山，行年十八，首事陵山。踐止恒嶽，谘求通元丈人，又過蘇門，問道隱者元知運。太行采藥，經王屋小有洞。太白習隱訣，終南修《亢倉子》九篇。天寶四載徂夏，詔書徵謁京邑，與塚臣八座討論，山林之士麕至，始知浩然物故。嗟哉！未祿於代，史不必書，安可哲蹤妙韻，從此而絕？故詳問文者，隨述所論，美行嘉聞，十不紀一。浩然凡所屬綴，就輒毀棄，無複編錄，常自歎為文不逮意也。流落既多，篇章散逸，鄉裏構彩，不有其半，敷求四方，往往而獲。既無他事，為之傳次，遂使海內衣冠縉紳，經襄陽思睹其文，蓋有不備見而去，惜哉！今集其文詩二百一十八首，分為四卷。詩或缺逸未成，而制思清美，及他人酬贈，咸錄次而不棄耳。
