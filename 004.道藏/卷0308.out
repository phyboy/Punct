逖，潞州涉縣人。開元初應哲人奇士舉，山陰尉，遷秘書正字。十年應制登文藻鴻麗科，拜左拾遺，轉左補闕，累拜中書舍人。天寶三載權判刑部侍郎，病風求散秩，改太子左庶子，轉太子詹事。上元中卒。廣德二年贈尚書右僕射，諡曰文。
智者創物，有以而然，簾之為用，博利存焉。若乃少婦重閨，王孫華館；映錦屏以猗猗，增繡戶之煥煥。瓊鉤上而齊女謳，珠影垂而楚妃歎；蓋私宴之樂飾，異在公之達觀。至於因依華省，隱映長廊；交輝朱紱，接影金章；隔至人之清鏡，雜仙署之餘香。禁鍾啟明，納晴天之曙色；嚴城驚夕，引華月之宵光。盼睞成寶，終然允臧，豈備物而致用，亦道同於君子。輕明無隔，將引喻於虛心；卷舒任時，足炯誡於行已。組織成象，含遊夏之文；繩約善結，得老莊之理。豈徒然哉？斯盡美矣！原夫青青梁苑，猗猗淇澳；冒雪停霜，是稱修竹。紆匠人之巧思，列塚卿之華屋；甘剖節而離根，奉榮光而再穆。則有制長笛，成洞簫；器同握玩，聲引風飆；徒擅名於昔日，豈齊美於今朝？
彼美嘉席，施於高堂；廣狹有準，卷舒匪常。承以彩薦，貯之牙床；玉幾蟠蜿而上列，寶屏邐迤而外張。狎高瑟以透響，染薰爐以流香；瞰金窗以隔影，瑩珠箔而凝芳。洎乎？禮義多則，卑高異行。或主或賓，浹歡於北院；東響西響，取上於南方。南方何有？是肴是酒。或因食而即前，或屬虛而盡後。彼固若是，不亦如斯。必順時以革易，乃任人以推移。不正不坐，道通於曩儀；寒溫暑靖，自有其先規。所以簟因夏設，席乃冬施；傾莊敬以揖讓，誠君子之攸宜。管寧別居，且申情於分割；曾子避坐，將有敏於謙撝。若夫行之於俗，蘭房之曲；有美一人，容顏如玉。摳長裾而來就，斂雙眉而下矚；憐織綴而留心，賞華新而不足。淩晨啟鏡，入夜燒燭。每因眠而取暖，加以羅衾；怨孤坐而多寒，增之錦褥。則有務學之子，安貧順理；潔酒攜琴，耽籍玩史。居環堵而養性，遙泰階而虛俟；出陳子之幽扃，慕戴公之重美。既懷珍而待騁，當彈冠而入仕。《詩》言「我心匪席，不可卷也。」斯言豈謬矣？
門下：中樞之要，久闕其官，仄席而求，實難其選。中大夫檢校尚書工部侍郎兼集賢院學士上柱國徐安貞，清才特達，雅量深沈，為德行之宗師，是文詞之雄伯。頃司水土，兼典圖書，博綜惟精，彌綸有敘。王言是屬，公議攸歸，宜增秩於五字，俾齊名於三入。可守中書侍郎，餘如故。
門下：慶傳於家者，代濟其美；才許於國者，時無與讓。由是密勿為用，訏謨所歸。銀青光祿大夫行黃門侍郎修文館學士河東縣開國男參知機務薛稷，河汾之英，廊廟之寶。相門前社，則名優作誥；詞場舊業，則譽動飛文。公貞性成，仁和道勝。坦然之量，群物不幹其靜；穆如之風，九流不測其度。頃罹多難，克仗嘉謀，翼戴朕躬，保寧王室。厥功茂矣，朝廷賴焉，俾回踐於綸闈，以增輝於鼎席。可行中書侍郎，餘如故。主者施行。
門下：朝議大夫守諫議大夫上柱國褚廷誨，師臣舊業，官序良才，文儒實百行之資，翰墨當一時之妙。駮正為務，疇谘所難，宜遷左禁之榮，式允中朝之望。可守給事中，散官如故。
門下：右省署掌諫之官，立司過之史，所以書君舉，箴王闕，不次而授，唯才是與。道士尹愔，識洞微妙，心遊淡泊，祗服元言，宏敷聖教。雖渾齊萬物，獨諳於清真；而博通九流，兼達於儒墨。朕方貴無名之璞，期不言之化。資其妙道，寘彼周行，宜居納誨之職，仍存記言之地。可朝請大夫守諫議大夫集賢院學士，兼知史官事。
門下：朝議大夫前行尚書駕部郎中上柱國襄國縣開國男宋渾，清才敏識，人望時英，未可易量，將其必複。頃辭省闥，言侍庭闈，雖私心則然，而公用久闕。策名委質，非無古人之訓；移孝為忠，宜在諍臣之列。可守諫議大夫，散官如故。
門下：太子右讚善大夫兼禦史專知大府出納權知禦史中丞事楊慎矜，堅正有才，通明足用，久持天憲，兼掌國泉。竭忠公之一心，杜訛偽之千變，爰升獨坐，用肅具寮。而潛懇固辭，執謙難奪，願收恩於後命，祈盡節於前功。得失不驚，將敦薄俗，始終如一，以勸守官。特遂由衷之誠，仍居出納之任。可行諫議大夫兼侍禦史，仍依舊知大府出納。
敕：朝議大夫守職方郎中兼試知制誥達奚珣，文學素優，忠勤克著，自經試用，備問詳密。草奏南宮，已擅一時之妙；掌綸西掖，愈彰五字之能。宜就列於即真，俾正名於近侍。可守中書舍人，散官如故。
門下：朝請大夫守給事中騎都尉賈登，修詞自達，守道為師，有大雅之文章，稟中和之德行。駮正之地，已著能名；綸綍之司，更膺高選。可守中書舍人。
敕：朝議郎守尚書兵部郎中梁淑，通明致用，博雅為文，才冠時英，望高人譽。五字之選，一台所推，宜旌起草之能，俾效司綸之職。可中書舍人，散官如故。
門下：國子司業韋斌，貞規不雜，敏識惟精，標麗則以工文，秉直聲而濟美。久從散秩，未展清才，豈避姻親，遂妨公用。宜特昇於禁掖，俾專事於司言。可行中書舍人。
敕：朝議郎守尚書考功郎中仍試知制誥兼知史官事李元成，中和有裕，直道自然，文章為致用之資，慎密是周身之本。久司綸綍，深愜器能，宜拜命於即真，俾甄才於試可。可守中書舍人，兼知史官事。
敕：朝議郎前行左補闕楊齊宣，規行介立，守道安貞，雅致表於文詞，清標傳於緒業。頃參諫職，考績已深；自聞謝病，歲年滋久。雖宰臣立節，每避舉親，而公器須才，終難滯用。宜發命於中旨，俾分官於左言。可行起居郎，散官如故。
敕：朝議郎守太子舍人攝殿中侍禦史朔方節度判官陳九言、朝議郎行太常博士兼史館修撰劉貺等，清才雅望，敏學工文，周行之俊乂，有致遠之良具。史臣之選，公議所歸，宜並拜於軒墀，俾分官於左右。九言可行起居舍人，散官如故。貺可行起居郎，餘如故。
敕：朝議郎前行右拾遺內供奉楊齊宣，耿介不群，精明有識，傳清白之素業，著詞華之令名。達禮雲終，外除將久，宜承密命，更列近臣。可左補闕，餘如故。
敕：前行潤州丹徒縣主簿盧惟等，士族見推，人才亦著，威儀有則，詞令可觀。明試以言，既間於敷納；為官而擇，宜在於軒墀。並可通事舍人，餘如故。
門下：端揆之職，官之師長；宰輔之位，朕之股肱。有能兼領，必在時傑。光祿大夫吏部尚書兼集賢殿學士上柱國李林甫，國之懿屬，有濟時之明略。自委三事，於茲九年，大猷是經，庶績惟敘。使夫人登福壽，俗致和平，垂拱而化，以臻，於道。蓋天之讚我，亦時乃之休。況矜慎有恒，終始如一，外無滿盈之色，內秉謙卑之誠。歲寒彌堅，夕惕彌厲，裦德之義，又何與之。宜兼三綬之榮，俾在百僚之首。可尚書左仆射兼右相，餘如故。
門下：紀綱中省，讚貳六卿，稱職惟難，任賢斯在。滎陽郡太守陸景融等，夙昭時望，見重人倫，修德行為本源，用文章為潤飾。清心雅道，獨運虛舟，敏識英才，高標利器。著名滋久，更事亦多，天台缺官，廷議僉屬。宜膺求舊之舉，俾葉往諧之命。可依前件。
門下：朝議大夫守益州大都督府長史持節劍南節度支度營田副大使知節度事兼采訪處置使攝禦史中丞上柱國張紹貞，中積溫惠，外形嚴肅，通才應物，妙理為心。亟踐方州，鹹推課最，爰施密命，且寄專征。而紀綱一台，彌綸百事，缺官斯久，選眾尢難，宜輟南轅，用昇右轄。可尚書右丞，散官、勳如故。
門下：紀綱一台，爰資右轄；彌綸五教，必擇亞卿。通議大夫尚書刑部侍郎借紫金魚袋宋鼎，雅操貞規，為律人之器；朝議大夫守尚書工部侍郎上輕車都尉郭虛已，通才敏識，有成務之能。並文行相資，公忠自達，履周行而有裕，在曆官而必聞。柯葉不移，芳聲可久，宜允副於朝選，俾遞遷於省闥。鼎可守尚書右丞，虛已可尚書戶部侍郎，散官各如故。
門下：司會之府，尤重於紀綱；舉能而官，必慎於名器。大中大夫守河南郡太守本道采訪處置使上柱國崔翹，文儒纘業忠❥❥❥❥❥❥為徇公之節。曆官滋久，更事亦多，南省缺員，中朝選舊，宜取才於攬轡，更馳名於握管。可守尚書右丞，散官如故。
門下：緝熙九法，董正六師，必在具瞻，以宏兼領。金紫光祿大夫戶部尚書同中書門下平章事上柱國成紀縣開國男李林甫，宗盟有慶，王國生才，明德為章，懿文成範。事君之節，貫忠貞於四時；應物之誠，調惠和於一氣。爰立作相，以期於理，不仁斯遠，丕績用彰。而詰禁制軍，安人和眾，是為邦政，深期汝諧，俾謀猷於七兵，仍啟沃於三事。可兵部尚書，餘如故。
門下：敬敷五教，保息萬人，缺官而擇，副相惟允。通議大夫檢校禦史大夫上柱國賜紫金魚袋裴寬，器識高明，風規端肅。謇諤之用，累鷙鳥而莫當；操割之能，斷犀革而何有。亟登台閣，嚐擁旌旄，禮樂為從政之文，德刑是戢兵之武。雖地卿所掌，實佇通才，而天憲唯艱，尚資兼領。宜曳尚書之履，仍紆大夫之印。可守戶部尚書兼禦史大夫，散官勳賜如故。
門下：六卿分職，朝選猶難；三典佐王，邦寄尤重。朝議大夫守河南尹攝禦史大夫持節江南東道宣撫招討處置使上柱國賜紫金魚袋裴敦複，深沈偉量，磊落宏才。識無不通，俎豆兼於軍旅；行有餘力，文學資於政事。頃者巡撫江徼，肅清奸宄，大叔之謀，既能止盜；穰苴之法，亦在安人。功實簡心，賞宜超等。委之刑柄，俾踐白雲之司；錫以身章，更增金印之秩。可銀青光祿大夫守刑部尚書，勳賜如故。
門下：小宰之官，久虛其位，至公之用，唯才是舉。守尚書左丞陸景融，珪璋成器，禮樂為文，剛亦不吐，柔而能立。恬淡之性，足以抑退浮華；徽明之識，足以激揚淹滯。類能而使，僉議允屬，俾澄清於九流，期風俗之一變。可守吏部侍郎，散官勳如故。
門下：綜彼天秩，晉於邦家，易人之舉，選眾尤難。尚書兵部侍郎李彭年，人望時秀，雅才清識，德以全誠，文而致用。操必割之器，遇時事無前；持不轉之心，在公庭難奪。必能敷求名實，底慎銓衡，宜輟七兵之務，俾修九流之法。守尚書吏部侍郎。
門下：塚卿宗伯，均國和人，乃立其貳，非才莫可。正議大夫行尚書禮部侍郎權知吏部侍郎上柱國彭城縣開國男韋陟，明斷一堅，純鋼百煉；中書舍人權知禮部侍郎上騎都尉達奚珣，忠公淑慎，白珪三複。各推邦直，皆擅詞雄，峻節彌高，清標不雜。頃膺時事之委，深得選賢之稱。如有所試，已副於僉諧；必也正名，宜光於並拜。陟可吏部侍郎，珣可中散大夫守禮部侍郎，勳封各如故。
門下：六官之任，夏卿尤重；貳職之選，時望惟屬。正議大夫行尚書戶部侍郎上柱國燕國公賜紫金魚袋張均，才略經通，文詞濟美。修身自達，擅鴻陸之羽儀；蒞事無難，有龍泉之斷割。累拜省闥，彌彰器用，芳蘭可久，垂棘重歸。宜允副於僉擇，俾增修於舊政。可行尚書兵部侍郎，散官勳封如故。
敕：朝議大夫守太仆少卿上柱國趙郡開國公李彭年，清和稟識，博雅為文，堅貞懷匪石之心，果斷有刜鍾之利。夏卿之亞，歲調方殷，缺官而擇，至公斯在。宜副才難之選，將觀試可之能。可權判兵部侍郎事，散官如故。
敕：朝散大夫守京兆少尹奉明縣開國男韋濟，衣冠吉士，文雅清才，蘊忠信於身謀，傳孝友於門德。明而克允，遇理必通；剛則近仁，臨事能斷。自升華省，迨佐神州，皆有令名，鹹歸雅望。地官之亞，朝選尤難，我其試哉，無替厥命。可試尚書戶部侍郎，散官封如故。
門下：周有地官小司徒，佐敷五教；魏置度支尚書，以濟軍國之用。政有餘地，然可兼之。正議大夫行尚書右丞韓滉，惟先臣左右列祖，格於皇天，濟美之盛，中朝所重。好學師古，潔其清純，文不流放，言無枝葉。素練成式，用推至公，所更之任，事可垂遠。久司台轄，嚐亦官人，奸吏無竄其情，群才各序其位。今戶版不實，地征未均，每歲經費，以之匱竭。乃者命使以總領，且非典故；擇郎以專掌，又慮權輕。歸於有司，期在折衷。昔杜元凱之處斯職，內以利人，外以救邊，法可施行者五十餘條，以資當時之急。委注煩重，宜熟計之。可行尚書戶部侍郎專判度支，散官如故。主者施行。
敕：朝議大夫行兵部員外郎李暐等，清才雅器，人望時英，鹹以令名，光於俊選。自膺推擇，久效彌綸，宜甄滿歲之勤，俾進為郎之秩。可依前件。
敕：至公之用，本無偏黨，惟善斯擬，豈隔親疏。四從叔前京兆府奉天縣令上柱國知止等，鹹有人才，見推公族，秉惟清之操，兼致遠之資。朕每精念同盟，不勤於德，當懸右職，以觀其徒。先委宗卿，精為內舉，量能二行，曆載逾時。名數則多，升聞蓋寡，倘膺是選，諒在得人。固可擢以清要，行於台閣，將觀誌於七子，冀齊名於八人。宜各悉心，佇聞成績。可依前件。《書》不云乎，「九族既睦，平章百姓」。蓋由內而理外，必自近而及遠，凡我懿戚，可不慎歟？違道慢常，義無私於王法；謹身勵節，恩豈薄於他人。期於率先，勵我風俗，深宜自勉，以副明言。
敕：朝議郎行京兆府司錄參軍上柱國李岫，訓稟《詩》、《禮》，才稱英妙，既博藝而能文，亦謹身而勵節。疆場決勝，是賴於台臣；爵服懋功，宜及於允子。雖讓為德主，父則固辭；而賞以恩延，國有恒典。俾增章紱之寵，仍在神仙之地。可朝散大夫行尚書司勳員外郎，勳如故。
敕：朝議郎行河南府司錄參軍張博濟，心和識遠，藝博詞優，清白承於教忠，通明達於從政。頃在河洛，備聞紀綱。郎官選俊，雅望修歸，時宰避親，良才久滯。宜膺特命，俾踐劇曹。可尚書戶部員外郎，散官如故。
敕：殿中侍禦史章仇兼瓊，雅有堅操，嚐懷遠圖，義不辭勞，忠能盡節。頃逾沙磧，能正糾繩，興國利於懸車，振朝威於絕漠。甄其績用，宜遷禮閣之榮；寄以澄清，仍受憲臣之任。可尚書主客員外郎，餘如故。
門下：左司員外郎楊仲昌、朝散大夫戶部員外郎李岩等，雅才明識，敏行能文，修身懷止水之清，應物有操刀之利。並膺時選，所謂人英，宜遷禮闈之秩，更展劇曹之用。仲昌可吏部員外郎，岩可兵部員外郎，散官各姑故。
門下：朝散大夫行河南府倉曹參軍關內道度支判官上柱國彭城縣開國侯劉繹，緒業清華，行能修飭，表通明於吏跡，持雅正於公心。幕府徵才，久聞成效，星台列位，宜膺俊選。可尚書虞部員外郎，餘如故。
門下：肅我具寮，謂之秉憲，貳於次相，必也任賢。中書舍人上柱國王敬從，雅量深遠，周才博遠，修德行於身謀，致文詞於國用。自居近密，頗曆歲時，忠公盡於掌綸，淑慎形於削槁。必能執其繩準，正彼簡書。宜拜三獨之雄，且膺八使之選。可中散大夫禦史中丞，仍充京畿采訪處置等使，勳如故。
門下：副相之亞，朝綱允屬；缺官之舉，時選修難。鴻臚少卿蕭諒，直道有恒，澄心不撓。果斷之用，操利器於筆端；通明之識，置煩文於度外。所曆清要，必聞聲實。將求獨坐，更佇兼才，斯正色於準繩，俾生風於台閣。可禦史中丞充京畿采訪處置等使。
門下：列彼三獨，儆於百寮，選眾為人，舉能斯在。中大夫檢校大府少卿東都和雜等使護軍蕭隱之，敏行深識，貞標雅器。性與公清，寧欺於暗室；才優決斷，豈避於盤根。自任以長府，委之平雜，備聞堅正，深葉和均。將寄朝綱，允副人望，宜讚貳於南憲，俾肅清於東都。可行禦史中丞，仍充東京畿采訪處置使兼充和市和糴使，散官勳如故。
敕：行殿中侍禦史呂周等，體資忠厚，器蘊通明，能兼飭吏之文，更有過之之實。並膺明選，克振朝綱，宜展才於草議，俾遷榮於執法。可依前件。
敕：朝散大夫行河南府陸渾縣令李常等，堅白持操，通明效官，彰吏跡於神州，著公方於近縣。秉憲之職，惟方是與，俾諧僉議，用肅具寮。可依前件。
敕：朝議郎行大理評事蔣冽等，修身有裕，從事惟明，標麗則於文場，效公清於吏道。方期遠致，必藉兼才，宜膺刈楚之求，俾葉持繩之寄。可依前件。
敕：朝議郎前行同州司法參軍關內道采訪使支使上輕車都尉蕭縣開國男姚閎等，砥名勵節，博藝多能。或嚐佐台臣，以清關輔；或頃諧宮職，見美朝端。度才而昇，舉善以勸，俾同官們察視，宜並拜於丞郎。可依前件。
敕：前守監察禦史邢巨，器能通敏，詞藻清新，久著令名，兼稱利用。終喪有禮，既及於除；執憲須才，宜居於舊。可監察禦史。
