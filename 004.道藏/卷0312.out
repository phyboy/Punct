古者天子居青陽，服蒼王，於是乎和令布德，行慶施惠，其義遠矣。粵若稽古，皇帝禦天下之十有九載，溥暢神化，宏宣大明，氐羌來享，四方無事，元凱升朝，百揆時序，年屢豐而多慶，物由庚而自樂，乃賜群臣十日宴，所以畢春氣、樂太平了。越三日己巳，會於定昆明池。於是秉鈞宗公，執事庶尹，元袞赤舄，黼衣繡裳，奉璋峨峨，佩玉鏘鏘，仰丹闕而拜命，俯清川而樂飲。大庖孔碩，尹京為致餼之司；旨酒思柔，柱史為佐樽之政。既錫之以高會，又悅之以備樂。修妓羅舞，名倡間歌，含姑洗於鍾鼓，動陽春於羽籥。陟則設帟，降則具舟，榜文鷁以溯洄，與飛鷗而狎玩。魴鱮甫甫，鳧翼翼，薰風敷散於草木，喜氣宛延於郊甸。亦既醉止，於胥樂兮！夫恩之所覃者深，則感之所及者遠。引之於大，足以助天地之同和；伸之於微，足以致魚鱉之鹹若，大君垂裕，豈虛也哉！詩以展事，抑惟舊典。我上相裴公，中書令蕭公，保乂皇極，緝熙文教，以為正國風、美王化者，莫近於詩。微言浸遠，大義將缺，乃命革劃浮靡，導揚《雅》、《頌》，斬雕為樸，取實棄華，親題首章，以倡在位。皇矣上帝，式歌文王之德；穆如清風，方聞吉甫之頌。請問其目，列之於左。
書曰：「寇賊奸宄。」又曰：「奪攘矯虔，延於平人，幹國之紀。」常州刺史王公，奉若天命，肅清江服。德之至也，不言而默信；令之行也，不言而知懼。政未期月，路不拾遺，斯武子、鄭太叔、常從事於茲矣。歲三月，使車行郡，輕舟入湖，自公及私，寓物成趣。水照金章，春明朱紱，倚禹穴於前棹，回越城於後屏。南國春暮，鶯花亂飛，東山晝晴，林嶺皆出。載酒公宴，尋幽水嬉。班秩以節，在宴樂而有禮；簪笏斯皇，覺雲湖之增價。夫皇華乘傳，朝寄之重；邱壑林藪，幽趣之適。在此行也，兼而有之。請賡載歌，用旌厥美。
昔孔門達者，言誌於夫子曰：「浴乎沂，風乎舞雩，詠而歸。」豈非遊必有方，道在則樂？貴潔清以象德，輔精爽而成趣。吾友趙子，亦事斯語矣。曆選暇日，谘謀同心，備預芳華，有事沃盥。炎火電煙，洞房燠若，揬湯以申誡❥，水知其善。清以流其惡，則形之汾澮，苦而利於病，則神之藥石。雖雅琴養德，惠風析酲，曾何喻哉？未足多也振衣而退。繼酒為樂，需食有節，誦言無嘩，所貴酣暢，以和湫底。夫始於澡身，終於養神，樂隻君子，曷嚐違仁？左衛騎曹張，晉明伸紙染毫，俾予題序。
今上有天下之十載。鑾輅在豐。而大夫師長，庶士禦事，分曹成周，俾讚居守。歲八月，詔下東都，召水部員外郎李公拜工部郎中，崇德也。李公主善秉哲，敏才慮行，葆光能明，冥樞自達。始以茂才擢第，與今中書舍人許公俱補廣陵掾。相與沿達淮泗，嘯歌雲物，《雅》、《頌》允鑠，東南有光。官匪慢而趣成，道不行而樂在。自時厥後，蓋四三年，或翰飛禁垣，或鷹騰仙闕，接武軒陸，迭耀冠劍。夫豈求之歟？皆溫良恭儉讓以得之也，所謂謙受益德必聞。昆侖琅玕，南國橘柚，無遠不屆，彼何言哉！傳置具車，候亭出餞，西顥沆碭，北陰肅殺，風落崤澠，霜飛河濆，金羈載馳，紫亭何遠？夫居四民，時地利，周所以貴冬官；草奏議，應列宿，漢所以寵郎署。之人也，之德也，必能簡孚乃職，克休厥聲，天秩虛求，明庭仄席矣！凡今作者，賦詩贈行。
高陽氏之才子，侍禦其人焉。夏之文，求也藝，兼而有之矣。頃者持斧河朔，獨按專城，明罰敕法，所向風靡。是以有黔中之往，俾修河朔之政。不然者，何萬里而南為？至如遐荒靡莫之俗，置吏羈縻之道，則眾賓敘之矣，倦談者何得而稱焉？
餘射策於洛城南門者，有年數矣。補闕張子，嚐同彙征，逮揮翰於禁庭，又聯官於近侍。人各有舊，所貴於同聲，吾愛其才，敢忘於久要。承明厭直，河朔言歸。且鄴惟舊都，漳有深涉，昔聞七子，今在一門。北州為營，當有聚星之會；西垣贈別，請陳零雨之詩。
古之使臣，必有命介，所以謀闕計事、類能撰功。蔣侯之往佐軒，蓋其義也。夫其敏行精識。長才博聞，克荷《詩》、《禮》之訓，聿修清白之業。故妙年從官，已著老成之風；卑飛未騁，共許垂天之翼。是行也，必能使田有封洫，事著典常。儲峙孔殷，甲兵不頓，愛人許國，何以尚茲？時中丞公亢寵天朝，而子勤役邊鄙。豈不以策名委質者，義方之大訓，出入顧複者，常情之小慈，不貴垂堂之說，還嗤倚門之望，懿乎哉！又聞君子之遠其子也。河隴先秋，鷹隼方擊，讚成糾慝，今也其時。群公題之，賦詩以贈。
古之王者，稅公田虞衡之入，給郊廟賜與之用。無有遠邇，鹹率乃職。越會稽郡者，海之西鎮，國之東門，都會蕃育，膏肆兼倍。故女有餘布，而農有餘粟，以方誌之所宜，供天府之博斂。篚絲紵，緡金刀，浮江達河，命為汎舟之役；撰功底績，實賴飲冰之使。是行也，裴子為政焉。乃命水工，具行器，節制費用，詳度川陸，指洞庭以北上，向長安而西矣。談笑之外，厥有成功；樽俎之間，見其從事。展使能者，非子而誰？而疇昔交情有，今茲吏道，歎淪落於荒服，結殷勤於官次。喬木之國，子其歸乎？篁竹之鄉，餘何為者？肝膽楚越，始合終離。嗚呼！歧路素絲，得其幾矣！十月冬旱，三江晝晴，夢故園之黃落，見長河之鴻雁。澤國山水，天資助人，炎方草樹，歲寒未入。居者愛客，行者徇公，拜神禹之清祠，泛伍員之濤水。車馬疊跡，傾越人於外郊，樓船接艫，溢吳歌於寒浦。贈君以不拜，戒君以登陟，攬涕河道，賦詩詠曰。
遂州參軍紀公，吾友雲將之令弟也。敏於行，誌於道，克修人彝，允副兄勖。噫！周公之允，紀為其首，天祚明德，必將有後，不然，何棣華之可久也？選曹舉善，群吏須才，九霄始構，一命而傴。穆卜吉日，遄征畏途，緬躋岷，遐淑裦漢。宿息岩險，淩臨湍悍，仗信不栗，載義必亨。方慕忠臣之誌，固無垂堂之責。爾之寡兄，克施有政，是則是效，念茲在茲。福利則覦心永隔，遠嫌則荒言自絕。固雖邛僰之產，巴蜀之饒，不潤脂膏，誰謗薏苡？懋厥丕德，時維哲人。群公贈言，要仆題序。
昔太史公涉汶泗，登鄒嶧，以觀孔氏之遺風。康子之吏於是邦，有以見古人之心矣。況大君出豫，將事升中之禮；有司擇人，俾佐奉高之邑。利在求舊，急於使能，位卑才難，亦可宗也。夫強學業者義之用，工文者藝之本，明識者智之府，令名者德之輿。子曰（疑）士四德以待百事，如農之既勤，若射之有誌。行無越思，往無不利，彼遊刃於理劇，固恢恢乎有餘地矣！初餘以朋友之故，謫居荒服，憔悴湘濱縉雲，不調明時，殆將十載。是舉也，所謂理舊汙，續常職，信有國之令典，知若人之晚成。五月鳴蜩，載驅翹翹，贈之維何？折彼柔條，餞之維何？席彼秀葽。炎雲在天，景風拂野，時燠方熾，吾子勉之。請各賦詩，以無忘平生之好。
世稱命祠者，禹廟之謂矣。初少康以一旅之眾，複禹之績，祀夏配天，不失舊物，立祠制位，茲其始也。炳靈不測，潛德有孚，東南風土，罔不祗若。故自斑白，至於童幼，駿奔走，執籩豆，相望道路，歲無虛日。郡掾韋公，諸侯之良也。掄才慮行，秉秀騰實，清明在躬，造次於是。夫率人以斂，邦賦之重；簡才備行，郡事之急。撰功底績者，非韋公而誰？《詩》曰：「鴻雁於飛，哀鳴嗷嗷。維此哲人，謂我劬勞。」韋公有焉。練日明發，沐芳祠宇，邀祝史以陳言，宴朋徒而寵行。川澤紆餘，棼棟翏轕，天與澄霽，神助幽陰。萬象皆清，百籟非俗，蓄洞澤以東彙，亙連岡而南指。嵐氣沈沈，陽景不入，神光爛爛，陰堂自明。籲！其駭人也。韋公乃挹瓊芳，酹元酒，倚餘棹兮中洲，君不行兮夷猶，令洞庭兮無波，使江水兮安流。要言既招，神具斯醉。宴樂愷悌，初自明而達幽；景福興作，終出無而入有。祭典不黷，王事其勤。飾羈絏之徒旅，想京闕之雲物。東園有洛，西河惟雍，曆金門，觀象闕，則知聲明之盛也；登鄠杜，躋崤函，則知形勝之美也。詩人所以適樂國，君子所以操土風。及君此行，二者備矣。則傴僂下土，鬱湮外邦者，尚有何言哉？凡我同人，賦詩贈別雲。
吏部尚書，在周為太宰之職，其建設徒屬，敷陳事典，則周官備之矣。秦滅古法，始置尚書；漢增其制，創立選部，故靈帝以梁鵠為選部尚書是矣。魏改選部尚書為吏部尚書，自晉宋至於北齊皆因之。宇文朝依周官置大家宰卿一人，蓋其任也。隋革周制，複曰吏部尚書。皇朝龍朔二年改為司列太常伯，鹹亨元年複為吏部，光宅元年改為天官尚書，神龍元年又為吏部尚書。綜九流之要，為六官之長，位尊任重，實在於茲。自武德已來，多以宰相兼領，一彼一此，更為出入，才難不其然乎？皇帝在位之二十二年，缺其官，選於眾，乃命武都公自兵部尚書拜焉。公地惟宗英，才則人傑，忠孝自律，矜嚴成憲，式是軌度，諒惟衡石，國之利也，所及遠哉！天監有唐，俾多吉士，踐此位者，四十八人，嘉名已著於國史，故事宜存於台閣。係以日月，自得春秋之義；記其代遷，更是公卿之表。以備官學，列為壁記焉。
鴻臚漢官，掌蠻夷歸義者。致其饔餼，辨其等威，在周為大行人，在秦為典客，在漢為鴻臚，其屬有譯官及郡邸丞長。洎後魏太和中，九寺各置少卿兩員，掌副卿事。亦由《傳》稱亞卿，《書》載三少，制位或差於伯仲，受任同歸於師長。成務讚禮，擇賢而居，即其義也。帝唐亮采立政，稽古命官，柔服遠人，綏厥有眾，肅慎來賀，渠搜即敘，示之以幹羽，通之以冠帶。允諧是職，豈易其人？非夫野王之政理，元成之經術，德儒之明識。元方之令望，則曷由臻茲？蘭陵蕭公，朝之俊德，觸邪秉憲，人之雅重，草議為郎，入掌王言，出膺方牧，帝谘惟允，公實來斯。且有皇華之命，適表兼人之美。乃求舊官守，敷陳代遷，明授任之有章，示名器之無假。自嗣聖已後，記於壁焉。
太原元帥黃門侍郎李公，國之宗盟，朝之俊德，以元凱之忠肅，兼桓文之節制。戊辰歲秋七月，公以疆場之事，會幽州長史李公於伯樂川，王命也。公駕四牡，鏘八鸞，旆旌悠悠，車監嘽嘽。乙未，出於北京；戊戌，次於橫野；己亥，至於會。封人戒備，軍吏宿設，立會表於高阜，辟轅門於大荒。漁陽精銳，太原材力，駟介八百，徒兵三千，戈如林，羽若月，少長有禮，賓主不悖，蚩尤衄其五兵，若殲慚其六卒，洸洸乎信可以慴穹廬而震高闕也！於是地主致餼，以昭饗宴之禮；君子有儀，以訓上下則。歌蔓草之相遇，笑投壺之失辭。大庖既盈，釃清有藇，胥樂周於卒乘，屬厭及於輿台。慈惠之德，於是乎在。夫幽州、太原，襟帶之地。自河以北，幽州制之；自河以東，太原制之。在兩軍之交，當二境之上，厥有棄地，皆為曠林，守之則表裏之勢全，舍之則候望之路隔。公料以古今，度其川原，獻方略而入覲於王，議工徒而東為此會。爰究爰度，匪遊匪追，蓐食無再舍之勤，扞掫為一夕之衛。不愆於素，返旆而旋，君子謂此會也，能用典矣。初公之始至太原也，酌於人，賦於事，以為節用者國之善政，於是乎減戍卒以寬其征；修備者武之善經，於是乎致秋集以裒其旅；足食者人之所庇，於是乎賞屯兵以艾其力；近利者奸之所生，於是乎禁和糴以懲其弊。然後序山澤之險，廣亭燧之虞，候騎出於長城，爟火通於大漠。畫田定賦，講射訓騶，蓄信義為國寶，修德行為戰器。行之一年，軍乃有節，邊鄙不聳，龔黃之教也。雖魏絳有和戎之利，卻穀有敦詩之德，申伯之式是南邦，韓侯之奄受北國，曷雲比議，未足量力。公之與幽州李公也，義均伯仲，芳若蘭茝。周諸侯以異姓為後，晉大夫以同官為寮。入亞六卿，共行司馬之法；出膺九命，俱受元戎之律。《詩》曰：「維其有之，是以似之。」其二公之謂矣。不書所會，將何述焉？揚厥美於萬斯年，俾夫來世知二公相見在此川也。
昔太公之理齊也，尊賢知，尚有功，泱泱大風，千載不泯。石慶古之良相也，臨淄社焉；於公古之良吏曹也，東海祠焉；裴公今之良太守也，濟北頌焉。今古一揆，謂之齊誌，苟非其人，名不偽立。君子是以知裴公之為政，有異能矣。初公以甲子歲秋八月，蒞於是邦，祗遹明命，宏敷令典，教之誨之，養育之。俾夫闔境之內，靡清風，漸膏雨，醉純德，飽話言，若卜筮之是孚，如草木之允殖，用克畏慕，升於大猷。其明年也，皇帝東巡狩，至岱宗。自洛及兗，於皇時邁，雷轂萬乘，雲旗千里，供帳於東道乾，凡十有六州焉。大或數圻，次或萬井，中產者輕幣，膏粱者倍征。方事之殷，猶懼不給，茲郡褊小，實難圖也。公淵然深識，卓然遠謀，擇利而行，慮善以動。西自於陽穀，東盡於長清，造舟為三橋，置騎為萬驛，辟野為兩頃，除道為九逵。或總或秸，或薪或槱，或饔或餼，或糧或糗。爨之踖踖，積之栗栗，其崇如墉，其比如櫛。皆先之以方略，繼之以生聚，因吏祿之奇贏，雜官用之餘羨。通變合度，豐省中程，編戶之民，秋毫勿與。繇是邑無征令，鄉無斂法，賈不利於乘急，農不傷於甚賤。且狎其野而安其業，人所謂勤而不得，施而弗費，雖小必濟，不亦宜乎？抑又聞之，居簡則易於德綏，處煩則難於柔克。大抵皆是，其誰不然？公始自知供，迨於卒業，不鞭一卒，不貫一吏，繩責勿用，鐫噍無施。禮以生其恭，悅以盡其力，役不再令，事無後期。雖子文治兵之舉，叔敖城沂之政，類能比德，曷足稱多？洎鑾輿反旆，旌別淑慝，監頓使劉日政、勸農使盧怡並奏公理行第一，議者以為當矣。其三年秋大水，河堤壞決，諸郡有聞，皆俟詔到，莫敢興役，害既滋甚，功無已時。公以為執事諉上者，非至公之法也；便文自營者，非盡忠之計也。亦既成奏，因而發卒，播告厥指，率籲於人。荷鍤者繈屬，負畚者麏至，從公於邁，祁祁如雲。公俯臨決河，躬自護作，雨不張蓋，塵不振衣，饋不致鮮，寢不處館，蔬食以同其烹飪，野次以同其燥濕。板築競勸，鼛鼓弗勝，克鞏而成，匪亟而速。以浹辰之役，興百倍之利，澹災革弊，人到於今賴焉。古之所謂敏則有功，豈虛言矣？公之方在河上也，有執訊者傅詔，命公為宣州刺史。公悼其功之不成，且懼人之休怠，未即宣布，周之密之，公撫巡如初，飭厲不輟。及提役既畢，國人皆賀，公於是解印出次，啟籥見書，莫不瞿然而駭曰：「不虞公去之速也！嗚呼！曷歸乎？」乃大哭。既而幢棨就國，幹首途，野有輟耕，巷無服馬，男女以辨，號泣相望，或觴於郊，或餞於境，扶服遮道，汍瀾駐車，莫肯旋歸，殆過信宿。夫所居人富，所去見思，前史以為有德君子之遺風。猗嗟裴公！藎有之矣。
公名耀卿，字煥之，河東聞喜人。祖某，皇朝亳州酂縣令；父守真，皇朝成、寧二州刺史，贈晉州刺史，又贈兗州都督。皆受祉必大，垂裕不朽，彰徹簡冊，布昭政聞，其緒業有如此者。公之昆友，故冀州刺史子餘等六人，俱以儒行達，天下之人謂之「六龍」；公之自出，今屯田員外郎韋述等七人，俱以才名進，天下之人謂之「七子」，其族姻有如此者。公覃訏有聲，髫丱克類，公侯表於龜筮，《詩》、《禮》成於小學。八歲神童擢第，則已殊於公路矣，弁髦之後，尤邃於文。長安中，則天首命有司考試調集之士，而第其詞之高下，公以甲科授秘書省正字，異其對也；睿宗之在藩邸，精選寮屬，公為典簽，兼掌文翰，愛其才也，其文藝有如此者。頃之，遷國子主簿，試詹事府丞，曆河南府士曹參軍，拜考功員外郎，除右司、兵部二郎中。自長安令臨此郡，自宣城守改授冀州。翁歸為政，不移於故跡；延壽理人，亟登於高第。入拜戶部侍郎，今為左庶子，其閥閱有如此者。若乃邁德由已，全誠自衷，出入孝悌，周旋禮樂。幅利以儉，葆光以和，仁而有剛，直而不倨，微妙析理，入於無間，清明開物，周於有象。享茲具美，可謂大賢。其庇身也宏矣！其所憑也厚矣！《詩》曰：「布政優優，百祿是遒。」又曰：「君子萬年，介爾景福。」夫如是，欲辭福祿，其可得乎？方當彌綸帝績，豈徒潤色吏事而已？盧縣父老某乙等，懷公之惠，不可弭忘，思欲銘德頌美，計功稱伐。以予國之史臣也，學於《春秋》裦貶之義，乃因邑子校書郎衛憑，假詞不能，徵拙於我。事則詳實，言多遺恨。著循吏之傳，願守文翁；述馬野之詩，慚非史克。詞曰：
瞻彼濟矣，湜湜其沚。有斐君子，令聞不已。帝省其方，和鑾央央。務穡布常，駿惠於王。我隄既溢，我民既恤。成之不日，有始有卒。黃發番番，飲公之和。矢詩不多，維以遂歌。
有唐開府儀同三司行尚書左丞贈太師燕國文貞公諱說，字道濟，張氏，聖文神武皇帝佐命之臣也。開元六祀，宅於幽朔。及公既歿，禦撰豐碑，以為用公於是邦，當革弊之舉，訉彼故老，徵於前事，有以見聖人之情見於辭矣。夫渤碣之北，有山戎焉，乍臣乍驕，或息或縱。鎮之以大府，府有都督；威之以大軍，軍有節度。二者之任，萬邦之屏，彌縫其闕，必有宗臣。曩者天冊之初，王尚書不反命，則我天後以納言狄公領之；先天之際，孫將軍不振旅，則我睿宗以太尉宋公為之。洎陘口之役，薛公小衄，後數稔，傷痍未平，易置諸將，少有稱者，則我皇帝注意於文貞公。社稷之固，生民之傑，伊昔徇節，未嚐顧身。麵折二豎，辯邪正於君側；首謀四凶，決安危於天下。勇於義，力於忠，雖有賁育，不能奪已。自受命處此，聲振殊俗，終公之代，不敢近邊。聖人金城，其在是矣。先是公之未至也，軍實耗斁，邊儲匱少，帑藏乏中人之產，革車無百駟之群。將欲豐之，不其難也？公問以謠俗，因而化之。命卝人采銅於黃山，使興鼓鑄之利；命杼人斬木於燕嶽，使通林麓之財；命圉人市駿於兩蕃，使頒質馬之政；命廩人搜粟於塞下，使循平雜之法。物有其官，官贍其事，如川之至，以莫不增。一年而財用肅給，二年而蓄聚饒羨，軍聲武備，百倍於往時矣。猶以為不一勞者不久逸，不暫費者不永寧，既庶且富，人可用也。於是塹山澤，起亭障，塞雞鳴之阨，守阜陵之衝，遮大夏之路，距盧龍之口。延袤千里，橫絕一方，以順天地之心，且為華夷之限。命下之日，修塞之後，人到於今賴焉。夫戎狄遠卻，暴禁矣；貨食滋至，財豐矣；封守以固，人安矣；師徒不勞，兵戢矣。武有七德，我其四焉。坐致必勝之道，以銷未形之患，是公之深計遠慮所致也。初公之大用，實以詞宗，雖亟持國鈞，而未執兵柄。及台揆中廢，荊衡外牧，上將複內用，因以為將。惟幽都克慎厥始，惟大原克和厥中，惟朔方克成厥終，三駕而時磨有爭，繇是複踐中樞之任矣。文武為憲，斯之謂歟？喬嶽告成，遂登仲虺之相；金華念舊，仍遵尚父之師。高朗令終，固其宜也。昔周有張仲，是稱孝友；漢有留侯，見推籌畫。太守飛聲於朔野，司空邁績於西晉。及公之貴，世德其昌，光於祖考，則慶州都督刑部尚書追孝於前烈；友於兄弟，則國子祭酒懷州刺史致美於當代；施於祚允，則兵部侍郎駙馬都尉纘戎於後葉。人臣尊寵，舉集其門，豈伊朱輪之盛，方繼緇衣之好。辯其譜係，范陽之大族也；敘其封略，燕國之名都也；徵其政理，幽州之良牧也，美數多矣。斯人之德，與夫班伯之榮故郡、買臣之驚守邸，蓋不侔矣。薊縣父老某乙等，感之所致，久而益思，遠訴不才，追書盛德。徽音已隔，空悲梁木之歌；碑頌獨存，慶墮峴山之淚。仍係辭曰：
聖出賢睹，為師為輔。大國宗文，殊方畏武。帝謂幽朔，人思鎮撫。受命再瞻，聿來茲土。謀猷既壯，闕漏鹹補。守固邦寧，財豐人聚。四特既駕，三邊無侮。又何與之，元袞及黼。范陽宗邑，燕垂守宇。德被塞翁，恩深召父。琢彼遺愛，傳於終古。貞石不騫，薊邱之下。
公諱義寬，字某，姓杜氏，東都濮陽人也。其先在周者為侯，在漢者為三公，在魏者以許昌居守，在晉者以荊州作鎮。則杜氏之世祿，厥惟舊哉。若乃其澤雷夏，其川河濟，顓頊起焉，昆吾理焉。則濮陽風化，所憑厚矣！不有純嘏，孰生大賢？公則魏陳留郡守亮之曾孫，北齊膠州刺史竟陵縣開國侯保之孫（《唐宰相世係表》作「北齊膠州刺史竟陵公伽」），隋本郡中正伽之子（《唐宰相世係表》作「隋雁門太守保」）。承邁種之遺訓，體清醇之上姿，童而典學，冠而好古。於是東涉汶泗，北登鄒嶧，講周公之德，觀孔氏之藝。則《易》之變，《詩》之風，《樂》之和，《禮》之節，《書》之政，《春秋》之理，人一以貫之，達其本矣。繇是大業九年，以孝廉高第授河東郡法曹。已而隋氏弗綱，王充竊命，我太宗文武聖皇帝是以有陝東之師。公轉餉如役，贏糧從徑，軍無後爨，士有餘勇，鄭是以殞，唐是以興。帝將策勳，公乃辭賞，既不獲命，請從敘遷，因授虞州司倉參軍。貞觀二年，改授普州安康令，稍遷合州治中，轉恒州別駕、雍州高陵令，拜朝散大夫饒州長史，遷蘇州司馬兼滕王府諮議。凡宰二邑，佐六郡，大小必誠，遠近如一。其所在也，使者昇聞；其所去也，邦人頌德。且有兼官之拜，實固大宗之屏。宜享三壽，以諧百工，天難忱斯，不可黷已。春秋七十有二，永徽六年某月日，終於蘇州。某月日，乃葬濮陽疊城之舊原，禮也。噫！公之為人，應變當理，有慶卿之善畫；徵❥考祥，有董生之博覽；威敵❥附，有穰苴之大略；摧剛為柔，有季布之高義。雖運逢板蕩，而才偶經綸。而或出當騁奇，幹賞蹈利，托風雲之會，邀日月之光，則萬戶之封不足致也，三旌之位曷雲貴也？而能卷其舌，塞其兌，實若虛，明若昧，不貪驟雨之福，以遠浮焱之害，斯大雅之保身，亦君子之向晦也。洎天衢開泰，皇運清明，從官以養人而不為祿，謹身以報主而不近名。回翔郡邑，三十餘載，出處之際，優遊自得，其古之恬勢利者歟！初公之裔祖始宅帝邱，時更大亂，室無遺堵，公因謂所親曰：「吾之世業，為郡中正。遺愛不泯，陰德在人，施於子孫，必有興者。於公高門之事，可不務乎？」用是改卜鮮原，大起層構，垣墉既蔓，棟宇斯飛，輪焉奐焉，爰笑爰語。及公之後，斯事果徵。一世其昌，既開方國，再世而大，遂為相門，論者以為知言矣。爾其鄉黨之行，閨門之德，孝乃天繼，仁為已任。烝嚐盡敬，宴喜無荒，祿利必賙於外姻，譙讓不行於私屬。故子弟趨教，州裏響風，雖有嚴刑峻法，不如公之潛導也。《詩》所謂「行歸於周，萬人所望」，有令名矣夫？令德矣夫？有四子：長曰儉，早世；次無忝，終於朝散大夫梓州鹽亭令；次曰慎行，終於益州長史建平縣開國男，（《唐宰相世係表》作「正平侯」。）贈蜀州刺史；次曰惟誌，終於吏部員外郎，贈吏部❥鹹以大名，克紹前烈，豐碑未樹，梁木先摧。孝孫戶部尚書暹，國之故相也。儉德為輔正身立朝，以伯夷之直清，兼張仲之孝友。是用秪率理命，奉揚祖風，作頌稱代，刊石表墓。留侯大父，已傳班固之書；陳氏先生，何愧蔡邕之述？詞曰：
昔公之先，於周為侯。及公之允，於唐為輔。一德貽孫，千齡續祖。身隔徂謝，名存憲矩。在濮之陽，居河之滸。勻勻原隰，濟濟榛楛。別業年深，先塋地古。豐碑頌德，式是東土。
