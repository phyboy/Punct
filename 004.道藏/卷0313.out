《洪範》五福，一曰壽，三日逌好德。全生養形者，為壽而已。非有德而不彰，履仁蹈義者，為德而已。非有後而不昌，天生大賢，神降元吉，倚福祿而登祚允者，在宿預公焉。公諱同至，字某，琅琊臨沂人也。其先有太子晉，以啟其初牒；有將軍翦，以固其元胄；有中尉吉，以大其儒門；有丞相導，以蕃其鄉族。自導至公，十有一代。禮樂增業，衣冠濟美，天下之人，謂之著姓。曾祖寬，陳侍中；祖誨之，皇朝秘書郎；父知，無祿早世，皆先達之良也。公夙遭閔凶，不稟嚴訓，聖善所育，孩提有成，體恬淡之性，資醇醲之德。學無常主，言不為華，踐行而隱其轍跡，襲明而晦其光耀，湛然以靜，淵然以默，故談者無得而名焉。儀鳳、調露之間，太夫人春秋高矣。願及親以筮仕，豈要君而擇祿，繇是解褐鄧州南陽丞。六安不樂，吾聞其語，公則喜焉，孝子之致養也。秩滿，授濟州司法參軍。垂拱中，冤獄起，州將薛顗伏法，以公坐是，失職十有餘載。十年不調，人以為難，公即坦然，仁者之處約也。久之，選授吉州司法參軍。以丁內憂，哀毀過於禮，幾至不全。喪服既除，哀心未盡，遂不茹葷血於身矣。神龍初，調補司農寺主簿。時從父弟同皎選尚公主，拜駙馬都尉，公以國親，封宿預縣開國男，食邑三百戶。得而勿喜，知來者之不可卻也。尋坐駙馬所累，調建州司倉參軍，失而無慍，知去者之不可止也。洎睿宗受命，亡辜開釋，授公申王府主簿，尋又增秩朝散大夫，於是乎見倚伏之回穴矣。居歲餘，制攝安州都督府司馬，除太子舍人，轉太子中舍人，曆太子家令，拜宗正少卿，遷左庶子。東封之歲，表請歸閑，制授亳州刺史致仕。凡官歷二紀，將更五君，險阻則遇屯，和平則之泰，康強則陳力，羸老則向晦。命非吾有，委運推移；身非吾有，與時消息。動斯可效，靜斯可則，古之至人，謂是全德。春秋八十有四，開元十六年七月十二日，遘疾終於京兆安興里之私第。皇上以公春華秋實之稱，著於兩宮，故贈以太子詹事，飾終之禮，厚莫重焉；有司以公天經地義之德，冠乎百行，故諡之曰孝，易名之典，善莫大焉。公束帶於朝，端然齊肅，目不迕視，體無懈容。其從官也，常避右職；其禦下也，務存大旨；不矯舉以求是，不憂務以近名，所謂建陵之長者也。公雅好釋典，尤邃禪門，爰有別業，使營精舍。懸車之後，隱幾於茲，不出戶庭，彌入真寂，斯所謂維摩之梵行也。公身居顯位，子至大官，萬石集門，伯禽拜後。而能謙約自退，忠儉有恒，占田必先於窮僻，卜宅不更於爽塏，所謂公綽之不欲也。公屬之內，開魯館者二人；六姻之中，降虞嬪者再世。而能進不求寵，退不失親，遠而不攜，進而不逼，斯所謂山甫之保身也。《詩》曰：「瑟彼柞棫，民所燎矣；豈弟君子，神所勞矣。」宜王公之受茲茀祿，式是繁祉，享高年以有終，保令聞而不已者也。初公娶於安定皇甫氏，即太子舍人德參之孫，洛陽縣丞寡過之女。溫惠成性，徽柔作則，降年不永，先公即冥。安厝之日，公為郡掾，雖班秩有等，邱封尚卑，而精靈所寧，歲月滋久。而公之克葬，禮用上卿，同於舊穴，是廢王命；祔於新塋，未達神理。卜夢通感，子孫是依，魂無不之，合乃非古。以開元十六年十月七日，葬我孝公於偃師縣首陽山之南原、夫人舊塋之東，禮也。嗣子太子賓客邱，懿文軌時，清行動俗，為國大器，作人元龜。不有教忠，孰興於嗣？不有移孝，孰榮其親？豐石未琢，行楸已拱，敷求作者，枉逮門人。昇闕里之堂，實難論賦；表太邱之墓，多鬼題銘。銘曰：
泱泱淮水，世祚王氏。於穆孝公，是為端士。
動合元化，靜符真理。以道觀身，以忠教子。
北諦邙阜，南瞻洛川。還依舊穴，更表新阡。
從古之制，非今則然。峨峨雙壟，松柏生煙。
昔萬石君建陵侯，皆以訥言敏行，前史稱為長者。然必式路馬，未免於無文；常盛賜劍，且疑於任職。大鈞所冶，粹美為難，秉純德而苞偉量，吾見之王公矣。公諱敬從，字某，京兆人也。其本曰魏，公子信陵君之後。秦人滅魏，其處者為王氏。氏族之世，著於關輔焉。漢有河南尹尊，啟鴻軌於前載；周有尚書令羆，建休勳於近代。羆生明遠，隋司金上士；遠生壽，隋州都七職主簿；壽生喆，皇朝同州河西縣令；喆生慶，皇朝冀州棗強主簿（《宰相世係表》作「蒲州長史」）。武氏革命之後，實秉楚龔之節，杜門自絕，沒齒邱園。
公棗強府君之次子也，元精之所稟和，高行之所貽訓，德義之所府聚，文儒之所膏潤，宜其炳秀騰實、蘭薰而玉振者也。曩者大定中舉文擅詞場，景雲歲辟茂才異等，開元初徵文藻宏麗，公三對策詔，皆為甲科。明試必可，高明益著。爾其用之吏事，則岐州陳倉主簿、京兆府武功縣尉、長安縣尉，能理煩也；施之儒術，則秘書省校書郎、太常博士、著作佐郎，能辨惑也。繇是三入華省，再登禁闥，曆尚書禮部司勳員外、考功郎中、給事中，拜中書舍人。是時也，張曲江、李晉公更踐中樞，公與徐安貞、韋陟、孫逖繼揮宸翰。每至密命，先發詔書，即舍人草創之，二相討論之。王言式臧，天監允洽，訓誥之地，斯焉得人。逖於諸大夫，無能為役也。居數歲，命公御史中丞，又改太子右庶子，所以穆清彝憲，翼亮元儲，咸事正人，疇與為言。若夫軍旅之事，公能兼之，故信安王禕、張忠敬引以谘度；清白之業，公能守之，故源乾曜、韋抗皆有裦❥人之疾苦，公能惠恤，故宣撫江淮，克諭中旨；國之軌度，公能筆削，故刊定格式。允葉❥❥材於位，詢於事，若斯之飭備也。而能葆光用晦，體道安貞，言寡尤，行無悶。勇於為善，而不好立名；直以全誠，而未嘗忤物。括囊君子之德，吻合至人之心。以此持身，全身保性之術也；以此刑國，鎮俗安人之具也。而年不登於下壽，位不極於宗公。未之或知，自昔然矣。春秋六十有二，以開元二十八年五月二十八日，終於西京靜恭裏之私第。其年八月十八日，葬於咸陽洪瀆原，禮也。公兄曰易從，故吏部侍郎；弟曰：「擇從，今京兆府士曹，咸以文學，齊名當代。公始以對策高第，則易從同科；迨乎典校秘文，而擇從亦作其後。曆青瑣，掌黃縑，兄既先登，公能繼美，萼跗之詠，凡今莫如，則難兄難弟之喻也。公夫人宏農縣君楊氏，一子曰寥，左驍衛錄事參軍。楊有敬薑之德，寥有曾參之行，號天哭晝，寧戚過毀。公克葬之日，雷雨頓歇於通衢；反虞之際，靈芝或生於靈寢。神明昭格，姻族嗟稱，此又孝妻、孝子之誠感也。兄弟妻子，生榮死哀，士則嬪儀，盡在於是。嗚呼！昔人所重，同官為僚，默而無述，豈為心盡？況承兄友之深托，復感其孤之至言。宿草之墓，雖云絕哭；他山之石，可以題銘。用標京兆之阡，願比延陵之劍。其辭曰：
昔與兄友，雙遊鳳池。平生景行，非我誰知。政事文學，唯所設施。溫良恭儉，不忘謙卑。雅道無悔，高年未極。逝者如斯，人焉取則。墓門何有，蒼蒼荊棘。天道寧論，空傳令德。
夫作春秋者，必見於行事；論將帥者，蓋知其為人。餘為郎時，南皮公實掌小司馬之職，接武官次，亟聞話言，故思其人，詢其事，可知而見之矣。公諱虛心，字某，京兆杜陵人也。甄六氣之純粹，協九疇之正直，沈靜端愨，仁慈隱厚。忠之屬也，清貞本於至公；孝之終也，毀瘁過於寧戚，斯所以行成於內、名揚於世者已。越在童冠，升於膠序，介然獨立，異於諸生。國子博士範頤嚐與均禮，考功員外郎李回秀擢以高第。及夫岐下參卿，河東主吏，能於細，謀其長，禦史賈虛舟舉以勸，中丞侯令德與從常辨。習於學也如彼，材諸位也若此，欲無顯，得乎？明明天法，廷尉攸序，命公作大理司直、大理丞，以至於卿；肅肅王度，憲台是式，命公作侍禦史，以至於中丞；長人之官，以視百姓，命公作歙、曹二州刺史、荊、潞、揚三州長史，以至於太原尹；司會之府，允釐庶績，命公作倉部、左司二員外、戶部、兵部、右司三郎中、左、右丞、兵部侍郎，以至於工部尚書。其餘掌吏部選、采訪處置使、東都留守，皆大任也，又能兼之。清風暢於台寺，陰雨膏於郡國，所居致理，所去懷德。德以處事，事以度功，功成而義不愆，事正而名不悖，故今之任職者祖南皮焉。初景龍中，西域羌胡，或謀背誕，天威逮捕，吏議鹹劉。公理其獄旬時，伏念以為刑者，所以明除害也，誅其桀黠可以除害，舍其脅從可以明德，繇是全活者千有餘人。洎皇帝二十四年，鑾駕還長安之月，有坐殊死在繇係者，時迫季冬，將寘嚴法。公為之請曰：「攸徂之慶，方喜來蘇，好生之德，宜加在宥。」上可其奏，鹹許從流，此則蘇公之繇獄、釋之之聽理也。曩者竇懷貞奸佞之尤，欲行私惠；劉幽求勳庸既茂，將複私讎，各有愛憎。公嚐按驗，皆舉直以明枉，不詭隨而曲從，秉心惟一，蹈尾無懼。其後荊有大賈，利合權門；揚有貪吏，婚連相國。公亦既條察，先訐奸家，或命出其罪，給郵置於三舍；或撻記其過，啟刑書於五宅。此即山甫之不吐、石奢之無避也。爾其富人興利，導俗閑邪，於壽春則引芍陂以溉田，於廬江則縣舒城以止盜。茭牧之地，實生稻粱；萑蒲之澤，遂均廬井，此即信臣之方略、少卿之理化也。若乃擇賢親仁，度材委政，謂唐休璟、盧從願先達之宗也，故輯寧關右，嚐與偕行；謂趙良器、劉琯後來之選也，故廉問淮濆，舉以為介，此則欒武之從善、趙宣之使❥也。疇若予工，實諧俞往，上方倚相，適會雲亡。享年七十，以開元二十九年某月日，遘疾薨於東都寧仁裏之私第。皇帝悼焉，贈揚州大都督府印綬，賻物一百五十匹、米粟一百五十石，賜諡曰貞。明年某月日，葬貞公於京兆之高陽原，祔先塋，禮也。
昔者豕韋作伯，扶陽仍相，寘德於後，莫之與京。公曾祖叔謙，事太宗為考功郎中，與兄叔諧、季武同在郎署，時人謂三列宿。大父曰知人，事高祖曆司庫員外郎，贈職方郎中。公烈考曰維，事睿宗曆戶部郎中，終於左庶子，贈絳州刺史。季弟曰虛舟，事皇帝曆戶部司勳郎中，今移左司。唐興已來，曆仕華省，析薪齊美，棠棣同升，述職為奉先，在常僚為克友，人物之盛，凡今莫儔。先是庶子府君之為戶部，郎署天庭之內，首種行柳；公及令弟，能業其官，曾是封殖，益以蕃廡。比行年而不朽，將樹德之偕茲，仙台譽之，棠歌勿翦，君子有以知韋氏之昌阜，未可量也。貞公之軌度，所及遠也，有美如是，可無述焉。肆其孤有方，增永世之業，先人之誌，俾餘論綴。故作是銘曰：
龍旂翼商，勳績惟光。祚允其昌，簪紱斯皇。東郊處守，北裏居方。時清任大，運促人亡。貞公之德，柔和諒直。始終不忒，存歿為則。高墳有平，豐石有泐。芳名可久，永永無極。
公諱無競，字仲烈，其先琅琊人也，因官遂居東萊。自宋太尉宏至棣州司馬偘十一世，世濟其美，不隕其名。公即棣州府君之次子也，克廣前烈，於昭令聞，翩翻海瀕，焜燿京國。夫乂用三德，正直居首；子有四教，文行為先。公蔚其文，高其行，據於直，歸於正，生而知之，實稟其性。弱冠以應制擢第，解褐授趙州欒城縣尉，曆麟台正字，轉右衛倉曹、洛陽縣尉、監察禦史、殿中侍禦史、太子舍人。神龍初，坐以嚐詆權幸，貶於嶺外，終於廣州，春秋五十四。工文則學必從之，故登麟台侍龍樓也；好直則威必濟之，故吏京邑秉天憲也；行高則眾必疵之，故陷非罪謫殊方也。噫！良工能為❥❥❥❥❥順，君子能為道而不能為容。士師黜，宣尼困，屈原逐，賈生憤，公其近之矣。初天冊中，公與故人魏州牧獨孤莊書，忿林胡之倡狂，哀冀方之阢隉，誡以軍誌，示之死所。客有薦其書者，則天見而異之，有制召見，驟膺寵渥。相如之賦感人主，未雲速也！乃者恩澤侯張昌宗，位極大官，寵震群後。公著書東觀，與之聯事，曾是貽籍，未嚐匿就，色莊見憚，象恭益深。長孺之抗禮將軍，曷足議也？公嚐執簡中禁，司察位班。時三事大夫有族談錯立者，公進而言曰：「朝有著定，所以道威儀；邦之具瞻，所以昭軌物。不道不恭，不敬不從，其可是耶？」則肅然就列次矣。公之舉劾大臣，庸可異也！嗚呼！人各有能，且又不朽，公則具舉，其誰與京？公生於齊，長於魏，不忘吾黨，常操土風。嗣子某，虔卜遠日，奉成先誌，以開元十六年某月某日，徙殯於館陶，歸葬於東萊之舊塋，書順也。夫人范陽盧氏祔焉，從周也。窀穸之事，可無記乎？辭曰：
萬靈秀，百夫持。萬卷精，多才克。詩可興，筆餘力。人之望，邦之直。何不仁？俾大棘。厄炎厲，哀明德。卜佳城，於舊國。銘景行，永無極。
有唐之德讓君子曰原武男鄭公，諱孝本，字某，滎陽開封人也。父曰荊州鬆滋令乾瓚，鬆滋之父曰士誌秘書，秘書之父曰華州刺史襄城公諱某。世有令德，時稱華胄，蕃衍六姻，阜昌百祿。非夫緇衣之慶、羔裘之仁、平惠之勳、厲宣之親，則孰能光宗保族，若斯之盛也？公秉彝中和，服義先訓，孝惟不匱，友則因心，敦詩以言，習禮以立。用此道也，行於國，施於政，善氣潛暢，清風高翔，何響不可，所居則化矣。始以明經高第，解褐潤州參軍。厥初奮庸，克勤小物，吏曹以文敏於從事也。故與之縣，授泗州虹縣令。魯人稱之，璽書降焉；衛人賴之，碑頌立焉。先大夫張文瓘，人之望也，典掌台衡，督課郡國，以公課為第一，且曰：「雖居下邑，聲聞上繇。」天下長吏，樂以為式，若占疑於龜筮，如觀法於象魏矣。特敕授蒲州虞鄉縣令，理如故跡。產是用臧，乃詔公為隴右道廉察使（疑有闕）堪其事也，又為本道使杜求仁特表薦，以賢舉也，制授朝散大夫雍州鄠縣令。已而永淳大饑，關輔尤甚，能布其德而恤災，人不離散，下無捐瘠，乃耕乃畝，嗣歲以登。時皇儲監國，多公善政，竺賜考詞褒異。睿文光被，列郡榮之。改懷州司馬，曆夏州長史，以母老乞罷官，優詔換瀛州長史。東表不寧也，命公為平州刺史，兼充使知營府支度營田，刺郡實邊，能成二事；中土之作也，命公為洛陽令，又轉洛州司馬，理煩佐劇，為則四方。尋以丁內艱去職，欒欒骨立，人倫傷慟。既練，有制起複，又除洛陽司馬。公泣血固讓，不獲已強拜，禮從恩奪，而瘠由哀甚。忝君之命，有以知奉上之心；執親之喪，有以見過人之戚。臣子之道，仁遠乎哉！尋除貝州刺史，轉安西都護，以疾不堪詣部，改授滄州刺史。公自重拜洛師，再臨河朔，曾是遘閔，常多移病，隱幾而敬讓興行，閉閣而奸邪消釋。德敷於下，貝邱多請禱之人；功格於上，滄海有臥理之詔。老氏云「鎮之以無名之樸」，其在是矣。聖曆元年九月，以致仕終於東郡之敦行裏，春秋六十有七。
凡束帶在位，三十餘祀。理京師，訓郊甸，惠華夏，清朔漠，九變複貫，百度維貞。其養人也寬而栗，其行已也儉而一，撫孤無隔於外姻，博施不崇於內實，蓋德行之具美，而政事之首出。壺遂深中，未登漢皇之相；國僑遺愛，遽感鄭人之泣。公娶於王氏，夫人曰琅琊郡公正員外令思之孫，司刑大夫允壽之女。稟訓齊大，作嬪韓樂，淑慎威儀，循守典禮。雖貴膺展狄，而躬事組訓，有雞鳴之賢，有螽斯之盛。自嬰晝哭，遂契明因，忘心味禪，悟理根善。總斯純懿，貽厥高門，宜錫難老，何孤淨德。以開元十八年五月，終於東都懷仁裏，享年八十有四。明年正月某日，合葬於某所，從先塋也。嗣子尚舍奉禦暉之、兵部郎中倩之、洛陽令偘之，皆保世之主也。克荷三徙之訓，俱登五命之服。養極其樂，喪盡乎哀，閔騫之人無間言，石建之門傳孝道，複見之矣。《詩》曰：「釐爾女士，從以孫子。」原武有焉。銘之下泉，表是真宅。銘曰：❥
府君諱嘉之，字某，魏郡武水人也。故屬安樂，蓋齊大夫書之後。至晉長秋卿道恭，有子曰顗，避地河朔，後世居焉。顗五世孫魏光祿大夫惠蔚，為本朝大儒，自時厥後，不隕其業；公即光祿元孫也。曾祖孝敏，隋大業中并州晉陽縣令，所居之聚，聊設衡關，至稱為晉陽裏。祖仲將，皇朝鄆州壽張縣丞；父希莊，皇朝韓王府典簽。自晉陽至府君，四世而傳一子，故五服之內，無近屬焉。府君四歲而孤，無所怙恃。外祖劉士傑，因官居於潞之涉縣，府君自幼及長，外族焉依。克自激昂，允迪前烈，弱冠以文章著稱。因此遊太原，涉西河，以觀陶唐之風。河汾之間，有盛名矣。垂拱、載初之際，始詣洛陽，獻書闕下，極論時政，言多抵忤，所如不合，遂投跡大學，托名常調。天冊中以進士擢第，與崔日用、蘇晉俱為考功郎中，李迥秀特所標賞。久視初預拔萃，與邵炅、齊汗同昇甲科。解褐蜀州新津縣主簿，又補河南府緱氏縣尉，改王屋縣主簿。府君少好攝生之術，自王屋受訣於司馬先生，便欲罷官學道，而官微祿薄，曰：「衰門無儲，宗黨孤眇，無所仰給，繇是願效六百石長吏焉。」曆洺州曲周、宋州襄邑二縣令。秩滿之後，遂絕跡人世，屏居園林，怡神太和，以適初願。居數歲，適長子逖拜中書舍人，實掌絲綸。皇上以府君在義方之訓，特授朝散大夫宋州司馬，仍聽致仕。手詔裦美，親族榮之。享年八十三，以開元二十七年四月二十四日，棄背於東都集賢裏之私第。府君性聰明而誌高邈，學該百氏而不為章句，文窮三變而尤工氣質。早有大名，晚從卑位，夜間知命之不偶、道之不行，隨時委運，澹然無營。而疇昔輩列，平生雅故，當軸處中者多矣，蓋未嚐跬足而近之。恬於勢利，乃如此也，然所蒞之職，必悉心為政，不以小而易之，人到於今遺愛矣。爾其閨門之教，子孫之謀，猷之必遠，誨則無倦。萬石不假於誚讓，太邱惟聞於善誘，保乂於後，無慚古人。夫人廣平宋氏，蒲州安邑縣令斌之孫，滑州司士參軍鬱之女。淑德賢行，深慈至柔。有子四人，皆著名於詞學；有女六人，俱涉跡於圖史。非獨府君之善訓，亦有夫人之內則焉。享年六十，以開元十年十一月二十三日，先棄背於河陽別業。逖、遹、遘、迨等，遭天不憖遺，降此鞠凶，創钜以深，荼蓼又集。永惟宅兆未立，精靈未安，猶力尫瘵，尚存餘喘。即以府君違世之年八月十二日，遷厝於邙山陶村之西原合祔焉，禮也。北據岡阜，南瞻城闕，一以托州原之勝勢，一以近庭闈之故居。諸孤等亦願朝奠几筵，幕掃松柏，往來密邇，以寘哀懷。伏惟尊靈，安此真宅。小子痛極，豈複能文？泣血書事，言多失緒。其辭曰：
惟先府君，不隕厥問。克惟厥訓，惟先夫人。慈範是經，柔德是程。昊天罔極，曷其報德？敢述舊聞，言豈為飾！
唐之宗盟，有若武都公者，諱暠，（《英華》注云：「涼武昭王亦名暠，天寶間方追贈。」）字某。太原景皇之穆也，淮安靖王之允也。姓族本係，存乎帝籍。王之子曰虢州刺史諱某，（《世係表》云：「清河郡公靈州都督孝節。」）虢州之子曰鄭州，（《世係表》云：「鄭州刺史瑜。」）生公。世載明德，實維邦翰。昔我高祖之造區夏之也，則淮安王擐甲胄，誅暴強，以佐經綸之業；洎我皇帝之垂衣裳也，則武都公秉衡石，傅儲貳，以宏邕熙之化。允武允文，同心同德，本枝百世，不亦宜哉！公應大賢之期，含正氣之秀，弱而孤藐，克自激揚。六射五書，包禮樂之群藝；九流三變，探古今之至賾。生八年而當天授革命之事，宗室懼禍，至乃不全，艱貞保身，以免於難。久視之後，密綱少寬。公以太夫人在堂，無底祿之養，願辱身以報德，豈養高而循名。解褐授荊州枝江縣丞，維此之故也。蒍賈尚幼，薛宣有能，深為州牧張漢陽所器重，嚐謂所親曰：「唐宗一日千里，吾見其人，國未可量也。」神龍興，複拜通事舍人，其後曆尚書工部司勳員外、屯田郎中、太仆、衛尉、太常三少卿、汝、汴二州刺史、兵部、黃門二侍郎、太原尹、太常卿、工部尚書、東都留守、兵部、吏部尚書、太子少傅。自枝江至於少傅，凡十有九遷，人臣寵秩，備更之矣。先是國朝舊制，不以宗親任權。開元以來，內舉無避，唯善所親，擢拜右職，公為首也。公體正心直，色莊言厲，明而可畏，寬而能服。故所蒞之職，必奸邪衰止，禮義興行，國人宜之，有由然也。曩應列宿，迨亞象河，當官而行，既立名節。及夫典汝濆之國，為夏卿之貳，天下歸最，朝廷讓能，寵光大來，公望首出矣。黃門政之樞也，公執事舉直，以替其否；太原邦之扞也，公滅私寬賦，克壯其猷。六官之長，是為人樞；三命益恭，遂掌邦理。綜核流品，終始七年，凡所作法，皆成故事。其賞能拔異、寘彼周行者，可勝記乎？上難其人，公是以久，而深煩職事，累請歸閑。留侯有疾，猶傳太子；尼父不憖，終萎哲人。以開元二十八年五月十日，薨於位，春秋五十有人。壽不配德，皇慈震悼，追贈益州大都督，親親尊賢焉，禮也。其年十二月七日，葬於河南縣九嶺山之南原。惟公以文學業睡事之才，贍祗庸孝友之德。揚親有立身之顯，何止能養；執喪有過人之戚，匪惟率禮。公兄曰昇，弟曰暈，兄愛弟敬，夫和妻柔，閨門之間，內外以正。均養猶子，不殊所生，豈引而進之，乃因心則至。公為居守也，暈寢疾私第，沈痼彌年，公損膳絕葷，消形瘁色。及病革之際，冒禁而歸，終以為職守管籥，不敢久留喪次。長號撫櫬，雨泣還台，至性傷人，酸感行路。昇之喪公也，哀亦如之。死喪孔懷，其在是矣。所謂曾閔生九宗之地，邢茅為萬石之門，蓋本乎國風而為世範者。嗣子造等八人，無改於道，聿修厥德，永為罔極，靡所寘懷。以逖嚐參使臣之戒，且為塚卿屬，久承話言，蝟托銘誌。文仲事君之教，何日敢忘！鮑叔知我之恩，曷其能報！徒竭心於所事，終有恨於斯文。其辭曰：
高陽之族，才子克生。禮樂為憲，親賢是程。六官尤重，祈父天卿。二柄皆執，理均政平。汲直多病，留侯強起。尚傅重明，俄驚閱水。泣盡遺愛，感深知己，銘德下泉，庶通神理。
餘年有五，爾實以生，上十餘載，而為弟兄。撫髫並育，接衽相成，奈何棄予，長隔幽明？爾之德器，寬仁溫厚，天道何欺，不假爾壽？爾之緣飾，文學政事，天道何欺，不假爾位？未至中秩，才過強仕，奄忽如斯，嗟何及矣！予兼右職，爾位中司，兩京為別，數稔於茲。頃雖一見，倏已三時，會合常少，悠悠我思。近有東訉，駕言西上，顧日望期，心存目想。當乘疾置，以戒徂兩，方欲再馳，豈圖常往？醫不及診，藥不及嚐，壯年殞命，暴疾罹殃。無一言以告訣，有萬恨於冥茫，長號永痛，裂膈抽腸。爾逢天威，餘限王事，倉卒之辰，急難靡寄。遣奠之日，奔臨莫遂，痛緒彌深，哀端益至。今也來斯，驟移時律，目絕遺象，心催虛室。顧天倫之有戚，若具體之喪一，諒修短之內歸，在先後而相恤。撫遺孤而流動，氣腷臆而內圯，伊物情之共傷，豈餘心之忍此？蓬也未立，稷（《英華》本作穆）兮仍稚，以吾視之，何但猶子？神本不滅，爾則有知，精爽如在，知今心期。同蔬永絕，采藻空施，銜酸沃酹，哀不能支！
