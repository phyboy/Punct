晉侯方圖秦，既而有疾。秦伯使醫和視之，將行，戒之曰：「鄰國相病，大夫何以為行？對曰：「臣不發藥石，請以詞痊晉侯，而國無害。」秦伯悅，以卿禮遣之。和至於晉，晉君幄銅鞮之宮，憑豐肥，倚柔容，更衣被珠玉者百許人，膳夫列鼎於庭，而後延客。客辭曰：「始受命於寡君，以除君疾為役，今大國反以色與食病臣，非臣所及也。」中軍師對曰：「此寡君待先生之禮也，不意為過，敬惟所擇。」客曰：「臣轡而馳千里，形甚勞而氣不足，所欲者，酒一盛，果一器，腒鱐佐飯而已。其餘不敢煩大國。」再拜受賜，而診之曰：「君聲流而陽，氣濁而浮，色寒而容壯，與楚王相若，亦可為也，亦不可為也。」晉侯曰：「楚子何如，而方寡人？」客曰：「臣嚐聘楚，楚境大而富山川，林藪之盛，逾淮而竟南海，晉與齊秦不敵也。」晉侯曰：「寡人未嚐涉楚，且置楚王，願聞其國之說。」客曰： 「君不念，臣亦未究楚封疆之事，直以所見言之。楚也近郊去郢，尚三百里。引車登岡，平視諸宮，丹素燭天，仰不見空，如水漂浮，半在其中，滄波動搖，低昂隨風。藹藹南極，山鬆不盡，乍伏乍起，參差高卑，流雲重輕，或滅或明。道路綿綿，縈山繞川，車蓋如軒，稍覺登原。赤霄冒頂，舉手摩天，向之高者，乃在車下，陰谿冥冥，投石無聲。狀其乳苑之內，則連山黯以當戶，容杳杳而嶪嶪，若堅刃與幔塗，呀將拆而複合；露封隙之嵌空，聲小往而大答；聳崖峴以日礦，穿偃仆而雲罯。濱江皋衍，百里芳草，往往白沙日炙，晶溔綠野，芊綿走舉，蒼連菌簵。楩梓橘柚之林，密孕元氣，寒暑若一，翳不流風，幽不漏日。猿狙飛走，經息百態，啾啾互號，終昕竟晦。墜英紛目，如雪蔽路，四望無人，移足沒屨，黃鳥時鳴，白鷳飛度。臨險瞰江，江隗為潭，庱庱不動，常有神怪，龜魚涵泳，露鱗出介。纖草以飆，風颭波起，崩濤迸沫，勢不得止，精怖魂怕，毛骨洗然。攀木瞑眸，猶懼踣泉，頹麓疏冗，繁源鼻歕。支流瀯瀯，合注湯湯，晝夜有聲，當暑清涼。透崖撲湍，躍而後逝，初疑可及，忽似無際。旋眩回榾，淜泊兌宕，輥石敵磨，火發川上，才夷又亞，傾沙委浪。白煙微蒼，通波滿望，澹澹灩灩，久而生垠。淅淅飛雨，冥冥起雲，沅湘春生，蒼梧日晚。聲與聽盡，色隨望遠，蘋荇荷華，組繡一川。愕羽族之多名，紛合散於水間，泛隨流而將下，時逆浪而複還。喧呼雷駭，沈起雲翻，兩不相傷，貌豫體閑。緣涯疊觀，照江成霞，碧水漣漪，深淺見沙。旁經闈闥，溢浸欄檻，上有嬪嬙，綿音入雲，侵杳眇而將絕，隨隤風而複聞。齊宋鄭衛之樂，張於宮中，撞金擊石，草木競發。堅城雉坼，崇山峰墜，鳥獸狂悸，淮湖皆沸。首飾戴千金，一膳傾千家，恥不相及者以粒計。倉祿之眾，半於平人，秣馬之費，倍於租入。其餘奇麗之富、奉養之侈，率與是侔。楚王甚泰，而楚人甚病，申叔請老而不與政。」
言未畢，晉侯舒氣而伸幹曰：「向先生言亦可為也，何哉？」客曰：「此未足累楚，故曰可為也。若張而無厭，則不可為也。」晉侯色生力起，斥禦者撤膳羞，而請曰：「先生終說，寡人病幸間矣。」客乘時而動之曰：「楚使令尹司馬理兵於北疆，以臨弊邑。弊邑大夫，少者則請開關以戰，老者則曰：‘君務息人，楚恃其富強，因侈生欲，未足畏也。’寡君乃發府將賙，而四境寡小，或以四時之用為請。寡君曰：‘是出於人，而歸於人，無人則無是，夫何愛焉？’申命上大夫，布幣於人，而謝之曰：‘孤不德，使爾父兄子弟，不自保於楚師，故罄以相勞。’秦人感君皆泣，婦人、處子亦請執兵報楚。楚朝聞而夕卷師，君臣震伏而受職於秦。此先王不戰之術也。」晉侯洸然，以楚事而照於晉，遂輟謀秦。由是大國修好，小國來朝，戎狄皆附。客果以詞痊晉，故曰「言醫」。
上之於賢也，患不能好之；好之也，患不能求之；求之也，患不能知之；知之也，患不能任之；任之也，患不能終之；終之也，患不能同其心而化於道。是故士貴夫遇，懼夫遇而不盡也。
古之帝者，非不欲厚其養、泰其身，固揣於變化之原，而要之以極，亦至矣！蓋以為上逸則下困，困百眾而逸一人，非天意也。極非天意，亦不忍為也。故下逸而上困，帝者甘心焉。況百姓逸，君孰與困？《書》曰：「元後作民父母。」父母勞於養子，則繈褓之疾弭；❥則父母之心泰。推是而求之，聖人誌於儉薄，不得不爾也。
為國者同於理身，身或不和，則藥室之，針炙之。若夫扶病而不攻，疾病則斃，扶之者屍也。齊隨之亡也，以貞於終始為惑，苟而無恥為明，慢於事職為高賢，見義不為為長者。繩違用法，則附強而潰弱也；議於得失，則異寡而同眾也。尚學希古謂之誕，趣便中時謂之工，觀其燥濕而輕重之，侯其成敗而裦貶之。肉食之尊，以滋味糊其口，忍危亡而僥祿利。自是而下，則曰上司猶如之，我於國何有？設能憤發，則逆為備豫，動閡關束，氣沮誌衰，亦從以化。幸於生者，炎炎而四合；死於正者，求援而無繼。麒麟悲鳴，鳳鳥垂翅，鴟鼓害翼，犬呀毒喙，則虵鴆虎狼之熾，其可向耶？嗟乎！心腹支體一也，為病者萬焉，雖有岐緩而不請，岐緩視之而不救。噫！齊隋不亡，得哉！返是而理，則王道易易也。
攀巢之雛，羽翼將成，習飛而從其母，不幸為烏鳶所震，墮於塵轍。閥閱之家，有侈女焉，周車繡茵，過於中陌，遇而憐之，藏以玉笥，粒以紅稻。胡然而然？材小為貴，養而玩之，易為力也。充軛之牛，望若山行，其生也，任重致遠，以利天下；其死也，筋角皮骨，皆為器用。水旱寒暑之不時，艱難驅乏，登降重岡，踣起塗潦，蹄離節坼，力氣皆頓，病矣，目猶睨人。盜鳥爪其背，嘴其肉，猶恨喙啖之未逞，鴉鴉而相呼，群犬引其腹胃，狺狺而爭之。車馬往複於傍，以千萬計，不顧也。胡然而然？材大為累，扶而救之，難為功也。向若不殫斯須之勞而存之，其利固厚矣。悲夫！材之大也為累，材之小也為貴，戾於理，悖於道，莫甚焉！君天下者辯而返之，則不世而仁矣。
或有人示以文卷者，中有《小學說》一篇。其略曰：「鴻文先生坐於堂上，手執經一卷，弟子以次立。先生講既，已而為文焉，示於眾子，則不善書也。小學家流曰：‘先生通儒也，而弗能字學，何哉？’鴻文先生方隱幾，聞是言也，笑而召之，責曰：‘夫儒之立身，以學乎？以書乎？苟其書，則孔子無以加也。且止雲典籍，至是則無聞也。爾徒學書，記姓名而已，已乎已乎？’」華既覽之，心賁賁然，思有以喻，故作論云：
夫六藝中，此為難事，人罕曉其奧，予非能也，亦嚐聞其旨。蓋用筆在乎虛掌而實指，緩衄而急送，意在筆前，字居筆後，其勢如舞鳳翔鸞，則其妙也。大抵字不可拙，不可巧，不可今，不可古，華質相半可也。鍾王之法，悉而備矣。近世虞世南深得其體，別有婉媚之態。凡雲八法，學者悉善。予有二字之訣、至神之方，所謂截拽也。苟善斯字，逸少、伯英，彼何人哉？噫諒哉！書功之深，人之難能，知也是歟？曷可已乎？
天靜地一，默成四時。人妙其用，三靈推移。遯蛻秦禍，出扶漢危。道不可屈，南山采芝。抱和全默，皆享期頤。山下水濱，四墳累累。悚慕元風，徘徊古祠。
元宗季年，逆將持兵。天錫房公，言正其傾。群凶害直，事乃不行。虜起幽陵，連覆二京。帝慈蒸人，避狄西蜀。爰命撫國，理兵北朔。登賢為輔，讓子以續。公齎冊書，亦捧瑞玉。聖人神聖，天地鹹若。子孝臣忠，元元踴躍。命帥中軍，謀殲羿浞。人或有言，誌屈道行。公曰不可，屈則佞生。柄不在公，眾昏曀明。退師儲宮，出守函穀。入為尚書，正色諤諤。又刺汾澮，遽臨彭濮。何負而東？何負而西？公受挫抑，邦人淒淒。帝懷明德，俾我不迷。徵拜秋官，僉曰休哉。薨殂閬中，國瘁人哀。喬嶽隕躓，輔星昏霾。天子洟涕，追崇上台。岩岩岱宗，瞻其峻極。赫赫房公，尊其盛德。昔撫宜春，列邦是式。建銘江濱，以尉南國。
天寶十五載，逆將犯闕，虜塵翳郊廟。上皇哀蒼生，避狄幸蜀；皇帝誓複君父之恥，理兵於朔方。避狄，仁之盛也；複恥，孝之大也。惟仁盛孝大，故不逾年而收京師，奉陵寢。凶孽走而天降之戮，化氣和而人至於道。巍巍乎！堯舜之烈，不足比崇。天子齋心元默，運行慈煦，為元吉卿士妙講化之宗，以為五帝三王之道，皆如來六度之餘也。厥初生人，降及中古，君臣父子，日用而不知，故元聖師竺乾而昇有古。先師宣尼有言：三皇五帝，皆非聖者，而西方有聖人，其為大千之尊，乳育群聖明矣。夫玉帛非為禮之本，舍玉帛則無以為禮；象飾豈施教之源，舍象飾則無以為教。建塔廟為禮容，履霜堅冰，物有其漸，於是卿士從，兆人從，九圍之中，列刹相望矣。盈川，非古邑也，襟東江西山，因而城之。寺在遠郊，信者勞止。自官吏耆耋，至於商旅，鹹以津梁未建，為愧為羞。邑城之西，有淨名廢寺，背連山而麵通川。杉栝晝暝，緇褐經行；寒潭夕清，車馬無聲，境勝心閑，十金果成。耆壽徐君讚、錄事徐知古等請於縣令隴西李公平，平請於前刺史趙郡李公丹，丹請於河南等五道度支使禦史中丞京兆第五公琦，琦聞於天子，墨制曰可。僧義璿等伏以乾元之初，元惡掃除，國步既清，廟易名榜，因改曰乾元國清寺，昭睿功也。自所誌洎於州縣之長，僚吏以降，多舍清白之俸，徵梓人，求繪工，為民儲福，為佛成宮。高殿倚雲，長廊生風，蓮花出界，開在空中，自江南無有。是刹上座某等至某都維那某，奉前佛之心印，得輪王之髻珠。第五公以上智利國，人登宰輔；李使君以全德公才，持憲為郡；今刺史陳郡殷公日用忠武傑出，長城江海；專知官司馬隴西李公乾嘉峻能操綱，清可激俗，縣令李令宗室大儒，政之善者，皆易簡詣於真境，清淨符於度門。醍醐勝味，甘露妙源，正性無說，宏之在言。其詞曰：
東裔名刹，西方樂土。吳山倚垣，越水當戶。檉鬆黝藹，下有象潭。龍在泉中，水容耽耽。景象光澈，江湖氣含。天清寶界，地湧靈龕。大聖蒸蒸，動乎天地。百神奪走，戎服既備。命將誓師，殄殲逆類。奉迎太上，開辟正位。神人釋憤，品物鹹遂。鼓舞賡歌，上通元氣。無思不洎，雜遝禎瑞。輪帝禦，像法昭融。須彌四洲，建大蓮宮。倬彼盈川，秀冠越中。縣有德政，州有名公。奉宣睿謀，爰度崇工。梵侶開士，慈雲惠風。願言上報，聖壽無窮。建表勒銘，堂堂乎鍾。
君諱堅，字倫，名與宗人同，故以字稱。東海郯人也。象德所自，如山積高；佐人施澤，如水鍾下。三代以降，仁賢不絕。至宋齊間，位望益尊，三公令仆，常伯卿將，追贈袞司，降嬪帝女，南朝衣冠宗之。國子博士東莞男諱文遠，有盛名於國朝。東筦生王屋令士安，析城以東，人受其賜。王屋生大理卿贈越州都督諱有功，社稷之衛也。高宗棄萬國，太後臨朝，宗室元臣，以猜受釁。頑虐阿指，扇成大獄，海內懍懍，不保其生。凶殘朋黨，嚼牙頓翼，起於上國，延及諸夏。不止於此，將圖我國家，三分烝人，其一為血。宗社垂靈，而生大理，俾幹刑典，扞蔽本朝，元惡憚其義烈，人鬼衛其愷悌。惟身與族，隨正而行，爭性命於豺狼之口，解威怒於雷霆之下，大者完州郡，小者活門閭。累為群凶所排，阽於破滅，神佐貞獨，終以真合。昔咎繇事唐虞，釋之、定國當盛漢赫赫，大理而丁此時，功倍古人，聲動百代，是之謂也。君即大理之元子，直溫秉廉，深於德行，祖考之訓，叢乎厥躬。以蔭宿衛，調臨邛主簿，親累故也。曆懷州參軍、邵王府戶曹、陝州司法，清方知名。朝廷以先父之勞，超拜大理司直，聞者皆垂涕而喜。平端讞議，果振家風。皇舅大尉希瑊，以先大理嚐拔家冤，表讓官於君，以申蓼莪罔極之感。拜恭陵令，除陳州別駕，改陝州，入為岐王府司馬，轉慶王府，階朝議大夫，襲封東莞侯。開元十六年四月二十九日，終於洛陽南郊居，春秋六十八。不登期頤，不至大官，嗚呼惜哉！天地之於物順也，君子如之；窮達之於人命也，君子安之。惟君德性，與是相準。執親之喪，哀毀逾禮迨啟手足，不貽憂於墳墓，孝也。守官廉平，未嚐違道幹譽，奉長臨下，小大悉心，一夫得罪，則為之損容色，有可緩者，忻忻然出之，仁也。惠文太子之在岐邸，膚敏好學，上最器念，四時鍾渥澤，賓客多詞人，君每引道書滿盈之誡，以扶俊德，忠也。仁孝與忠，雖無位為貴，《禮》所謂「以道得人」而已，況承前人之烈光，被聖代之冕服乎？夫人讚皇縣君趙郡李氏，北州望族，左司郎中公淹之孫，杭州刺史自抱之女。左司博古，杭州知人，訓成懿淑，光配有德。後君六歲而終，合祔於濟源之燕川南原。龜從筮從，兆因德葉。嗣子光祿少卿瑴、前蜀郡兵曹參軍殷、句容尉毅，出言舉足，不墜孝慈。瑴行備忠厚，辭無枝葉，朗而不華，直而容眾，有古人之情、君子之度。為大理正，負荷前猷。曆宰三縣，牧守一郡，人感懷之，刊石繼起。再蒞京邑，不求名聲，推心而理。盛德有後，曷其崇高？神道聰明，豈曠人欲？君從父弟惲，禦史中丞陳留太守河南采訪清廉有威，所向霽肅。大理歿而有中丞，中丞歿而有光祿，徐氏之興，將在裔乎？爰族幽兆，與天地極。是文也，華無鬼詞。銘曰：
三命益恭，慶祚猶鍾。矧我大理，全人門宗。扞蔽皇家，枝梧群凶。百族感慕，大哉勳庸。克生茂德，山鎮泉塞。卷以道風，舒為士則。如何喆人，終始藩國？在昔偃王，仁義道興。氵公源而下，勳德相承。或西討濟河，或北義延陵。又有達者，魯連服膺。綿綿世祀，奕奕髦士。晉宋齊梁，名臣繼起。薦躡公府，連嬪帝子。東莞以降，羽儀清朝。美矣哉！如金如玉，如翰如翹。君子踐修，德音孔昭。抑抑仁人，宜於進退。合符黃老，不不昧。推心無方，我德用大。建世何居？鬆門已藹。永言孝思，光祿有之。式播芳烈，為將來師。
唐之元老，有大庇於生人，曰韓公張仁願。盡力天朝，位尊將相，三城立廟，軍帥乞靈則祠之。天寶季歲，華奉使朔方，展敬祠下，式瞻風采。像與神合，沈沈如生。嗚呼！生以功為臣，歿以靈為神，神乎宜奉！公總戎疆外，懸衡審政，拒隴循河，綿亙萬里，堅城雄防，扞蔽三輔。介胄之士，垂十萬人，瞻我麾節，以為進退。先是突厥犯塞，乘勝入朔方，遊騎至安定，守軍不到，經略失守。虜乃驅監牧之騋牝，退存廬帳，進圍聚邑，鳴弓躍馬，規複漠南。邊人搖心，元聖軫念，節將更至，鹹以為請。縉紳獻議，則以和親為便，中宗未之許也。初以公耋老，且重煩之，及卜師於太宮之庭，惟公之吉。至尊親臨前殿，授以兵符；公承命徂征，北蕃逆駭。《記》所謂「君子有其時，有其命」，公得其二而伸其一者也。公忠貫神明，慮幾造化，鎮以長策，潰其奸謀。一麾偏師，屠名王，複喪馬，奪塹拂雲，堆而城之，並河之阿，列築三鎮。將精士銳，談笑就役，匈奴莫敢南視，雷哭而遁。老幼望公，以相震怖。不然，則乘冰轉鬥，無日無之。既而據河山玩其動靜，納行旅歸之衽席，憑墉而望，匹馬單兵，不匿形影，虜由是械手足而刳腹心。朝廷無草竊之虞，天下減征役之半矣。《詩》云：「文武吉甫，萬邦為憲。」又曰：「方叔元老，克壯其猷。」公之謂也。帳下之廝，尚有存者，曰公號令素嚴，人無違禁。自將吏騎卒，鹹有旗表。節不常出，出則賞罰隨之，賞無非功，罰無非罪。上流而下競，心行而事從，謀全功成，由此術也。三城既就，刊木標櫓，記之種落，刻其降年，後皆如之。豈挺生上將之龜策也？奇鑒先物之然也？夫鳥獸草木，出其倫輩，猶或利害憑焉。況殊績功勳，始終天地，翼輔先聖，寵綏元元，有茅社之尊、符節之重？後奉者果一勝、遂一謀，庸非明神幽讚之效？《雅》有「吉甫」「薄伐」，「至於太原」；「王命南仲」，「城彼朔方」。《傳》稱齊桓伐戎攘狄，以其病燕滅衛；魏絳和戎狄，合諸侯。從古及今，以為大功。其餘秦恬、漢青之倫，才邱垤耳，尚或詩頌颺之，簡策貴之。況忠武卓異，屨履今昔，而詠歌無之，非古也。竊感趙孟懷隨武之德，寤寐永歎，奉銘神宮。其文曰：
赫爾韓公，司武有經。受命北伐，渠魁就刑。敢或不順，鼓行風霆。崇岱壓卵，滄波灌螢。沈泉雷動，機發冥冥。功奮三城，人謠億齡。謀出先後，構危於寧。張天之威，恢廟之靈。北狄頓顙，山戎來庭。萬里寢柝，緣河罷扃。趨拜故祠，德謝惟馨。翔野何有，群山青青。感激遺風，徘徊涕零。吾誰與歸，式薦斯銘。
昔在召公，相武王，除害去虐，敷命帝庭。周公佐成王，卜洛定宅，登頌清廟；奉康王，會朝豐宮，克致太平。惟崔公相元，宗保寧聖德，鎮安天下；輔肅宗掃除凶穢，紹享太平；事今上，振宣明威，撫綏淮海。惟申伯翊宣王，登南邦，興周室；小白率諸侯征楚，翼奉王室，與崔公葉德同勳，皆薑姓也。夫議盛德，諭大功，讚大賢，舉其殊倫，卓然昭明，不書其細，申大體也。故《詩》陳方叔之烈曰：「方叔元老，克壯其猷。」又美韓侯之封曰：「有倬其道，韓侯受命。」今述崔公，亦不名不備宮，古之制也。後魏尚書亮，八代至公，海內首族，人倫德範。公少負文學重名，具兼宏略，敭於王庭，甲科入仕。曆京兆倉曹參軍，再遷司勳員外郎。丁太夫人憂，以毀聞。終喪，拜刑部員外郎兼侍禦史，知劍南節度留後事。逆臣起幽陵，陷潼關，至奠哀兆人，思古公避狄之義，於是帝車西南，依我心膂，拜中書侍郎平章事劍南節度采訪使。元宗克讓聖子，家為唐虞，公出納王命，至於朔方。弼諧二聖，孝慈光明，自西自東，殄殲元惡。天討之師，岌如山行，寇若霜槁，鼓燎無餘。帝曰「爾圓，實葉朕誌」，官中書令，拜趙國公。公拜稽首：「臣敢上冒，以負天明命？」帝遂其高，俾作少師，師訓東宮，兼長邦憲。居守洛京，乃傅濟王；又典汾州，王德日宣。汾州阜安，乃統江淮，主三軍，督萬人，加工部尚書。時征鎮之司，恃勳奸令，公獨露奏，慝用輟興，轉吏部。淮南既清，軍用餘逸，夷難江南，萬里康哉。六歲在鎮，心馳王幄，戀慕之極，至於涕洟。獻章請朝，帝恩降允。公不俟駕，建旆將馳。耆耋泣訴，吏人遮道，指日詣闕乞留者三百餘人。公申諭而行，至於京師。天子大悅曰：「趙國公先帝元臣，常為朕師。自我不見，於今六年。有司如朕意待之。」加尚書左仆射，遂淮南之請，所部八州人，舞手蹈足。秘書省少監兼廬州刺史長樂賈深，有文有武，忠於王室，推心馭下，嘉績升聞，戴公仁明，思揚盛德。合肥令彭城劉商，先後之族，臨人惠和。一州之老幼鹹曰：「我州我邑，敷王德澤，崔公封內，我是以安其仁。不銘其德，不可謂賢。」華嚐忝公遊，谘以為頌。夫五嶽視三公，四瀆視諸侯；公入掌三公之政，出踐諸侯之長。昔鄭武公為卿士，詩人賦《緇衣》；魯僖公為周賢侯，史克頌《野》。敢附前烈，以書公不朽。故裦大臣則王室尊，崇美政則王命行，不唯頌公，尊天王也。今載公朝覲之禮以宏大之，其文曰：
思崔公出鎮之崇，克孝克忠。宣帝之武，恢帝之功。自蜀自朔，至於秦宮。出納大命，決事於中。思崔公烈烈鬱鬱，以邕以肅。乃統淮服，洎江之隩。闐闐長轂，霞旆霜鏃。蠢爾凶毒，罔不顛覆。思崔公三世元臣，德綏生人，乃朝於王，王顧殊倫。且曰東南，飲化如春。為朕腹心，寧其詠吟？思崔公入覲於王，鑾聲央央。佩玉以鏘，秉珪奉璋。公複於揚，四牡其驤。公慕彤庭，涕濡於裳。思崔公廬江州邑，孰不垂泣？我公之還，陽和起蟄。乃求樂石，樂石爰立，刊之頌之。介福攸集，州人斯及。
《禮》之《中庸》曰：「父為士，子為大夫，葬以士，祭以大夫。」是禮也，於國為恩，於人為孝。朝廷贈趙公之先人故晉州司法參軍贈清和太守，三至太子少師，裦少師之德，揚趙公之孝，國之恩也。《書》之《洪範》曰：「是訓是行，以近天子之光。」趙公奉若少師之訓，為國股肱，翊大君之明，可謂忠矣。《傳》曰：「有明德者，必昌於後世，後必有達人。」故叔梁紇有子曰文宣王，陳仲弓有孫曰司空群。積德於身，以垂厥後，猶洪河廣大於涓流，太山峻極於邱陵。蘊百行，惟少師；宣六德，惟趙公。父慈子孝，移孝於忠，盛矣哉！維烈山氏以稼穡代畋漁，伯夷以秩禮諧神人，太公以大勳平禍亂，季子以讓德辭社稷，崔氏其後也。有魏名臣炎，降至宋度支郎中贈冀州刺史元孫，隕身成名，興起百代。生魏吏部尚書左仆射貞烈公亮，六為吏部郎，三為吏部尚書，再為大中正連部二千石，一為大將軍，曆侍中、太常、光祿大夫。男為部官，女為九嬪。與伯父之子仆射休首出群姓，為海內甲門。孫曰肇師，以令望為中書侍郎，以才辯為聘梁使。中書孫諱道淹，北齊安州總管掾。生少師之祖諱方騫，皇朝萬年主簿、臨洺子。臨洺子生少師烈考諱貞固，皇朝武功主簿、贈吏部尚書。娶趙郡李氏，新定之子、高都之侄，中外之甲，光標士林。少師諱景至清河東武城人也。三歲丁太夫人憂，十二居武功艱，號哭無時，鄰裏輟相。終制讀書，歲不踐閾，一覽數紙，終身不忘。年十七，與親兄睃一舉明經，同年擢第。二十三調補梁州南鄭縣尉，以能政聞。轉蜀州晉原縣尉，以清白器幹為按察使倪若水表薦大理評事。以親累貶利州葭萌丞，曆梓州鹽亭丞、晉州司法參軍。公風度詳雅，器宇方深，有道者悅之而不厭，不仁者憚之而遷善。蘧瑗在衛，衛多君子；子賤居魯，魯有賢人。若至聽詞必察，臨事能斷，吏不忍欺，人不敢犯。刺史齊景胄洎州長舉公清明中正，差充支使，畢構代齊，假為判官。開元三年終於官舍，春秋四十，權厝於邙山元元廟西北原。公之逝也，宗族歎曰「孝可以動神祇而不壽」，僚友歎曰「仁可以師天下而不貴」，聞者歎曰「清可以激貪俗而不昌」。命矣天乎！盛德不興，宜其後也。夫人滎陽鄭氏，皇朝兵部郎中衛州刺史元昇之子，吏部侍郎平章事愔之女弟，以德範儀少師，以才明訓趙公。天寶十二年，享齡六十九，終於京兆崇賢裏，殯於長安南杜陵原。有一子二女。神龍中，申明舊詔，著之甲令，以五姓婚媾，冠冕天下，物惡大盛，禁相為姻。隴西李寶之六子，太原王瓊之四子，滎陽鄭溫之三子，范陽盧子遷之四子、盧輔之六子，公之八代祖元孫之二子，博陵崖懿之八子，趙郡李楷之四子，士望四十四人之後，同降明詔，斯可謂美宗族人物而表冠冕矣！在周則邵單為公族，媯嬴為上國，西京竇傅之貴，東漢袁楊之盛，魏以荀陳為德門，南朝以王謝為高望，方之於公，川穀江海也。嗣子圓，以文學早知名，射策上第，官曆台省。尋拜蜀郡長史兼禦史中丞，加節度使。時安祿山起幽朔，連陷潼關，齎表腰金，懇迎元宗。省表垂泣，召宰相謂曰：「世亂識忠良，今見之矣。」除中書侍郎，益州長史、節度等如故。及乘輿至蜀，朝廷羽儀，如京之制，終古難之。肅宗幸彭原，將複天下，以劍南無事，不假此人，詔赴行在，谘以締構。扈從遷宮，日月並照，元宗獲申聖慈，肅宗獲早聖孝。酂侯功大，博陸賞尊。詔曰：「一匡天下，大庇生人，遷特進中書令集賢殿大學士，修國史，封趙國公。」昔成王以曲阜命周公，王曰叔父，親親也；以營邱命太公，王曰叔舅，賢賢也。惟肅宗亦以趙國錫崔公，今上以少師贈先公，三供之極教也。後轉太子少師兼禦史大夫東京留守，尋為工部尚書揚州長史浙江東西三道觀察使吏部尚書知省事，餘如故。又轉尚書右仆射。四年某月日，龜筮葉吉，奉少師滎陽夫人之喪，合祔於東就河南邙山之某原，禮也。世傳清白，子孝臣忠，山東士大夫以五姓婚姻為第一，朝廷衣冠以尚書端揆為貴仕，惟公兼之。清河崔氏，至趙公三代仆射，可謂盡善矣！泰山羊衢，世傳清德；北海範毓，兒無常親。總此二者，為公家法。華學放史氏，敢播風烈焉。昔孔悝銘鼎，備舉前代；史克頌魯，獨美僖公。用以誕敷先人，昭示後代，在禮然也。今之作頌，書國家之孝理，列聖君之得人。崔氏之世緒，少師之懿範，趙公之孝思，士風祖德，永為不朽。崔氏之門，為不朽矣！若終者，華安得不頌之？其文曰：
周之上公，讓為大夫。秦之司徒，家於冀都。伯從清河，德緒繁多。仕至揚州，出將封侯。惟德惟器，魏之中尉。降及元魏，群從並貴。才如尚書，德如評事。古之廷評，伏念惟刑。我聞德聲，繼佐葭萌。安道和俗，化行三蜀。彼汾之曲，片言折獄。清風人穆，升聞輦轂。葦轍蒲帷，公行不歸。哲人其萎，後賢用微。滎陽夫人，柔明佐君。嫁有嘉聞，首代馨芬。高陽才子，唐虞多士。克先趙公，大雅爰起。有子如是，可謂孝矣！崇原既平，伊洛攸清。永安厥靈，萬有斯年，子孫以寧。
