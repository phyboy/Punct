百億三昧，無非度門，於覺照中，而得自在。過去大士，時惟左溪，傅氏之子，法號元朗。字惠明，其先北地泥陽人。漢魏大族，隨晉南度，家於義烏，今為東陽義烏人也。自江夏太守極梁居士翕，賢達相承，世謂居士為諸佛化身，杳不可測。左溪即居士六代孫，梵行之門，宜生上德。母葛氏，夢天降靈瑞，而娠左溪，心靜體安，及於乳育。生九年矣，辭家入道，兼綜群言曰：「此法門之畎澮也。」如意年中度，隸義烏清泰寺。尋光州岸律師受具戒，就會稽印宗禪師商律部。重山深林，怖畏之地，獨處岩穴，凡三十年。宴居左溪，因以為號。每言泉石可以洗昏蒙，雲鬆可以遺身世，吾以此始，亦以此終。於所居之方，建立精舍，約而不陋，跪懺其間。如來諸大弟子，皆菩薩僧。大迦葉之頭陀，舍利佛之智慧，羅睺羅之密行，須菩提之解空，由此四者，皆最上乘，同趣異名，分流合體。舍利佛先佛滅度，佛以心法付大迦葉，此後相承，凡二十九世。至梁魏間，有菩薩僧菩提達摩禪師，傳楞伽法。八世至東京聖善寺宏正禪師，今北宗是也。又達摩六世至大通禪師，大通又授大智禪師，降及長安山北寺融禪師，蓋北宗之一源也。又達摩五世至璨禪師，璨又授能禪師，今南宗是也。又達摩四世至信禪師，信又授融禪師，住牛頭山，今徑山禪師承其後也。至梁陳間，有慧文禪師學龍樹法，授惠思大師，南嶽祖師是也。思傳智者大師，天台法門是也。智者傳灌頂大師，灌頂傳縉雲威大師，縉雲傳東陽威大師，左溪是也。又宏景禪師得天台法，居荊州當陽，傳真禪師，俗謂蘭若和尚是也。左溪所傳，止觀為本。祗樹園內，常聞此經；然燈佛前，無有少法。因字以詮義，因義以明理，因理以同如，定慧雙修，空有皆舍，此其略也，菩薩或以性海度，或以普門化。香象至底，彌樓最高，其餘幽讚不知，充滿法界。夫知上法易行，上法難修，上法易證，上法難明。謂左溪為有，則實無所行；謂左溪為無，則妙有常住。視聽之表巍巍，左溪因恭禪師重研心法，唯十八種物行頭陀教。厥後奉東陽威大師，得最上乘，詮第一義，現聲聞像，宏大覺心，大無可名也。偏袒跪膝，奉觀音上聖，願生兜率天，親近彌勒。殫罄衣銓，嚴具尊儀，焚香稽首，則舍利降，靈光發。寺非正陽，屋宇凋落，殿移則像毀，財匱則力艱。左溪錫杖指揮，工人聽命，如從舊貫，儼若天成。心不離定中，口不嚐藥味，耄期之歲，同於壯齡。告門人曰：「吾六印道圓，萬行無礙，戒為心本，汝等師之。」天寶十三載九月十六日就滅，春秋八十二，僧夏六十一。四輩號慟，如慕如疑，香花幢幡，雷動山谷。鄉人或夢左溪居寶閣第四重者，寤告其鄰，與之夢協。兜率天者，第四天也。願力所屆，廣度人天。既荼毗已，門人分舍利，起塔於左溪之西源，遵相法也。城邑之人，願獲親近，分半舍利，起塔於州之東原，申永慕也。左溪僻在深山，衣弊食絕，布紙而衣，掬泉而齋，如繪纊之溫，均滑甘之飽。誦經則翔禽下聽，洗缽則騰猿跪捧。宴坐一室，如法界之樂，蕭然一院，等他方之遊；或問曰：「萬行皆空，云何苦行？」對曰：「本無苦樂，妄習為因。眾生妄除，我若隨盡。」又問曰：「山水自利，如聚落何？」對曰：「名香挺根於海岸，如來成道於雪山。未聞籠中，比大遼廓。」至若旱蛙躍流，瞽犬能視，雷雲興而獵者舍弓矢，鱗介絕而漁者壞罾梁，舉其倬然，曷可殫載？弟子衢州龍邱九嵓寺僧道賓、越州法華寺僧法源、僧神邕、本州靈隱寺僧元淨、棲嵓寺僧法開、蘇州報恩寺僧道尊，皆菩薩僧，開左溪之秘藏。常州福業寺僧守真、杭州靈曜寺僧法澄、靈隱寺僧法真、明州天寶寺僧道源、淨安寺僧惠從、本州開元寺僧清辨，純得醍醐，飽左溪之道味。入室弟子本州開元寺僧行宣、常州妙樂寺僧湛然，見如來性，專左溪之法門。新羅僧法融理應英純，理應歸國，化行東表，宏左溪之妙願。菩薩戒弟子傅禮王光福等，菩薩惠芽，霑左溪之一雨。清辨禪師等荷擔遺烈，見請斯文。銘曰：
磁石湊金，澄流見月。法與心起，緣隨定設。眾生未度，我為舟筏。將如趙代，豈望荊越？趨道云何？知之在行。血煩惱鷇，歸寂滅城。不住之住，無生之生。兜率天樂，徘徊下迎。潺湲左溪，東入蒼海。青松白日，人亡地在。四輩盡哀，時乎不待。頌德空嶺，動塵無改。
東南芻之上首，曰長老雲公。報年若干，僧夏若干，永泰二年某月日，涅槃於潤州丹徒天鄉寺。人天痛慕，江海寂寥。御史中丞韋公元輔，頃臨潤州，嚐申跪禮。無何，韋公兼觀察領浙西，按部至京江，來修謁問。長老曰：「如來遺教，付囑仁賢。貧道有檀像一龕，敬以相奉。」意深言簡，聞者淒然。韋公致別之明日，長老繩床跏趺，無病而滅。嗚呼！至矣哉！昔支遁與謝公為山水之遊，竺法師與王度為生死之約，古今同道，如見其人。長老每言曰：「得天師於牧馬，求善法於鬻香，不可不敬；樂羊以食子見疑，芻以草係成忍，不可不仁；智瑤死於大縣，頂生退於釋宮，不可不廉；留侯先期而黃石悅，元謀懇乞而觀音降，不可不信。學此四者，以為教端，內訓緇褐，外化群品。其餘觸類而長，道遍恒沙。」長老法號法雲，獲度於神龍之歲。俗姓申氏，其先魏都之望，出於薑姓，左右宣王，《詩》所謂「惟嶽降神」者也。曾祖寧，皇朝考功員外郎。祖靖，睦州遂昌縣令。父儉，不仕。以複楚之忠烈，相韓之勳伐，蓄靈韜曜，鍾美後人。長老童丱入道，誦《法華經》。景龍歲受具於本州龍興寺元昶律師，由是萬計俱圓，名冠同列。與鶴林絢律師偕往嵩潁，求法於大照和尚。以心眼視，徹見無邊界，果在掌中，隨心舒卷，喻巷羅熟，終當自知，此其端也。道其兼愛，故無棄物。有誌於道來問，長老曰：「飲甘露者，當淨其身。」有涉道未宏來問，長老曰：「菩提為寶耶，無知無德；涅槃為空耶，常樂我淨。」由是江表禪教，有大照之宗焉。至若願力所宏，莊嚴佛教，像飾同日月之照，廚供盡人天之福。積若山川，流於他方，凡聖去來，緇素皆以天鄉為中路之化城也。夫三界為牢，鬼神同死，使桎梏輪轉，無解脫時。佛性在煩惱之中，佛身即眾生之體，大法平等，無所不同。雪山滿月，是為真語；同音半字，寧為妄說？如來毫相，始於東土；菩薩求法，遍在西方。慈悲之間，固非一致。若乃昆明劫灰，夏時同學，化人來周穆之歲，恒星隕魯莊之年，甘泉金人之祀，伊蒲浮圖之說。謂之為妄，則常情不測；謂之為實，則迂闊難明。立定衣之時，書隱桓時事，憑魯史之文，猶未之祥。況乎視聽之外，出乎名言之域，固宜然也。國史傍錄，往往合符者，則宣尼稱西方有聖。元老雲吾師竺乾，厥後感夢孝明，漸於中國。楚王英尢敦此道，常奉縑贖罪。詔曰：「王誦黃老之微言，尚浮圖之仁祠。潔齋三月，與神而為誓，其還縑以助伊蒲塞桑門之盛饌。浮圖仁祠，即塔廟也；潔齋為誓，即禮懺也；伊蒲塞，則優婆塞也。至魏受禪，洛陽宮中有浮圖，毀除之。沙門以佛舍利擲水生光，由是移於車道，廣開禪室。僧會揚化於三吳，惠持演教於三蜀，震曜聾瞽，無代無之。法壞也，因蓋吳同亂之積；其後也，賴曇休堅持之誓。自菩提達摩降及大照禪師，七葉相乘，謂之七祖。心法傳示，為最上乘。南方以殺害為事，北方多豪右犯法，故大通在北，能公在南，至慈救湣，曲無不至。其餘則澄公威神，止石羯之虐；惠始定力，悛赫連之暴。淨檢尼部之初，曇柯律藏之始，道安垂範，羅什銓譯。惠遠道生，闡教於匡廬；杯渡寶誌，著異於江浙。公之慈靈鎮攝，智者之遵揚真極。法膺昏季，在壞尋舉，起稠公之衣而定興廢，驗仲尼之記而崇建立。我唐撫運，同符聖覺，中州徼外，大智如林。元奘、無畏，繼興夷夏，不可悉數，舉甚殊尢。長老既滅，門人僧某等戒還本源，智人無學，以某月十六日，遷定於鶴林寺西。江湖晦冥，道路淒慟。初吏部侍郎齊汗采訪江東，見天鄉殿宇傾圯，孰屍完葺，乃請禪師與絢公，當謂寺僧乾最，得堅固力，求真實智。乾元初奏請天下一十五寺，長講戒律，天鄉即其一焉。爾後率同心願善繕理。禮部員外郎崔令欽常為丹徒，宗仰不怠。無何，吳越震擾，緇侶竄伏，長老挺身於戈劍之間，宴坐於虎狼之口。大浸不溺，大火不焚，天鄉獲全，長老之力也。韋中丞以句容令田少文悅長老之風，宏無生教，故托句容護辦葬事。刺史韋公損奉善逝甚深之旨，行菩薩廣大之慈。大理司直兼丹徒令史坦性淨道周如潤州。長老之兄弟之子曰堂構，為當代詞人，修在家梵行。與門人俾華讚德，於萬斯年。其文曰：
至哉元德，高標法流。法而不著，行而不求。輪王自在，象寶調柔。黑夜生月，驚波起州。洲淪大浸，日落中夜。方外常在，人間代謝。性不遷易，法無高下。億萬人天，從吾受化。從受化已，委順知時。諸佛如是，我今得之。清江朗月，古本仁祠。以我道法，為人導師。
菩薩調伏身心，具一切智。調伏心者為定慧，調伏身者為律儀。假煩惱而後有身心，有身心而後開知見。權衡並用，何莫由之？如來於鹿野苑中，為位具法輪，始開此法，持律第一。有優波離如來，謂戒為性源，因定見性；定為慧本，因慧得常。不依科教，無所成實。乃宣告四輩，攝護身心，命以優波長老集毗尼藏。以優波無緣此土，摩訶迦葉啟迪當來，而付囑之。與禪同祖者數世，去聖滋遠，枝剖條分。今學者所宗，四分為盛。此間有數息諸觀，以攝亂意，是蓋禪那之濫觴也。夫沙門奉律，猶世間行禮。若備中和易直之心，而無升降周旋之節，於義為非，為義非為半人。恭惟世間，皆歸佛性，體無分別，俱會一乘。勝妙法蠡，爰傾海水，明徹寶器，方貯醍醐。禪律二門，如左右翼。和尚執持戒律，兼修定慧，恩制落染，為人式瞻，六十年矣。和尚法號懷仁，其人也。惟天寶十載十月十四日，晨起盥漱，繩床跏趺，心奉西方。既曛，就滅於龍興寺，春秋八十三，僧夏六十。緇素弟子，北拒泗沂，南逾嶺徼，望哭者千族，會葬者萬人。其上首曰越州開元寺僧曇一、福州開元寺僧宣一、常州興寧寺僧義宣、杭州譚山寺僧惠鸞、東京敬愛寺僧璿光、潤州棲霞寺僧法瑜、僧乾印、潤州天鄉寺僧法雲、揚州崇福寺僧明幽、延光寺僧靈一、龍興寺僧惠遠等。天下甘露，正味調柔；人中象王，利根成熟。音樂樹下，長流福慧之泉；雪山峰頂，仰見清涼之日。金剛決定，煩惱無餘；優曇開敷，香潔盈滿。罔不成實，樂說辨才。得法華三昧，眾所知識，物之依怙。法施之恩重，群居之感深。哀奉色身，經始靈塔於某原，像教也。幽公自幼及衰所親侍，靜言元梵，俯托斯文，試言之曰：先陀婆者，分於一名；摩醯目者，夾於三點。眾法歸善，群緣體無，道豈遠人？宏之在我。外離諸相，猶行邪道；內度四生，方為靈覺。至若調牛良田，唯待天雨；渡馱巨海，荷護持囊。喻夫靈藥毒草，同在林中；甘泉淤泥，共生地下。疇能了達，惟我宗師！和尚太原郭氏，厥後遷於淮左。孩抱之歲，誓齒道門，親慈所鍾，誌不可奪，因瑤台成律師受具戒。律文有往哲所疑、時賢或誤，一言曲分於象表，精理自得於環中。聲振京師，如晞日月。諸寺固請綱領，乃默而東歸。即還揚都，俯允群願。常誦《金剛般若波羅密經》，如意輪陀羅尼般若，佛心我得，此心眾生。亦如謂天台止觀，是一切經義；東山法門，是一切佛乘。色空兩亡，定慧雙照，不可得而稱也。寒不加服，暑不攝齊，食不求飽，居不易坐。四方施舍，歸於大眾；一身有無，均於最下。朝廷之士，銜命往複，路出惟揚，終歲百數，不踐門閾，以為大羞，仰承一盼，如洗饑渴。和尚與人子言，依於孝；與人臣言，依於忠；與上人言，依於敬。佛教儒行，合而為一。慮學者流誤，故親教經論；延來者聽受，故大起僧坊。將警群迷，故廣圖菩薩因地；善護諸命，故曲濟眾生壽量。以文字度人，故工於翰墨，法皆佛法，兼采儒流。以我慢為防，故自負衣缽；以規範為任，故綱正緇林；以發揮道宗，故上紆睿禮；以感慕遺跡，故不遠他邦，以龍象參議，故再至京國；以軌度端明，故研精律部。黃門侍郎盧藏用，才高名重，罕有推挹，一見和尚，慕味循環，不能離坐，退而歎曰：「宇宙之內，信有當人！」黃門於院內置經藏，嚴以香燈，天地無疆，象法常在。太子太保陸象先、吏部尚書畢構、少府監陸餘慶、吏部尚書崔日用、秘書監賀知章、禮部尚書裴寬、中書侍郎嚴挺之、河南尹崔希逸、太尉房琯、中書侍郎平章事崔渙、禮部尚書李澄、詞人汜水尉王昌齡等，所共瞻奉，願同灑掃。建塔之地，廣狹如素，高卑得中，周臨四衢，平睹千里。門人環蒔列柏，薦以名香，空曠寂寥，以哀以慰。夫子門人，輕重諸侯之國；如來子弟，皆為釋梵之師。敬悅其風，以偈銘曰：
佛境無二，佛心皆一。隨其根源，乃起禪律。持戒外獎，觀空內謐。是藏私耶，眾僧秘密。昏醉億萬，求醒者稀。如來戒定，與爾為歸。性空因戒，垢重初微。彼上人者，深乎道機。真空不生，妙果無得。開明戒定，洗去怨賊。衣染波利，鼻聞薝卜。白日正圓，如何昏黑？昏黑既已，四輩號召。不見金櫬，空圖白毫。月明江闊，木落山高。迥野孤塔，群心鬱陶。訓迪真子，森然朗達。阿難萏，迦葉菩薩。仙發承足，諸天奉缽。智火遽然，獨留緇褐。月苦淮甸，風悲楚川。千株茂樹，百道春泉。佛日長晦，浮圖巋然。哀哀龍象，大庇群緣。
道行無跡，妙極無象，謂體性空而本源清淨，謂諸見滅而覺照圓明。我天人師，示第一義，師無可說之法，義為不二之門。其定也，風輪駐機；其慧也，日宮開照；其用也，春泉利物。三者備體，誰後誰先？入無量而不動，開法華而湧出。湛兮以有無觀聽而莫測，寥焉以遠近思維而不窮。智德皆空，為真實際；大悲恒寂，遍撫群迷。月入百川之中，佛匝千花之上。修而證者，玄同妙有；應而起者，旁作化身。先大師適來此土，化身歟？適去他方，補處歟？不可得而知也。自如來現滅，四魔橫恣，人天無怙，寄命崩崖。勝大敵者，那羅延身；銷大毒者，伽陀妙藥。拔陷扶墜，而生大師。大師延陵馬氏，諱元素，字道清。崇高紹興於法位，胄緒不係於人間。慈母方娠，厭患葷肉，長至之日，誕彌仁尊。生有異祥，乳育安靜。既齔，稽首父母，求歸法門，即日獲請，出依精舍。如意年中度，隸江寧長壽寺。既進具已，戒光不還照，定水澄源，鵝王之不受泥塵，香象之頓除羈鎖，未之比也。身長七尺，體無凡骨，眉毛際臉，口若方丹，目不顧盼，聲侔扣王。入南牛頭山事威大師，撞鍾大鳴。入海同味，迦葉以頭陀第一。大師亦鬥藪塵勞，聞一知十，未嚐請益。觀法無本，觀心不生，喻金剛之最堅，比獅子之無畏。圓月照海，高深盡明，慧風吹雲，宇宙皆淨。威大師摩頂謂曰：「東南正法，待汝興行。命於別位，開導來學。」於是騶虞馴擾，表仁之至也；眾禽獻果，明化之均也。接足右繞，百千人俱，大師悉以菩薩呼之。教習大乘，戒妄調伏，自性還源，無漸而可隨，無頓而可入。摩尼照物，一切如之。吾常默默，無法可說。或有信願雙極，懇求心要，於我渴仰，施汝醍醐。問禪定耶吾無修，問智慧耶吾無得，道惟心證，不在言通。懷帝釋輪，終為世論，自淨而已，無求色聲。既悟者小無微塵，大無三界；當悟者內珠雖隱，猶作來因。藥草萬殊，根莖等潤，貌和言寡，饑至飽歸。或有聞尊稱而遷善，現色身而獨得，我無示念，道溥慈圓。食不問鹹酸，口不言寒暑。身同池水，飽蚊蚋之饑渴；道離人我，順眾生之往來。賁賤怨親，是法平等。故饋甘味而不辭，同於糗糒；奉上服而不拒，齊於弊褐。俾夫家有道侶，府無爭人。開元中，本寺僧法密請至京口，潤州刺史韋銑灑掃鶴林，斯焉供養。有屠者恣刃，積骸如山，聞大師尊名，來仰真範，忽自感悟，懺伏求哀，大師受之。又白言：「和尚大悲，當應我供。」大師衲衣跏趺，未嚐出戶，公侯稽首，不為動搖，到如其懇求，忻然降詣。夫盜隱其罪，虎慈其子，仁與不仁，皆同佛性，無生無滅，無去無來。今濁流一澄，清水立現，諸佛所度，我亦度之。天寶中，揚州僧希元密請至廣陵。便風馳帆，白光引棹。楚人相慶，佛日度江，梁宋齊魯，傾都來會。津塞途盈，人無立位，解衣投施，積若邱陵，皆委於所在，行無住舍。禮部尚書李澄時為楊州牧，齋心跪謁，為眾唱首。望慈月者，誰不清涼？傳百億明燈，照四維上下。塵沙之數，皆超佛乘。二州以貪法之心，移牒逾月，均吾喜舍，成爾堅牢。無非道場，還至本處。天寶十一載十一月十一日，中夜坐滅。嗚呼！菩提位中六十一夏，父母之生八十五年。赴哀位者，可思量否？至有浮江而奠，望寺而哭。十裏花雨，四天香雲，幢幡蓋網，光蔽日月。以其月二十一日，四眾等號捧金身，建塔於黃鶴山西原，像法也。州伯邑宰，執喪師之禮，率眾申哀，江湖震悼。曩於寺內移居，高鬆互偃；涅槃之夕，椅桐雙枯。虎狼哀號，聲破山穀；人祗慘慟，天地晦冥。及發引登原，風雨如掃，慈烏覆野，靈鶴徊翔，有情無情，德至皆感。初達摩祖師傳法，三世至信大師，信門人達者曰融大師。居牛頭山，得自然智慧。信大師就而證之，且曰：「七佛教戒，諸三昧門，語有差別，義無差別。群生根器，各各不同，唯最上乘，攝而歸一。涼風既至，百實皆成，汝能總持，吾亦隨喜。」 由是無上覺路，分為此宗。融大師講法則金蓮冬敷，頓錫而靈泉滿溢。東夷西域，得神足者，赴會聽焉。融授岩大師，岩授方大師，方授持大師，持授威大師，凡七世矣。真乘妙緣，靈祥嘉應，僉具傳錄，布於人世。門人法鏡，吳中上首是也；門人法欽，徑山長老是也。觀音普門，文殊佛性，惟二菩薩，重光道源。門人法勵、法海，親奉微言，感延霜露，繕崇龕座，開構軒楹。時惟海公，求報師訓，廬孔氏之墓，起淨明之塔。世異人同，泫然長慕。僧慧端等，蔭旃檀樹，皆得身香。菩薩戒弟子故吏部侍郎齊汗、故刑部尚書張均、故江東采訪使潤州刺史劉日正、故廣州都督梁昇卿、故采訪使潤州刺史徐嶠、故采訪使常州刺史劉同昇、故潤州刺史韋昭理、故給事中韓延賞、故禦史中丞李丹、故涇陽縣令萬齊融、禮部員外郎崔令欽，道流人望，莫盛於此。弟子嚐聞道於徑山，猶樂正子春之於夫子也。洗心瞻仰，天漢彌高。鏡公門人悟甚深者大理評事楊詣，過去聖賢諸功德，藏誌之所至，無不聞知。魯史從告，況乎傳信。其文曰：濁金清鏡，在爾銷煉。磨之瑩之，功至乃現。膏漬炷然，光明外遍。陽升律應，草木皆變。啟迪瘖瞽，惟吾大師。息言成教，舍法興悲。辰極不動，風波自移。境因心寂，道與人隨。杳然元默，湛入無為。性本非垢，雲何淨除！身心宴寂，大拯淪胥。內光無盡，萬境同如。甘露正味，琉璃妙器。遍施大千，無同無異。度未度者，化周緣備。道樹忽枯，涅槃時至。我無生滅，隨世因緣。吉祥殿上，應化諸天。寂寂靈塔，滔滔逝川。恒沙劫壞，智月常圓。
維唐天寶十二載九月二十九日，魯山令河南元公終於陸渾草堂，春秋五十九。服名節者，無不痛心。嗚呼！堂內有篇簡巾褐，枕履琴杖，簞瓢而已。堂下有接賓之位，孤甥受學之室。過是而往，無以送終。名高之士陸渾尉梁園喬潭，賻以清白之俸，遂其喪葬，以明月十二日，窆於所居南岡，禮也。公諱德秀，字紫芝，延州使君之子。後魏七葉，易為元，公其裔也。世有明哲，承而述之，幼挺全德，長為律度。神體和，氣貌融，視色知教，不言而信。《大易》之易簡，黃老之清淨，惟公備焉。延州即世之後，昆弟凋落，慈親羸老，無小無大，仰飴於公。及應府貢，如京師，不忍離親，躬負安輿，往複千里。以才行第一，進士登科。丁艱，聲動於心。既過苴枲，刺血畫佛像、寫經，以不貲之身，申罔極之報，食無鹽酪、居無爪翦者三年。先人未祔於兆，身迫當室，緘未忘之哀，參調求仕。銓試超等，補南和尉。黜陟使以至行上聞，授左龍武軍錄事，因墜傷足。樂正之憂，愀然滿容，以甥侄婚仕為念。授署魯山令，以痼疾不能趨拜，故後長吏僉以客禮待之。常獲盜未刑，屬濱山之鄉稱猛獸為害，盜請於庭曰：「感明府慈仁，願殺獸贖罪。」公哀而許焉，僚佐堅請，公無變慮。乃從破械縱之，盜果屍獸複命。吏人老幼，谘嗟震勤，發於庭宇，播於四鄰，則政化之行可知也。公自幼居貧，累服齊斬，故不及親在而娶。既孤之後，單獨終身，人或以絕後諭焉。對曰：「兄有息男，不曠先人之祀矣。」曆官俸祿，悉以經營葬祭、衣食孤遺。代下之日，柴車而返。南遊陸渾，考一畝之宅，發八笥之直，唯匹帛焉。居無扃鑰、牆藩之禁，達生齊物，從其所好。時屬歉歲，涉旬無煙，彈琴讀書，不改其樂。好事者攜酒食以饋之，陶陶然脫遺身世。涵泳道德，拔清塵而棲顥氣，中古以降，公無比焉。知我或希，晦而不耀故也。是宜為國老，更論道佐世，而羔雁不至，歿於空山，可勝慟耶！所著文章，根元極則《道演》，寄情性則《於薦於》，思善人則《禮詠》，多能而深則《廣吳公子觀樂》，曠達而妙則《現題》，窮於性命則《蹇士賦》，可謂與古同轍、自為名家者也。又其惡萬金之藏，鄙十卿之祿，富貴之辨，吾得其真。至哉元公！越軼古今，衝邃冥冥，純朗樸渾，範於生靈。凡與門人，吟慕遺風，諡曰文行先生，從古也。夫誄德銘功，厥義有三：上以簡神明，中以鋪光烈，下以聳示後人。斯文之作，由此誌也。其銘曰：
天地元醇，降為仁人。隱耀韜精，凝和葆神。道心元微，消息詘伸。載襲先猷，竭盡報親。貞玉白華，不緇不磷。縱翰祥風，蛻跡泥塵。今則已矣，及吾無身。仰德如在，瞻賢靡因。懷哉永思，泣涕銘雲。
