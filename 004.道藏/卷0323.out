某還，奉問，垂示報魯郡克捷，官軍乘勝，進取東平。捧對三複，實深兼慰。逋鬼稽誅，遂淹氣序，芟夷濟濮，陵虐洙泗。雖遊魂送死，所當翦滅，而命師授律，必俟英威。四郎挺雄烈之姿，荷專征之任。允文允武，終古罕儔；惟親惟賢，方今莫二。故能將士憤發，忠勇爭先，遺孽殄殆，隻輪不反。俾彼危城，蔚為強鎮，必將長驅許下，席卷浚郊。解滑台之圍，刷襄邑之恥，在是行矣。此皆明大夫善任才，而抑軍將之能用命也。豈徒咫尺汶陽，而久勞其師旅哉？遲企大捷，預寬憂負。天氣漸寒，伏惟尊體動止康勝。即日蒙免，末由拜覿，增以勤係。所調兵糧，事資軍國，唯力是視，曷敢差池？謹遣江陽令杜萬往諮稟。
違奉累月，伏增馳結。首冬漸寒，伏惟相公尊體動止康裕，敬想表妹珍儀、外甥休慰。時事孔棘，出於慮外。京邑傾淪，主上遷播，率土臣子，銜涕痛心。相公應期服務德，康濟危難，保翊聖躬，乂安社稷。勳逾曩昔，道貫前修，海隅蒼生，孰不幸這甚！況在舊故，榮庇特深。某自中州隔越，流播漢陰，遂至江左。淮南節度使召掌書記，兼補此官。羈窘之辰，幸忝俸祿。然任翰墨，罕參籌議，徒懷所見，莫獲申述。竊惟二京未複，祅氛方熾。靈武、太原，雖稱官軍甚盛，而兩河南北，無月不遭寇禍。頃者濮陽、東平，中都、郾城，相繼失守。靈昌、潁川，皆累戰之餘，今未解圍。上蔡、汝南，近又奔潰。虢王之鎮河南，亦有政刑，而百城饉乏，兵力未振。河北自六月不聞克捷，井陘路亦雲未通。河東、絳郡，複傳先陷。淮南、山北，境內賊壘，戶寡人貧，徵促弊竭，眾心危懼，莫有固誌。則兵食所資，獨江南兩道耳。
楚越之地，重山積阻，江湖浩漫。樂興、永嘉，南通嶺表，北至吳會，皆境瀕巨海。自古平日，常備不虞，中原或擾，不無盜賊為患。固宜察其要害，增以兵力，擢文武良材，以鎮捍之。先奉七月十五日敕，盛王當牧淮海。累遣迎候，尚仍在蜀。今副大使李中丞，華胄茂德，平時良守，清靜臨人，貪暴斂跡。雖古龔、黃、召、杜之化，無以先之。然與今時經略，頗不甚稱。所蒞謹守科條，愛惜府庫。江淮三十餘郡，僅徵兵二萬，已謂之勞人。將卒不相統攝，兵士未嚐訓練。淮左、江東三十餘郡，無一良二千石，豈惟不才，乃皆中人以下之不逮。其間敗衄，略難勝述。比者吳郡晉陵江東海陵諸界，已有草竊屯聚，保於洲島，剽掠村浦，為害日滋。若朝廷不時遣賢王，即就鎮求選博通宏略之士，以輔佐之，特許不計階次，超拔才雄，以居將守，倘一朝寇南侵，陵蹈淮涘，衝要闕繕完之備，甲兵無抗擊之利，江海餘孽，因而嘯聚，則長江之南，亦從此而大潰矣，複何觀釁虜庭、指日清蕩哉？
某雖不敏，嚐覽舊史，見古今成敗之策、江山陰易之勢多矣。忝職幕賓，言不見錄，長宵歎息，不覺飲淚。方思虞詡之任朝歌，見疑守將，古今一也。幸他日風塵，早辱惠愛。今雖卑賤，禮數懸絕，仰惟無大故則不棄之義，或當未賜疏擲耳。銜憤萬里，遠陳短見，亦惟相公留聽無忽。尚書房公、門下崔公，往不自意，並陳盛德一顧之末。然若非相公為小人貧賤之交，不敢輒申狂簡，輕冒抵觸。《書》不云乎，「三後葉心，同底於道」，亦何必人人別疏哉？在相公言之耳。親弟某乙，久在巡內，或垂記識。自多故以來，信問阻絕，酸心痛骨，未期一見。時維小人之承舊愛之故，惠提獎之私，非所敢望。如或假以公乘，使江淮獲一親集，死生骨肉，不勝幸甚！末由拜賀，無任下情，謹因賀赦使附狀不宣。蕭某頓首。
月日，應武藝超絕舉某乙謹上書侍郎公執事：某汝潁儒家子，先人以文至尚書郎。今仆不肖，持七尺之軀，蹶張角力，為裦衣者所不見禮。猶複決短策，希餘光，願以羸庇之形、忽微之氣、三寸之舌、百金之義，一朝而委諸執事。將納之耶？拒之耶？嗚呼！苟或拒之，士亦未易知也，試為執事言之。仆幼聞禮經，長習篇翰，多舉大略，不求微旨，且尤好史臣之言，自秦漢迄於周隋，馳乎千餘載間，天人秘理，軍國奇畫，皆耳剽其論，而為文未嚐不喜潤色。求官乃拙，莫能進取，顧人事所先，則天資所闕。雖欲從士大夫之後，高談抵掌，取當代名，其不可得也審矣。然每讀太史公書，竊慕穰苴、樂生之高義，常願一寘戎車之殿，指麾部分，為天子幹城。近臣不知，明主未識，從欲奮決，孰為引致？嗟乎！使古之二子，複與仆同時於今，雖有敗晉強燕之謀，亦不能自達也明矣！所謂論幹戈於揖讓之代則悖者，信哉！是以傴僂其形，慚沮其色，與披堅執銳之伍，以馳逐擊刺為容。雖欲恥之，其可得已？侍郎亦不可謂仆無學而輕之。今聖主居安慮危，有備無患。以侍郎為深寄，故專任簡稽之司，豈不欲旁求爪牙、式遏寇虐？故將七擒是擇，寧止百中為奇？則孫子之謀，長於減灶；杜侯之力，曾不跨鞍？蓋古之有善陣不戰者，未聞以投石拔棘為全軍也。侍郎懋袞之後，為善是學，朝稱偉才，物飽宏議，固當纘韋平之業，為社稷之臣。使小人得馳驅下風，計畫見用，比蕭何、韓信之事，顧不美乎？侍郎必不以仆為狂，使待罪末品，參一旅之長，受偏師之任，羽書狎至，烽火交馳，察以時候，占其氣物，標利害之形，相山澤之險，乍聚乍散，一陰一陽，飆馳雷動，千變萬化，使兵不血刃，勢如川。與夫搴一旗，斬一卒，崎嶇行陣之末，以徼賞求名者，何其遠歟！如或人非廢言，事有可驗，又得出疆場之外，奉咫尺之書，因宜料敵，隨事制變，使千古忠臣之節，凜然複存。則蘇武虜中，尚能齧雪；傅生幕下，必斬樓蘭。此亦一奇也，侍郎又不可謂仆大言而疑之。以侍郎有卓立傑出之姿，虛心待士，貴不驕物，故小人越上下之分，持得失之端，私布之於侍郎，期不以眾人見遇也。侍郎用仆亦今日，否亦今日，屈伸待命，惟所進退。某再拜。
某白：臨清傳馬子遠至昌樂奉問及。亦既披緘，慰慘交集。幸甚幸甚！亡友存日，側聞緒言。以其先門在殯，舊塋未祔，將事啟卜，指用早秋。見托不才，俾述銘誌。手草行狀，遺本猶存。豈期遠日未臨，長夜俄遘？埋追遠之純心，受終天之永酷。幽冥憤歎，豈其可言！南陽王公，聞而傷之，近齎錢二萬，以濟所欲。兄又不以人廢言，克申後意。則不腆之作，刊就有期；既往之魂，瞑目無悔。存歿所荷，非二公而誰？然後知燕王無以矜其市骨、魏妾不獨申其結草矣。辭奉日遠，係積難任，惟珍重。因還騎不宣。某再拜。
月日，潁川男子蕭穎士，敢複書於京兆韋夫子足下：嗟乎！事有勇於昔聞而怯於今見，有求之累月而棄之一言。其勇於昔聞而怯於今見者，固見之不厭其成也；求之累月而棄之一言者，固言之未通其情也。難進為誌士之節，知音實盛名之選，可不謂難哉？必也道不磷於進取之幾，交可判於言談之分，雅心特達、中義不回者能之。由是而其來也必審於幾，其去也必揆於分。鳥能擇木，木不能擇鳥。離合是非之跡，在主不在客。則仆之所以怯，乃足下之所以難也。嗚呼！將見不見，聞不聞，惟難。仆所以盤桓顧望，且累月焉，惜知音之至希、一絕不再也。泳然不謁，幸不怪乎？仆家業山東，非舉選時，不至三輔。而倏來忽往，亦已再三。一昨遇謝官，乃不知門下省與朝堂所在。足下試以此等事相對，豈輕於進退者耶？而願托深期，積有年矣。幼小日曾竊窺足下所著《兩京新記》，長來追思，實為善作人。所知殷晉，亟接清言，仆幸因之，飽於餘論，思心諫遲，（疑）以日為年。頃數歲前，足下新除吏部郎中，時曾與都省之間昧然一謁，足下亦頗垂顧接，而今得無忘耶？豈或念此，便謂仆為輕於造詣者也？仆往時之舉，誠複輕率，然自足下，則有固求而不至者焉？足下誠問仆於衡軸諸公，必知未有一人言仆造其門矣。以正月二十五日至自東京，參後迨茲，遽承足下屢垂訪引。又賢弟曾一陪宴席，貴婿徐子，舊所交歡，豈不足假延譽於門庭、披舊積於心腑耶？何曩之不能往也如此？所謂勇於昔聞而怯於今見者矣！仰惟足下旁求百氏，獨步當朝，抑揚鑒戒，時難與擬。自甫登清貫，垂二十年。更事既多，閱人不少，尚能紆回雅慮，辱在小人。勤勤懇懇，至於數四，何其異也？方今運偶休命，賢才至眾，龍門之下，躍鱗所萃，豈複吹噓眄睞之地，尚微一蕭茂挺乎？雖足下惠顧轉深，而仆愈自疑也，未知足下設何禮以接之？竊觀今之文人，雅操大缺，內不能自強於已，外有以求譽於時，籧篨闒茸，人望口氣，謂其高位必以援登，芳聲要以用致。而當路者既不能人人有許、郭之見，亦因依左右，惑而容之。由斯而達，十倍八九，翕翕闐闐而忘返。致令待士者不能備其禮，懷才者無以表其誠。混淆委翳，良足歎也。亦知足下爰自諸生，早雲峻拔，策名從仕，清標有素，世所希也。而時事共然，頹風一扇，詎知來者有貞純之士，得無係累於流俗乎？仆褊介自持，粗疏浸久，平生峻節，未嚐屈下。恐足下尚以為風塵之士，名位不侔，行言致迕，音容便阻。則麋鹿雖微，欲服之轅軛，且必異於騏驥矣，挺而走險，何公之門不可曳長裾乎？此所謂求之累月而棄之一言也。足下名卿之孫，相門自出，妙年籍甚，寵駕時賢，俯仰周旋，故己在雲霄之上。而仆汝潁之間，一後生耳，不知足下何從而見訪耶？高命驟臨，怪歎無寘，竊為重之。忽記往年奉詣時，足下云：「孫大所言第一進士，子則其人。」不肖誠愧孫公之過談、足下誤聽，然尚恐足下正由此見知。苟曰其然，則足下未知之也。嗟夫！漢❥有言曰：「公知其一，未知其二。」此言雖大，可以喻小，若孫考功之於仆，可謂知其一也，深矣！可不忘矣！然其所未知者，乃三四不啻，豈一二而已哉？慎子有言：「以離朱之明，視秋毫之末於百步之外。」視水一尺，則不能見其淺深，何則？所賦者異也。曩時與孫考功無裏閈交遊之知、親朋推薦之分，勢懸望阻，聲塵不接。躡無情之路，回必斷之明，懷恩下隔於至公，而見遇盡關於薄技。則是仆詞策之知已，非心期之知已，故曰可謂知其一也。丈夫生遇昇平時，自為文儒士，縱不能公卿坐取，助人主視聽，致俗雍熙，遺名竹帛，尚應優遊道術，以名教為已任，著一家之言，垂沮勸之益，此其道也。豈直以辭場策試，一第聲名，為知己相期之分耶？若由此見知，仆不才者，幸嚐遇賞於孫氏。瑣瑣之文，何足枉二賢深顧哉？足下蘊邱明之恥，資董狐之良，載筆延閣，職司國史。誠朝之得人，竊為足下重之，斯未易任也，亦知足下懷獨見之明，後來諸生，固無借其一字。然受金於呂氏之藏者，不可謂之秦無人矣。仆不意，少有此癖，心存目想，行已十年。時命不貸，所懷莫就。而朋從之間，或謬見稱說，亦何知足下不緣此見訪耶？苟曰其然，則仆心期之知已，未始或移於足下矣？非曰能爾，敢事當仁。何者？仆私心自料，亦已熟矣。今朝野之際，文場至廣，掞藻飛聲，森然林植。必也扣精微於賞鑒之府，稽折中於序述之科，如仆料得足下門而入者寡矣。仆不敏，竊嚐自以為升足下堂，而未入於室也，但足下未深知耳。仆與足下，無世業通家之舊。屈伸之際，仆輒預舒慘焉，聲同氣感，不知其所以然也。夫司業古成均之貳，學政是循，國風伊始，先哲王之所以導人敏德、謀猷長世者，曷嚐不就學校而本風化耶？梁代劉嗣芳，自尚書左丞除國子博士，於時物議，以為妙選。近高宗朝，樂安孫公，以宰臣之重，再轉此官。朝廷素望，初不點缺，斯尚學尊儒之道也。今來擢用，此塗稍革，必當由憲台而遷會府，典綸誥而掌銓衡。一履學官，便為屏棄，雖不足以斷賢才通塞之路，而常情積習，可不謂然乎？頃在洛中，聞足下初出南宮，仆惕然不樂，尋知足下載司東觀，又翻然以喜。王綏有言：「國寶雖不我知，我自知國寶。」此之謂也。夫人生相知，亦有運命。在仆素誠乃命爾，足下果惠而訪之，豈人事也？以足下陵戾青冥，漸漬恩渥，雍容壁沼之觀，耀映石渠之府，而屈伸小數，仆尚預其慘舒。況乎淪厭盛時，悲涼壯歲，宿心有在，得不為先達論乎？臨書耿歎，不知自己，惟足下實深諒之。今請以一世浮沈之端、一身能否之效，從始至末，仰訴知音。言而不應，命之極也。仆南遷士族，有梁支孫。係祖司徒鄱陽忠烈王，追蹤二南，邁德荊郢。有子四十人，俾侯錫社，入卿出牧，且忠且賢，終始梁代。第三子侍中懿惠侯，大同中以信武將軍都督北兗州，緣淮南軍，遺愛在人，詔學士謝蘭撰德政碑文。長子山陰侯，儒術精博，世有盛名。隋代山陰第十一弟常侍君，才標清峻，見崔子發《齊糾》、陽玠著《談藪》，亦稱俊爽而有才辯。隋開皇中，徵為東宮學士，謝病免。少子零陵通守，以再從侄齊王諮議府君為後，則小人曾王父。本則惠侯第十七弟太尉宜豐侯之後，太子太保梁安公之孫。宜豐有忠孝大節，見稱梁季，跡光五史，分載《南》、《北》。安公以前代宿德，再綰台傅於義寧、武德之間。同堂兄弟，百有數十，自梁涉唐，多著名跡。終古蕃盛，莫之與比。貞觀之後，群從彫零；垂拱以來，無複大位。越敬王之圓匡複也，王父實預其謀，擯身江海，不臣武氏，舊業邠岐，一朝瓦解。內弟琅邪王仁簡標列傳讚，備昭事跡。家君子少丁家難，辛苦百罹。事繼親，長異母弟，育孤侄，以孝友聞於姻族。仆生於汝潁，幼而苦貧，孜孜強學，業成冠歲。射策甲科，見稱朝右。當此之時，為奮筆飛鸞鳳，摛論吐雲煙，明主可正議而幹，群公可長揖而見。何言日損一日，年貶一年，蹉跎半紀，乃殊方一下吏耳？興言念此，不覺氣之交胸。從來事業，複何所用？未可為不知已者論也。仆平生屬文，格不近俗，凡所擬議，必希古人，魏晉以來，未嚐留意。又況區區咫尺之判，曷足牽丈夫壯誌哉？而時議喧喧，輒複見數，亦嚐標獎恩於銓庭，振塵聲於輦下。而今拙句尚在人口，已雲再矣，複何補於淪棄耶？嗟乎！以苗侍郎之至公待物，以仆之直道幹時，取舍之端，理關於一試。由來賞待，亦云乎不薄，而壯年誌氣，盡此一行。時耶？命耶？若此之甚也！又溺誌著書，放心前史，乍窺律令，無殊桎梏。使終身學此，未知得時。用茲措足，寧逃罪戾？髮膚不毀，豈若是也？惟疾之憂，寧逃罪乎？仆從來宦情，素自落薄，撫躬量力，棲心有限。假使因緣會遇，躬力康衢，正應陪侍從近臣之列，以箴規諷譎為事。進足以獻替明君，退足以潤色鴻業。決不能作擒奸摘伏，以吏能自達耳。況乎累土之漸，升天無階。自經窘蹙，千端萬緒，方欲議一官之資，勤曆政之效。信茲課最，跂彼京畿，不二十年，未免斯厄。舉足踏坑穽，揮手掛網羅，摧折庭臣之威，喧呶卒伍之役。舍長用短，雖智何為？安見鼓鍾可樂，便將饗爰居以愁也？近日見苗侍郎，乃云：「以子文章，非文章才所及。異時大用，不係於此得。會當再發，方成一舉。」嗟夫！以文體為言則爾，而一身自卜，且又不然。何者？仆向時之試，非不工也；苗公之言，非不知也。以得便之試，逢見知之言，詞殫理極，卒孤始望。自茲以外，更安可料哉？
仆有識以來，寡於嗜好，經術之外，略不嬰心。幼年方小學時，受《論語》、《尚書》，雖未能究解精微，而依說與今不異。由是心開意適，日誦千有餘言。榎楚之威，不曾及體。有時疲頓，即聊自止息，不過臨池水、視遊魚耳。頃來誌若轉不耐煩，觀圍棋，讀八分書，亦憤悶。除經史、《老》、《莊》之玩，所未忘者，有碧天秋霽，風琴夜彈，良朋合坐，茶茗間進，評古賢，論釋典。已又酒性不多，涓滴輒醉。適情緩飲，則樂在終席。雖體氣薰薰，實如困憊，而中心醒悟，了無惑焉。常時知故，以此見寡。三杯之餘，則任意縱誕。就閑窗或屏風間，曲肱岸幘，怡然自處。或經過廣座稠人之中，綺筵四匝，珍羞盈品，爽心翻然，有時閣箸。若乃筆歌亂奏，繼以舉白，博奕樗蒲，呼梟爭道，優姬豔伎，喧雜左右，易貌變聲，千態萬曲，即答然氣盡，無所覺知。心識低佪，魂動神撓，但思臨長風一大叫耳。雖複卻昭子之驚楚奏、夏仲禦之逃越巫，何以加之？一行郡邑，誌尚都沮，事與好相背，責與悶相成。寮列不諳，悉異之。又以為務恃文詞，傲弄當世，同聲悉疾，何地自容，可歎息也。直性褊中，少所容忍，於心不愜，未曾勉強。昔常話文章得失，論姓氏臧否，忤人雅意，累悔無及。友生邵軫，深以為言。四五年來，絕無此過，終朝杜口，不複發端。偶然見問，則率意便答，必不能矯情飾理，雷同取合。而今世風流，見異者眾，雖三五至交，才名久著，一參名理，俄然楚越。而州縣之禮，舍義重權，小人跨躡，便成簡倨。卑身下氣，已自不堪，詞色之端，更求附會。守初心則嫌猜頓起，將任節則操履全乖。丈夫行已三十年，讀書數千卷，尚不能揣摩捭闔，取權豪意旨，況複終年怏怏，折腰於掾吏之下哉？古者左史記事，右史記言。記事者《春秋經》，記言者《尚書》是也。周德既衰，史官失守。孔聖斷唐虞以下，刪帝王之書，因《魯史記》而作《春秋》，托微詞以示裦貶。全身遠害之道博，徵惡勸善之功大。韓宣子見之曰：「周禮盡在魯矣！吾乃今知周公之德，與周之所以王也。」有漢之興，舊章頓革。馬遷唱其始，班固揚其風，《紀》、《傳》平分，《表》、《誌》區別。其文複而雜，其體漫而疏，事同舉措，言殊卷帙。首末不足以振綱維，支條適足以助繁亂，於是聖明之筆削、裦貶之文廢矣。後進因循，學猶不及，竟增泛博，彌敦簡要，其迷固久，非可一二言也。仆不揆，顧嚐有誌焉，思欲依魯史編年，著《曆代通典》。起於漢元十月，終於義寧二年，約而刪之，勒成百卷。應正數者，舉年以係代；分土宇者，附月以表年。於《左氏》取其文，《穀梁》師其簡，《公羊》得其覈，綜三傳之能事，標一字以舉凡。扶孔、左而中興，黜遷、固為放命。昔荀仲豫、袁彥伯二賢，亦嚐筆削紀年，裁成《兩漢》。晉代則孫安國編次《南》、《北》，迄穆帝之終。其道鸞、鑿齒，幾原、叔庠，繼踵於宋齊之間矣。梁武烈太子以弱冠之年，早事刪錄，雜諸家之說，著《三十家春秋》。泰清之季，金陵板蕩，元帝嗣興，乘輿不複，東台典籍，悉上荊州。及郢都淪喪，焚燒略盡，史策遺逸，散在人間，同原異流，十家俱起，而究終始一氏，則何、劉二典存焉。《陳紀》裁於野王，《齊誌》創於君樊。蔡學士集江陵故事，撰《後梁春秋》。隋季有《後略》一家，亦行於世。秦趙涼諸國，亦有得而稱。元魏及周，無聞焉爾。自漢元卒於大業，斯運驟遷，史籍填委，編年之作，亦往往而聞。其間體裁，非無優劣，終未能摧漢臣僭偽之鋒、接《魯論》之緒。附庸班、範，曾何足雲？雄铓獨斷，抑非諸君子之事也？誠智小謀大，綆短汲深，加之數年，可以集事。嚐願得秘書省一官，登蓬萊，閱典籍，冀三四年內，絕筆之秋，使孟浪之談，一朝見信。寧不知立身有百行、立命非一途，豈必係心翰墨，為將來不朽之事也？夫太上立德，其次立功，其次立言；立言者乃不朽之末耳。然則古之終年著述者，亦已知之。心有所存，正爾不能自己也，豈求見重於千載耶？校理是司，於今絕望，刊削之誌事，即都損矣。聖朝官人，宜求稱職，使道皆適務，時無棄能，何須銓衡枉分如此？仆以三月二十六日拜謝闕庭，邇來凡四十餘日，正以足下之故，未便東行，久不能斷夫人與不見於胸中，由此致淹泊耳。幸足下勿謂仆為後輩一生，聞其小有所知，但欲輕一召來，試觀其談說也。仆遇於足下，豈徒伯喈、王粲之嘉會、子產、延陵之吻合耶？雖數百年外，邈爾相望，亦不為遼闊也。況契心期於府仰之頃，得不重哉？仆從來綴文，略不苦思，惟專心舊史，企望有成，不複能以他人手筆，冀流傳於人世，所以援毫襞紙，見推疾速。自今月五日始作書，首末千餘言，經半旬乃就，加之筆劄，斯亦勤矣。誠知殊翦截之清詞，長謬悠之曼說，然苟非足下，安能有此課之善？士之托於知已，恨鬱悒而無所申，非必求利也。計足下之年，應長仆二十許，歲亦已懸矣，而才名位望之隔，則又可知，所不間於夙期者道耳。足下本以道垂訪，小人亦以道自謀，故此書之禮，過於慢易，成足下之高耳。苟道之不著，而名位是務，足下之趨風者多，豈惟一蕭茂挺？小人之受侮亦眾，豈獨一韋夫子乎？足下必不以為狂，而亮其誌，越絆拘之常禮，頓風流之雅躅，乘躡履之遇，展傾蓋之歡，則重賜一書，猥答誠貺。既奔足下不暇，豈敢差池？若文不足徵，道未相借，請見還此本，謹俟燒焚。無為輕置蓋瓿，使識者一窺齊楚交失，非古之君子退人有禮之道也。雜詩五首，謹以奉投，聊用代情，不近文律耳。穎士再拜。
朝得書為正不佳，又前意已決，難作移改，是以又不報。吾素誌疏野，平時尚不求仕進，況今豈徼榮祿哉？前赴牒追者，蓋為三道重權，冀以疇昔厚眷，計議獲申，惟薦群才，庶其裨益。今既一言不見預，一士薦不行，方複規求一中下郡佐，而利其祿秩，豈在意耶？況馬墜所傷，全未平複。方恐便廢，自是棄人。十既不足采，而加此疾苦，更不複力強耳。韋二十五與弟昨言，中丞必須相然始下筆。才非樂生，不望擁篲，誌力弊困，未堪詣府，日日如斯，與斷莫定。來中丞便至責其違闕，乃罪不可料，何負使司，作此相陷？古人有言：「冠一免，豈可複加於首？」吾計決矣，之死矢靡懼，弟無惑焉。再申意二十五官，無為咄咄見逼也，為胸中最傷心。力甚弱，書數行，便不能仰視。昔不因子致跌❥交遊早識中丞。今海內未靜之秋，加之患疾傷損，不蒙恩恤，過秋羈迫，亦知命矣！籲何道哉？
某惶恐叩頭使君公節下：小人以蹇淺之姿，承命下吏，常懼罪戾，仰負仁明。勵茲駑拙，兢惕不暇，安敢謬持文翰，祗冒府庭？濫巴之末音，覬牙曠之清聽，豈惟取笑僚友？知其不然，故亦退慚虛薄，非所敢望。今則沒階屏氣，心膽戰越，竊有短詞，願聞於節下執事者。理或至切，情所不堪，誠以仁賢措心，名教有地，敢布四體，伏惟明公圖之。某家自周、齊，業傳清白，先人以文學政事任尚書郎。門緒不昌，幼集荼蓼。《詩》、《禮》之訓，繈褓無追；顧複之恩，縞練仍失。顧瞻兄弟，童丱五人，所不隕滅，實同形影。少賴餘蔭，免從庶役。或以進士，或以明經，二紀於茲，畢參官序。雖青紫之望，有限登天，而箕裘之業，幸微墜地。豈圖家不悔禍、釁罰仍鍾？累年以來，凶險薦至。兩兄一弟，殂謝連及，孀孤空室，苫蓋在庭。故不忍聞，今在備見。誠宜泣血私第，移疾公門，胡複心顏，以冀榮遇？所不爾者，亦惟明公哀之。重以諸侄藐然，三喪在殯，邱封未兆，凍餒是虞，匪伊薄祿，雲何取濟？今歲時獲便，龜策告從，此月之交，計發嵩汝。季弟傭官，越在東吳，千里而遙，三月不至。興言主辦，舍某而誰？感念存亡，觸目纏迫。《詩》不云乎，「死喪之威，兄弟孔懷。」《禮》亦有之：「祖於庭，葬於墓，所以即遠也。」人道之終，此日而畢。天倫宗戚，豈可輕忘？守官次則情理頓虧，越私哀則簡書是懼。龍鍾荼苦，畢備於茲。伏惟明公嚐以雅望忠誠，弼諧聖政，朝廷故事，台閣式瞻，仁恕之風，被於列郡。儻或窮誠見遇，微物感通，許以假歸，申其永慕，生死骨肉，實賴明恩。所不敢言，斯豈獲已？況宛葉汝潁，密邇山川，往複之期，旬日以冀，奔走之事，豈乏差池？某頓首謹言。
昔建安中，魏文為王太子，與朋友諸彥，有南皮之遊。颺鳴葭，浮甘瓜，清泉奫淪，千古一色，此城隅托勝之舊也。由小而方大，則貴賤之權可齊；以今而喻古，則風流之事不易。矧乃日清明，時升平，庶阜海濱之利，謳吟動齊右之曲，亦明代一方之樂也。邑宰東海徐君，洎英僚二三，皆人傑秀出，吏能高視。郊驛繼當時之歡，濠梁重莊叟之興。相與矯翠帟，騰清波，紅妝屢舞，綠醑徐進。管絲迎風以響亮，士女環岸而攢雜，可以娛聖澤、表人和也。層城景移，碧潭陰起，蕩暄妍之氣色，縱魚鳥之遊泳。其思夫闕塞崇崒，昆池清泠，關河千里，帝京不見，斯興情之極致也。爰命墨客，紀他鄉之勝事雲爾。
聖後欽明天工，湣恤人瘼，罷前監郡，仍昔按部，其為寄也大焉！若乃池梁虛，城浚都，舳艫萬里，闤闠千室，通邑之尢也。東至於河，西至於海，亙長淮麵彌甸服，方域之雄也。牧守之任，循良之選，豈易人哉？今茲春歲聿旱，人谘荒歉，朝廷慮東方之耗斁也，慎簡大賢而臨蒞之。明詔乃下，俾钜鹿守李公往焉。亦既褰帷，零雨其祁，矜人蔭庥，貴糴日衰，被青徐而周袞豫，有政刑矣。已而襄國士女，結去思之怨。大君湣然，又命公族之良前文部侍郎東陽繼焉。擅文儒之俊，所以司綸乾、兼銓尺矣；韞戎略之權，所以參簡稽、貳麾節矣。登朝而備履清貫，出守而再踐名邦。其鎮撫斯境，式慰饑渴，宜矣！秋九月，钜鹿舟輿次於是都，明使君客焉。懿夫尊卑有序，敦晉鄭之好；前後斯謠，美召杜之德。溫溫二公，善可知焉。越三日，宴集於南亭，具水嬉也。出層城，橫通川，回環裏閭，曠望郊廛。抑抑威儀，徒馭如馳，人導馬隨，以至於蓬池。矯翠帟，登畫鷁，揖讓有禮，獻酬無斁。威哉赫乎！方伯所以饗邦君也。爾乃洲島回互，林亭蓊鬱，天海清平，豁若萬頃，澄湛乎其間。紅蕖照灼，綠菱搖漾，淺草細萍，往往藂生。邀魚舟，望白鳥，江湖勝勢，去去非遠。既而涉則在岸，泛則在流，珍羞間海陸之錯，妙舞應荊吳之奏，參差逶迤，笑語忘疲，亦千古一時也。晚林未疏，隄草更綠，輕雨泛灑，微風清潤，溯洄淪漸，終日夕焉。二公喜昇平生至樂，歡然有命賦詩。客有欣遇二府，簉賓筵之末，從事斯文，爰操簡請同賦四韻，嗣於《國風》之後焉。
吾族旭也，洵美有聲。夫蒸蒸者行之能，翼翼者體之敬；工文足以標絕唱，深識足以剖群疑。兼而備焉，實為難者。意其培積風之力，駭絕電之姿，從東道以載馳，去南溟而一息。此其分也。係明代擇人，宜乎？盡能，使輪轅當曲直之適，鑿枘靡圓方之歎，則宏綱舉而浮議息矣。以吾弟不羈之才，逢聖君如渴之日，而徵求章句，見遺甲乙，是猶籠鸑鷟、絆騰黃，望遼廓權奇，其可得也？吾聞諸君子非無位之患，惟立身實難。今爾有是才，居是屈，能卷舒其道，喜慍不形，又其衝融坦蕩，莫可得而窺也。不然，書未十獻，歲未二毛，道非捭闔，交無薦寵，而雄雖先進，歎甚後時，何哉？論者以為人之望也。仲春二月，東京千里，之子往矣，薄言旋歸。賦詩而寵別者，皆上國之選，莫不銜憤屑涕，抗詞悲歌，吾乃知道術親而然諾重也。況乎西遷而五陵是宅，南渡而二曹其昌，居宋有摯疇之姻，在周為魯衛之國。曾是共祖，不待馮商之言；已為路人，未處陶生之歎。今也於邁，如何勿思？《詩》不云乎，「凡今之人，莫如兄弟」。不廢急難之謂也。
禊，逸禮也，《鄭風》有之。蓋取諸勾萌發達，陽景敷煦，握芳蘭，臨清川，乘和蠲潔，用徼介祉，厥義存矣。晉氏中朝，始參燕胥之樂。江右宋齊，又間以文詠。風流遂遠，鬱為盛集焉。若夫華林曲水，萬乘之降也；蘭亭激湍，專城之踐也。而方伯之歡，未始前聞，以侔乎今辰。粵天寶乙未，暮春三月，河南連帥領陳留守李公，以政成務簡，方國多暇，率府郡佐吏、二三賓客，帳飲於蓬池，備祓除之禮也。梁有蓬池上矣，前迄溵潁，右彙郛邑，渺瀰淪漣，蕩日澄天，舟楫是臨，泛波景從。其左則遙原縈屬，崇岡傑竦，嘉卉異芳，雜樹連青，即為台亭，登眺斯在。爾乃郡曹頒鏹以給費，縣吏領徒而修頓，先夕以定議，詰朝而集事。是日方牧乃擁車徒，曳旌旃，卯出乎北牖，辰濟乎南川。匪疾匪閑，翼翼闐闐，以稅駕於東焉。然後降春流，颺彩舟，羽觴芳羞，緩舞清謳。援青蘋，駭紫鱗，回環中汀，緬望南津。飫於已，酣於未，歌樂隻，賦既醉。坐闌而靡怠，日入而未闋，陶陶乎有以表勝境佳辰之具美。名公好事之厚意，下客不敏，聞於前載曰：「夫德洽禮成，則詠歌係之。」梁故魏也，請皆賦詩誌焉。
