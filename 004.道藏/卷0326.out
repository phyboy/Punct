君諱某，字某。其先奚仲之後，於商為上卿，世有功烈於諸侯，氏則任鬱為著族。後有官於京兆者，子孫因家焉，今為萬年縣人也。遠祖某，漢河東太守；曾祖某，周清河太守，光複舊職，異世而同符。祖某，隋梁州南鄭縣令；父某，皇石州離石縣令，不墜象賢，一門而二鳧舄。皆為政以德，遺愛在人。能高其門，必有興者，雖不當代，果生達人。君離石府君之第某子也，膺一賢之期，鍾累葉之善。忠孝自得，稟乎天姿，詩禮輔成，潤以庭訓。文含四始，雕蟲之技附庸；武有七德，啼猿之術居外。明經者皓首，弱歲成儒；達法者腐{辰肉}，端居曉吏。以鄉貢明經擢第，解褐益州新都尉。居無何，丁母憂。廬以長號，淚少於血，杖而後起，骨餘於形。彈琴不成，從先王之禮；捧筐便慟，有終身之哀。服闋，授左金吾衛兵曹參軍，轉左衛錄事參軍，又遷右豹韜衛長史。王樂為用，率武夫以扞城；人愛其才，稱君子之為衛。方將冠章甫之冠，衣逢掖之衣，奏議雲台，論政赤墀。一見天子，必為之前席；三說大臣，必為之解印。若端委以相六合，盡宅心於帝庭；授鉞以董八蠻，可傳首於魏闕。然後掛冠東郡，拂衣五湖，高蹈煙虹，笑謝珪組。天命不祐，沮我良策。春秋若干，以某年月日，寢疾卒於永興裏第。某年月日，葬於京兆神禾原，禮也。嗣子曰某，善繼先誌，克成厥家，多藝多才，安英實選。匪❥實寶，十城之價；不以力聞，萬夫之敵。命同禦座，漢帝以恩待故人；超將中軍，先軫以才登元帥。以某年月日從駕竭五陵，天子若曰：「自古明王因心，以孝待人，由已以施物，故休戚共，憂樂同也。其贈羽林將軍任某父拿持節丹州諸軍事丹州刺史。」敬其事則命以始，寵其身以及其親。明主所以盡心，忠臣所以盡力。故羊舌職悅是賞也，陳力異代，官成聖朝。修文下泉，名在天爵。前賢陰德，雖貽慶於後昆；嗣子揚名，乃大顯於先父。養則致樂，沒而有稱。昔也為士，享唯將軍之食；今則典邦，葬亦諸侯之禮。皇帝命之，太史書之，報昊天之恩，曾舉世未有。豈與夫手樹行檟，躬廬長鬆，負土成墳，傭身以葬，匹夫之孝，同年而語哉？君少有大略，長而能賢，安於仁，樂於善，厚生以儉，守智以愚。視事所及，筆研盈庭，其力文也，容膝之外；圖書滿屋，其嗜學也。八體之能，右軍曾未知翰；五弦之妙，中散何擅於琴。以禮庇身，以清守官，惟邦之彥，惟國之翰。夫人河東裴氏，始以某為光祿也，封河東郡君。及是，又贈河東郡太君。子之忠，由母之教，母以子貴，不亦宜乎？司文者執簡以往，刊石旌德。其詞曰：
薛侯之裔兮，代濟其美，不隕其名。是生碩德兮為世作程，忠不祐、孝不福兮早謝休名。身為士兮子為卿，大將羽林兮統天兵。天子寵兮為崇榮，贈我武符兮賜我專城。青松寂寂兮晝無人聲，狗不吠兮雞不鳴。蒼茫千古兮孰雲旌，賴孝子兮揚音英。
坑七族而不顧，赴五鼎而如歸，狥千載之名，輕一朝之命，烈士之勇也。隱身流涕，獄急不見，南冠而縶，遜詞以免，北風忽起，刎頸送君，智士之勇也。種族其家，則廢先君之嗣；戮辱及室，則累天子之姻。非苟免以全其生，思得當有以報漢，棄身為餌，俛首入橐，偽就以亂其謀，佯愚以折其僭。謝安伺桓溫之亟，蔡邕制董卓之邪，然後吞藥自裁，嘔血而死，仁者之勇；夫子為之。公諱斌，字某，京兆杜陵人也。昔豕韋氏主盟於商，後扶陽侯重世相漢。高祖孝寬，周大司空鄖國公；曾祖津，陵州刺史壽光縣男；祖琬，成州刺史；父安石，左僕射郇國公，諡文貞，並勳德茂著，史牒詳焉。公即文貞公之仲子也。初以宰相子，弁髦署吏，抱拜授封。加朝散大夫，封平樂郡公，累拜某官。丁文貞公憂，又丁某國夫人憂。無容顧禮，殆不勝喪，終身之痛，歷稔猶毀。幼無童心，長積純氣，抱其天素，立於人紀。先聖微言，宿儒未辨，貫穿精義，總括旁說。文言蔚於輿表，筆態乇於力外。《子虛》、《上林》，敢云雄似；《黃庭》、《團扇》，方議雁行。鶴氅乏姿，羊車奪映。會選公婿，詔婚王室，天家焜耀，獨任素風。時論勝踴，宜在右職，乃拜中書舍人。動翔鳳之詠，啟迪古詩；下流水之書，敦崇雅誥。轉太常少卿。六宗九奏，悉具其儀；天神地祇，可得而禮。俄入覲，累貶巴陵太守，稍遷壽春太守，又遷臨汝太守。其理務教訓，其政尚寬簡。謂其敘在六官，又踐三事。疇谘帝載，必歌九功之德；式和人則，必復三代之英。天子避其用親，奸臣惡其異己。馮衍竟廢，揚雄不遷，抑古人而有之，何夫子之命也？逆賊安祿山，吠堯之犬，驅彼六騾；憑武之狐，猶威百獸。藉天子之寵，稱天子之官，徵天子之兵，逆天子之命。始反幽薊，稍逼溫洛，云誅君側，尚惑人心。列郡無備，百司安堵，變折衝為賊矣，兼法令而盜之。將逃者已落彀中，謝病者先之死地。密布羅網，遙施陷穽，舉足便趺，奮飛即掛。智不能自謀，勇無所致力。賊使其騎，劫之以兵，署之以職，以孥為質，遣吏挾行。公潰其腹心，候其間隙，義覆元惡，以雪大恥。嗚呼！上京既駭，法駕大遷。天地不仁，穀洛方鬥，鑿齒入骨，磨牙食人。君子為投檻之猨，小臣若喪家之狗。偽疾將遁，以猜見囚，久飲不入者一旬，穢溺不離者十月。白刃臨者四至，赤棒守者五人，刀環築口，戟枝義頸，縛送賊庭。實賴天幸，上帝不降罪疾，逆賊恫瘝在身，無暇戮人，自憂為厲。公哀予微節，私予以誠，推食飯我，致館休我。畢今日歡，泣數行下，示予佩玦，斫手長籲。座客更衣，附耳而語，指其心曰：「積憤攻中，流痛成疾，蝟不見戮專車之骨，梟枕鼓之頭，焚骸四衢，然臍三日。見子而死，知予此心。」言之明日而卒，某年月日，絕於洛陽某之私第。以某月日返葬於某原，禮也。皇帝中興，悲憐其意，下詔裦美，贈秘書監，天下之人謂之賞不失德矣。公敦穆孝友，明允篤誠，高居化源，濡跡物軌。元昆曰陟，伯與仲居，愛之欲無方，視之若不足。薄其私而厚其室，抑謙已而讓其名。故有靈芝聳蓋，嘉木連理，時人以為孝悌之祥，而公昆季謙而不以聞。維稚弱之契，晚年彌篤。吾實知之能言者，乃為銘曰：（銘亡）
夫為政以德，必世而後仁；齊人以刑，苟免而無恥。則刑禁者難久，百年安可勝殘；德化者效遲，三載如何考績。刑以助德，猛以濟寬，期月政成，成而不朽者，惟公能之。公名耀卿，字渙之，河東聞喜人也。益為帝虞，實相帝舜，非子其胄，而邑諸裴。在漢者為水衡，在魏者守代郡。十三代祖徽，魏益、豫、雍、袞、徐五州刺史、蘭陵武公，源於大賢，派以俊德，世濟其美，不隕其名矣。曾祖正，隋散騎常侍、長平郡讚理。祖昚，皇朝洛南、南鄭二縣令。著族斯茂，衣冠未敢爭雄；繼世皆賢，英彥無出其右。故有常侍縣君，遞輝迭英。父守真，太常博士、判駕部夏官員外、今上楚王府諮議參軍、邠、寧二州刺史，贈晉、袞、沂三州刺史。文儒之宗伯，禮樂之本源。藉業雖曰承家，複始由乎種德。再典大郡，二為仙郎，舉十大夫，是則是斅。且年不及壽，而位未稱德。朝多其能，歿而獨贈。公則晉州之第三子也，語而能文，有識便知。為兒則量過黃發，未仕而心在在蒼生。伯達試經，子炎應詔，古之人也，我不後之。八歲神童舉，試《毛詩》、《尚書》、《論語》及第。解褐補秘書省校書郎，曆睿宗安國相王府曲簽。東觀載筆，班固名香；西園賦詠，劉楨氣逸。轉國子主簿、檢校詹事府丞。學識宜在儒林，風度雅膺儲寀。河南府士曹參軍、考功員外郎。公府屈廊廟之才，曹無留事；仙郎明黜陟之法，野無遺賢。右司、兵部二郎中、長安縣令。其在含香，一台推妙，以之制錦，四海是儀。公之斷獄也，必原情以定罪，不阿意以侮法，是以小失天旨。出為此州刺史，公推善於國，不稱無罪，思利於人，志其屈己。戮豪右以懲惡，一至無刑；旌孝弟以勸善，洪惟見德。然後務材訓農，通商惠工，敬教勸學，授方任能。行之一年，郡乃大理。繈負而至，何憂乎蕩析之人？路不拾遺，何畏乎穿窬之盜？既富之矣，汲黯奚取於開倉？使無訟乎，仲由何施其折獄？居無何，詔封東嶽，關東列郡，頗當馳道。至於犧牲玉帛，資糧扉屢，其或不供，為有司所劾，斂，非天子之意。豐省之度，多不得中，故二千石有不能受事於宰旅者矣。季孫請魯視邾、滕，濤塗恐師出陳、鄭，抑為是也。公盡事君之心，且曰從人之欲。萬斯箱之粟，茲乃如京；百執事之人，於我乎館。四封之境，二為帝庭；一郡之賦，再粒天下。士卒林會，馬牛穀量，皆投足獲安，端拱取給，無虞燥濕，不畏寇盜。草莽之中，用能便其體；羈絏之外，無所勞其力。天朝中貴，持權用事。厚為之禮，則生我羽毛；小不如意，則成是貝錦。公享有常牢，覿無私幣。冒貨賄者，我以為仇；淫芻蕘者，吾所能御。至於急宣中旨，暴征庶物，或命嘉蔬，先春當薦，錫貢珍果，非土所生。舉是一隅，其從千計，皆曾不旋踵，若取諸懷，又不知其備預之所以然也。謂餼牢竭矣，而家用餘糧；謂疲勞甚矣，而人有餘力。豈非積年之儲，用之有度；終身之逸，使之有時？不然，班責藝事，輕重以列，我視子男之國，而倍公侯之征。今日之事，我為上也。大駕還都，分遣中丞蔣欽緒，御史劉日政、宋珣等巡按，皆嘉公之能，奏課第一。公未受賞，朝而歸藩。天災流行，河水決溢。蝗蟲避境，雖馬棱之化能然；洪水滔天，固帝堯之時且爾。高岸萃以雲斷，平郊豁其地裂。噴薄雷吼，衝融天回。百姓巢居，主客有其家室；五稼波殄，沼毛荒於畎畝。公急人之虞，分帝之憂，御衣假寐，對案輟食，不候駕而星邁，不入門而雨行。議隄防也，至則平板榦，具餱糧，揆形略趾，量功命日。而赤岸成谷，白濤亙山，雖有呂梁之人，盡下淇園之竹，無能為也。乃有壞防之餘，衝波且盡，僅在而危同累卵，將墜而間不容發。公暴露其上，為人請命，風伯屏氣以遷跡，陽侯整波而退舍。又王尊至誠，未足加也。然後下密楗，褰長茭，土簣雲積，金錘電散。公親巡而撫之，慰而勉之。千夫畢飯，始就飲食；一人未息，不歸蘧廬。惰者發憤，以躒勤，懦者自強以齊壯。成之不日，金隄峨峨。下截重泉，上可方軌，北河回其竹箭，東郡鬱為桑田。先是朝廷除公宣州刺史，公惜九仞之垂成，恐眾心之或怠，懷絲綸之詔，密金玉之音，率負薪而益勤，親執撲而彌勵。既成，乃發書示之。皆舍畚攀轅，廢歌成泣，淚洏濟袂，澤陰魯郊。哀哀號呼，不崇朝而達四境。噫！公之視人也如子，人之去公也如父，宜其升聞於天，司我五教。公之富人也以簡，簡則不擾，而人得肄其業，非富歟？公之愛吏也以嚴，嚴則畏威，而吏不陷於罪，非愛歟？是其大旨也。至若沛郡謂為神明，淮陽謝其清淨。尊經於學校，魯風載儒；加信於兒童，齊人不詐。明閑視聽，其察奸也無；，曉習文法，於決事乎何有。六義之制，文在於斯；五車之書，學半於我。其為身計，保乎忠貞；將為孫謀，貽以清白。熊軾之貴，子弟夷於平人；龍門則高，賓客不遺下士。非禮不動，出言有章。語曰： 「愷悌君子，人之父母。」其是之謂乎？維也不才，嚐備官屬，公之行事，豈不然乎？維實知之，維能言之。況夫婦男女思我遺愛者，唫詠成風；耆艾人吏，願頌清德者，道路如市。則王裦所講，奚斯之頌，美政盛德，綴詞之士，固未嚐闕如也。維敢拒之哉？頌曰：
童子何知兮，公邁成人。
大不必佳兮，公德日新。
天生德於公兮，遺此下民。
天子命我兮，守茲東郡。
人調公以謫去兮，不能致訓。
公曾不私己兮，政聲益振。
惟歲十月兮，帝封岱宗；
千乘萬騎兮，行幸山東。
小郡之賦兮，再粒萬邦。
豐不盈儉不陋兮，公之舉也得中。
河為不道兮，離常流以痡毒。
不用一牲兮，不沈一玉。
身當中流兮，馮夷感而避賢。
敕陽侯兮，使卻走夫洪漣。
板築既具兮，薪又屬；
庶人欣以就役兮，高岸崛起於深谷。
人降邱宅土兮，桑田鬱以載綠。
行無五馬兮，食不載味。
惠恤鰥寡兮，威讋黠吏。
公之德兮，曾無與二。
人思遺愛兮，淚淫淫。
歲久不衰兮，至今。
性與天道吾不得聞兮，誌其小者近者兮，已是過人之德音。
雲從龍，風從虎，氣應也；聖人作，賢人輔，德同也。君臣同德，天地通氣，以康九有，以遂萬類。惟皇禦極二十載，光格四表，至於海隅日出，越小大邦，蠻貊師長，罔不欽於成憲，以承天休。然天子猶日省三揖列辟，日聽萬方輿頌，懼人有未化，賢有未登。故敭仄陋兼乎十等，選宗室及乎九族，任事以觀材，積時以觀行，乃得我賢京兆焉。夫就兆號為難理，清淨病於不給，刀筆拘於守文。或以軟弱廢，或以賊殺劾，把宿負淺為丈夫，用鉤距蓋非長者。我則異於是，大道難名，大理無法。閉關於任數，巧算不能知；堅壁於畫一，善政不能下。摧宿豪如草，無慍色；視大權如曆塊，無傲容。百司之務總以奇而得正；五方之人，雜異教而同理。受命之始，先聲已振，黠吏惡少，聞風改行。及乎鳴騶詣府，登堂坐定，縣尹掾史，以次上謁。守正之人其氣高，含章之人其詞大。見容色而聞號令，小人戚而君子泰。日者櫟陽男子，閭里為豪，借客報仇，聚人為盜。或白日手刃，或黃塵袖椎。政寬則以身先諸偷，操急則以事中長吏。貳過不已，萬計自脫。公命吏縛之，立死鈴下，於是人入闇室，若遇大賓焉。前年不登，人顇太甚，野無遺秉，路有委骨。天子不忍征於不粒，賦於無衣，六軍從衛，以臨東諸侯，息關中也。帝曰：「谘！天其降威，人罔畏罪。台恐寇盜乃邑，矧曰蕩析離居。惟爾克濟，撫茲方夏。」公拜稽首，思塞休命，布慈惠之政；不以利淫，振雷霆之威。其或宥過，饔人減雙雞之膳，圉人省五馬之秣。陶不獻服，圬不塓館，自身已往，振廩同食。雖人煙不動，道堇相望，不思濫以苟生，鹹守教以就死，是不可能也。先是王公或專南山之利，司農涸昆明之池，收赤岸澤，將為田以便官，至是悉奏罷之。舟鮫衡麓之守廢，蒲荷薪蒸之產入，自郊徂邑，室有魚飧。斬陰伐陽，市多山木，人得以贍。唯涇有防，比歲多決，近縣疲於力役，他山匱於度材。公命刮朽壤，填巨石，辦大木，去編營。其始告勞，乃終有慶。匠石日減功萬，藏史日省錢億。農始竟耒，女始安織。於是台背黃發之老曰：「我有田疇，鍾秉其畝；我有子弟，顏閔其行。鄉黨以睦，惸失其獨；道路有禮，汰無與爭。酒先養老，賄不問吏。既無犬吠，亦無奸人。臨年餘資，幸蒙惠化，其曷以臻茲？」君子曰：「此天子至公，內舉不避親，錫汝明尹，張公之力也。」夫公於國為外戚，於帝為外弟。重組累印，珥香貂者七葉；奉車駙馬，乘朱輪者十人。勝衣則綺襦紈袴，通籍則玉墀青瑣。動則兩驂如舞，坐則五鼎成列。文軒楚制，素女趙舞，而公儼兮其若客，澹兮其無味。心在四教，語稱七德，目視六籍，口誦九歌。懷君子令德之忠，保詩人錫類之孝。悌有過於共被，慈有逾於含食。惡衣以居，公服不敢降也；屈體下士，王網不敢替也。協二姓之好以正人倫，旁無嬖禦；分一人之憂以審官政，下多英傑。若夫皇帝敬問之詔，禦劄自書；天王命賜之衣，上宮所制。勞勤則中使接武，計議則走馬來朝。豈惟眾臣重其經術，為吏雜以儒雅而已？且公之升聞於天，非一朝一夕之漸也，亦以稱職於累官，著聲於所在。其丞秘書也，闕文遺簡，多在大家，深為子孫之藏，密有緘縢之固。公不憚權貴，或抵或誘，盡歸天閣，官書備焉。其牧郢也，人有不若德，戮之不為暴；人有不保居，撫之不為諂。存者考其事壯其食以畜之，行者緝其宮藝其樹以待之。此邦之人既優，他邦之人又重焉。未盈一歲，遂增萬戶。其守汾也，仍歲大旱，郡祠介推，雖屢舞仟仟，而靈應未若。公命束縕取火，伐樹寘薪，釃酒而祝曰：「有功於人，祀為明神；無德而祿，禍亦覆餗。自絳以來，人實祀子。純犧大璧不敢愛，必以薦也，童男季女不敢黷，必以敬也。神既靡答，人將安仰？若亭午而雨，則樹其鷺羽，執此騂毛。不然者，火燎將至，焮天鑠地，靈衣且為煨燼，豐屋將為茂草。爾其圖之。」言未結而雲興，拜未而則雨降。周於闔境，不入他郡，雖封疆咫尺，而彼竭我盈。嘻！若記能事，載盛德，渭川之竹不足簡，終南之木不足軸。夫訓人至於禮義曰德，安人免於阽危曰功。功德者，上賞於上，下頌於下。長老孜孜，願刊於石，以予學於舊史，來即我謀。且維與人編戶，與人為伍，與人出入，與人言語，知風俗之淳獘，識政化之源本。屬詞醜文，書事蓋實。詞曰：
五代相韓，七葉侍漢。及我聖朝，亦生邦翰。大道無形，貞蠱以幹。含章不耀，在割能斷。情偽萬端，吾道一貫。帝選賢尹，無以易張。金印紫綬，京兆之良。佩我鳴玉，冠我兩梁。天子休命，拜手以將。寬而愛人，立滅暴強。明明天子，哀此南畝。將息西人，遂覲東後。我教我訓，我鎮我守。茫茫三秦，則罔糊口。守死以義，徇生不苟。王曰外弟，視人不佻。何以寵之？手書以詔。何以問之？賜衣而朝。俾人華胥，致君帝堯。刻石作頌，永世彌昭。
五方殊俗，魏風婉而其人舒；九土異宜，冀田壤而其賦錯。前政有寬猛之異，時令有班藝之差。非夫酌舊典於可行，啟新圖於必當；多方而不失正，一貫而或從權。曲成便人，大抵厚俗，選眾而舉，非公而誰？公先自吏部侍郎出為安康郡太守，某載月日，詔以公為魏郡太守河北道采訪處置使。公諱晉卿，字元輔，潞州壺關人也。其出處本末，奕世冠冕，國史家牒詳焉。凡邦伯到官，詔使按部，或閉閣思政，或下車作威。或劾吏為明，或移書示禁。公異於是，可略而言。公素號賢明，積有治行。宿訟不決之務，餘地割分；疑獄自誣之枉，容光立照，故陋其思政也。安全長吏，不逐老丞，成就諸生，先教小吏，道德齊禮，有恥且格，故鄙其作威也。謝亭長之問，勞野次之賢，吏悉謂為神明，人不隱其毫髮，故無事劾吏也。列郡共職，清節銷其過求；諸曹報簿，直筆破其汙詆，故不待移書也。山東古之七雄，河北有其四國，地方數千里，人蓋億萬計。獻子三歎之饋，滋無舊德；平原十日之飲，顧有遺風。朱亥袖椎，豪雄扼腕；曹王拂局，輕薄為心。奢泰擬都護之堂，遲緩學邯鄲之步。公抑末計而敦本，斥浮食以歸業。督課八政，擇良吏以遣行；講求六籍，置學官於便坐。於是橫經左塾，力穡先疇，盡業農桑，大興庠序。家知禮義，更式段子之廬，戶有京坻，增修史起之廟。業台歌舞成市，鄴郡帝王舊都。袨服靚妝，挾築跕屣，淇上留客，河間數錢。公課其組紝之庸，開其婚嫁之節。冶容絕四方之袖，織室致五匹之工。刑於上官，訓及處子。鄭聲衛樂，共棄師襄；趙帶燕裾，思齊漆室。漁陽騎客，奏報本朝；鯷海樓船，連漕絕域。郊迎館給，不敢淫其芻蕘；水路陸衢，盡若安於枕席。某載月日，詔賜紫袍玉帶、金魚袋衣若干副。方伯十聯，賴其澄清之轡；天子七命，賜以安吉之衣。緹油屏車，璽書增秩，未是過也。勝殘之化既成，觀俗之風允穆，優遊無事，學宦思歸。況乎父母之邦，迫嬰兒之國。表請拜掃，有詔許焉。預約守宰，幸無偵候，至郡則投刺上謁，至邑則舍車而徒。展禮先塋，椎心泣血，回趨長老，稽顙緒言。宗人族姻，姑黨侄行，覿以重幣，筐篚遍於里閭；享有加牢，牛酒溢於衢陌。朱軒駟馬，耀於衡門；紫綬雙龜，出入編戶。蘇公佩印，始歸鄉時盡歡；疏傅散金，不與子孫為計。迨乎將去，仍以餘資，一里置社，備養生送死之具；一鄉置校，開說禮敦詩之本。相如衣錦，且飛大漢檄書；買臣懷綬，不德長安廄吏。故使巴蜀太守，負弩前驅；會稽守丞，引章下拜。此蓋恨不禮於他日，思釋憾於故鄉。是輕桑梓之人，適騁鬥筲之志。豈若公自心而至，率禮無違；來悅去思，推才降體？平陽傳舍，不許望塵；山陰吏卒，詎聞治道？富貴還鄉，榮之至也；揚名顯親，孝之終也。凡百君子，無一至焉。
公當九伯之官，兼八使之任。深總之體，不求於無虞；❥❥❥❥❥❥於草竊。政成德舉，風動神行。頃有勳臣，旁典屬郡，曩者風雲際會，攀附騰驤，貪天之功，以為已力。謂國不忘，尚嘉乃勳，宋父宣驕，條侯倨貴。當關常從，橫恣不法，帷帳狗馬，僭侈逾制。公劾之則重傷國恩，置之則大廢邦典，於是喻以禍福，告之話言。昔有不愛趙城，將蹈滄海；既尊漢室，願遂赤鬆。功成不居，道家所韙。至於析珪分組，跨壤連州，懷四術而自疑，見九重而失望。或冤家上變，司敗受辭，朝享膏粱，寧知獄吏；暮成菹醢，遍賜諸侯。難恃白馬之盟，徒思黃犬之樂。雕牆峻宇，萬乘猶憚十愆；紫衣狐裘，一朝而數三罪。雖嫌絳、灌等列，不逾梁、楚為墟。於是翕肩振驚，折節受教，杜門謝絕賓客，終身不紊紀綱。以寬服人，實在有德。厥有挾左道，飛訛言，南國青珠之符，東海赤刀之術。分風送客，割水飲人，偽辨而納之於邪，善誘而濟之以惡。戶外多保汝之屨，恐為亂階；門前無長者之車，知其惑眾。公奉誅首惡，悉宥面從，丕蔽要囚，惟良折獄。議事以制，不徵於書，副至仁之納隍，用輕典於平國。刑期不濫，人乃大安，奏課計功，天下小察。責吏以實，則舉其不矜；欲人自新，則貰其宿負。官以德舉，政以禮成。至於賞善勸能，正源端本，齊風變魯，蓋以悉禮名儒；晉盜奔秦，豈俟多誅惡少？納貢獻賦，則惟恐居後；酬庸命賞，則義不敢先。布以聖恩，奉宣明主之詔；問其理狀，對用議曹之言。邦家之光，其斯謂矣。年若干，秀才擢第。應制舉，第若干等。授某官，曆某官。若夫明眸白皙，玉潤珠耀，美秀備於儀形，風流發於言笑。行之方也，留如守司；智之圓也，速若發括。量包群有，思入無間。壞壁古文，曲台遺禮，淮王九師之《易》，漢氏三家之《詩》。傳癖書淫，鷹揚學府，比文園入室之武，同丞相登科之策。奏甚平讞，詩窮綺靡，研燔紙貴，虎視詞林。嘗《奉和聖制雨中春望詩》云：「雨後山川光正發，雲端花柳意無窮。」又《奉和行幸詩》云： 「接仗風雲動，迎軍鳥獸舞。」時人以為鮑參軍、謝吏部為更生云。某年月日，詔除公河東太守兼采訪使。官吏百姓等或守闕乞留，或遮道更借，淚增時雨，思結仁風。親愛之深，諱名而號為父；歌詠不足，取姓以命其兒。公既去官，多曆年所，人思愈甚，共立生祠。異邑居而瓦合，無契約而麏至。恐不預於聚財，懼不任乎輸力。棠樹勿翦，何如審像圖形；桐鄉置祠，豈比耳聞身及？以此觀德，何德之深？仍建豐碑，立於祠宇。匍匐千里，前後百輩，求綴詞之客，為頌備之文。維也竊比老農，不知舊史，眾心所至，難抑與於輿人；予病未能，不獲已於求我。乃為頌曰：
禹別九州，漢分八使。實惟方伯，且曰連帥。建節乘軺，觀風察吏。山東河北，全趙大魏。授方任能，惟名與器。蓋非其才，孰享斯位？天子命我，導揚皇風。敬教勸學，通商惠工。法去太甚，政貴得中。守丞老病，小吏童蒙。督郵不遂，博士成功。遂安賢者，大啟儒宮。四國之餘，一都之會。平原舊俗，信陵遺態。博塞以遊，椎埋為害。叢台淇水，燕裾趙帶。淳化旁屬，貞風俶載。劈纊卷綃，橫經秉耒。清節峻邈，碩量宏深。投書置水，酹酒捐金。樹德滋蔓，持刑不淫。訛言免坐，倨貴懷音。繡衣罷斧，墨綬停琴。既此時雨，當聞作霖。申哀松柏，展敬桑梓。伏謁公門，徒行故里。椎心馬鬛，啟顙鯢齒。身紆紫綬，禮及童稚。帝賜黃金，盡於筐篚。社養宗人，學招邑子。能事具舉，令問允穆。璽書改印，緹油轉轂。壁掛胡床，舍留官犢。人吏老幼，涕泗號哭。頌德豐碑，圖形華屋。閱實數美，移晷更僕。
