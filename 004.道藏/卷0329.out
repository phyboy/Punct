虔稽祀典，類造之禮攸陳；緬睇齋筵，俎奠之儀當潔。景麗名宗伯，展事鹽人。白黑孔修，錯形飴而在列；元纁判備，考鹺苦而斯乖。雖德之惟馨，亦或罔吐；而物有奠具，謂何獲釐？大事闕供，小懲非逭。
大矣哉！聖人之道，洋洋乎！發育萬物，峻極於天。優優大哉！粵若元不代乎蒼，故時不階其用；業方騖乎霸，則政莫繇於理。人之人說也，道之難明也。英華久彫，附枝將墜，會聾而鼓，不陳則行。殷夫子負道遑遑，無所鉤用者，曷足病已？夫子孔氏，其先黑帝子。本殷人，遷於魯，弋尼邱山。取邱諱字焉，以誕彌也。握文履度，連珠含則。衡相月角，河口鬥唇，首法紫宮，貌奫黃帝。年十有五而誌於學，貧無束脩。謁伯陽，訪道德之原，考廟朝之則。金人未毀，覽緘口之銘；宥坐斯存，識誨盈之器。《易》曰：「君子學以聚之，問以辨之。」斯之謂也。三十而立，其道彌尊。蓋有不壙山不直地、摳衣而至者，三千餘人矣。求也退而是進，由也兼人而抑。伯魚問學，喻觀葦於汙池；端木求知，恐妨生而送死。《易》曰「君子以教思無窮」，斯之謂也。若乃觀《易》兩卦，喟然不怡；論《詩》六章，惕焉知懼。隨黃口而羅者，得勉以慎從；亡蓍簪而哭者，哀旌其念舊。欲給則豫，偃也之行得之；獨居思仁，縚之行也由此。《易》曰「君子以朋友講習」，斯之謂也。四十而不惑，必聞其政。故其參委吏，會計平，掌乘田，牧畜息。中都制法，則諸侯畢師；攝相登庸，則敵國鹹懼。七日而誅兩觀，一言而毀三都。遂返龜陰之田，克殄倡優之樂。《易》曰「君子以明罰敕法」，斯之謂也。若乃麛裘韡帶，化未洽而謗流；章甫袞衣，政既行而頌作。弱陪臣而強公室，登泰山而小天下。雖複齊人來遺，仍察政以少留；及夫魯不致膰，遂拂衣而高逝。《易》曰「君子以思患而豫防之」，斯之謂也。五十而知天命，遂能原物之情。嗚呼！道之得行也命也，曷吾道之不行？道之將廢也命也，固斯文之未喪。乃自衛返魯，刪《詩》定《書》，制禮作樂，述《易》修史。故其溫柔敦厚，以極操指之情也；疏通知遠，以❥馳驟之跡也；恭儉莊敬，備周旋揖讓之容也；廣博易良，明綴兆疾舒之節也；屬辭比事，裦貶天人之功也；潔靜精微，範圍乾坤之化也。用能極乎天而蟠乎地，窮乎性命而通乎鬼神。《易》曰「君子以反身修德」，斯之謂也。六十而耳順，遂知來物。詳夫天殃所及，先陳魯廟之災；土怪攸興，宜識季卿之問。辯防風之巨節，吳使嗟稱；稽肅慎之遺砮，陳人悅服。顏回不貳，吾亦食而無疑；商瞿必昌，爾詎勞乎更娶？齊禽大舞，聞備水之謠；趙犢其誅，起回輿之操。月離於畢，既應之猶響；萍觸於舟，其食之如蜜。石函金簡，豈謂赤雀之符？縹筆單衣，方陳紫麟之典。《易》曰「君子為能通天下之誌」，斯之謂也。至於懷胥附之友，感萎蘭以滂沲；❥禦侮之交，聞震雷而惻怛。重五教而垂範，含萬物而化光。人到於今，訓其成式。故能酌焉而不竭，注焉而不滿。苟非聰明睿哲達天德者，其孰其與於此？《易》曰「君子以多識前言往行，以畜其德」，斯之謂也。七十而從心所欲，不逾矩，故虛以受物，貴而下人。惜其腐餘，享以仁人之饋；嘉其美味，喜當甂中之食。請長生之訣，引咎於❥童；聞官誌之名，訪學於郯子。《易》曰「君子以虛受人」，斯之謂也。若乃言而不用，莫顧廩邱之封；命則未通，詎免匡人之厄？諱窮久矣，而不免者命也；求通久矣，而不得者時也。《易》曰「君子以理曆明時」，又曰「不可榮以祿」，斯之謂也。雖複春居籠兮夏居密，秋不風兮冬不煬，閱逝川兮若斯，歌頹山兮何及？越哀公六年夏四月己丑，尼父卒，凡享年七十有三。嗚呼哀哉！門人追在三之義，盡喪之禮，封為馬鬛，葬於泗濱。公西掌其凶事，子貢廬於墓側。若乃平鄉聖跡，金石乃聞；北裏神塋，草萊自辟。噫！夫夫子歿而微言絕，七十子終而大義乖。周日陵遲，漢未暇給。是使籩豆簠簋，將涸源而不流；玉戚朱幹，若顛木之微枿。迨乎恭王壞宅，得其藏書，於是乎夫子之道粲然，永錫罔墜者矣。於戲！棐迪有位，示人昭範；典墳之跡，厥濟生人。由後之君子，或配其宗名，或崇以寵秩。故孟堅頌漢，述孔相之休；邱明誌魯，傳素王之業。又孰知夫是非哉？劉氏以哀成恤允，曹王以宗聖開家。自時厥後，享祀罔絕。
陝州孔子廟堂者，後魏恒農太守劉斌之所建也。劉君在郡有政理，故其柏樹數株，尚青青焉。我皇唐禦曆，一百餘年；神武開元，茲惟四載。創則而聿修王度，厲精而恢複帝業。修文闕職，鹹秩廢典，敷德以柔遠，宣慈以和親。故其神功滂洋，蒙茸陸梁，魚頡而鳥亢，靈化翕豔，旁魄四塞，刑清而訟息矣。銀青光祿大夫使持節陝州諸軍陝州刺史上柱國金城郡開國公薑師度，惟兌之精，乃台之耀。門傳義窟，家有孝聲，文章包六氣之和，仁言總五行之秀。才優武庫，當朝服元凱之名；時號智囊，百代識文強之價。一台歸妙，始含香而握蘭；獨坐生風，更避車而住楫。法河曆拜，充刃國泉；谘嶽累遷，滿贏人望。由左綿而轉扇，惑蜀吏之追攀；指分陝以褰帷，見虞童之迎拜。昔河內取給，司徒受委於東京；關中是資，相國轉饋於西漢。非夫寄深邦本，功濟人天，疇能比庸，允光僉屬？且夫陝者陰晉之鄙，寧秦之郊，泛舟而來，控引淮海，漕粟攸務，餱糧軍國。又聞❥者近鹽之邑，鹺人廢常，賓祭之用，仍歲靡給。自公戾止，允釐庶務。用能美利紛積，群綱備舉，上資京師，旁達鄰國。矧封略之內，而有不富教者乎？爰初下車，顧謂儒林郎守博士甯修本曰：「夫化人成俗者，其必由學乎！若函丈之義不崇，則子衿之詠攸作。彼楹宇之彫毀，當修葺之。」修本乃詢事考言，庀徒涓日，而梅梁初構，丹雘塈茨，藻賁壇亭，周列槐杏。雙童夾侍，宛然叔仲之容；十哲旁羅，莞爾言遊之對。中散大夫守司馬黃履順、通議大夫行長史盧季珣、❥大夫行司馬趙慶逸，並鸞鶴羽儀，珪璧符彩，比影迭耀，❥❥別乘。朝議郎行錄事參軍李瑱、司功參軍楊淑、司倉參軍楊寧、司兵參軍李和仲、司❥參軍扈德思、司士參軍甄茂成、參軍事李直、蕭誼、楊絳、崔某等，並因陪祭上丁，肅稽洪烈。乃颺言曰：「周則甘棠蔽芾，召伯之所存也；魏則茂柏森沈，劉君之所藝也；今則崇廟設象，薑公之所訓也。而三賢異日，萬古同風，使躅空存，芳名永缺？」 式瞻真範，猥及庸愚，遊夏難言，惕焉兢懼。徒以服勤訓跡，二紀於茲，願備所聞，敢為頌曰：
昔在黑帝，感搖光兮。白貫月，誕幽房兮。惟我皇祖，元禽翔兮。授命天人，降生商兮。猗歟父嘉，五族昌兮。君子萬年，必有光兮。固天將聖，不代彰兮。為漢制法，闡文章兮。帝道喪矣，霸道項強兮。乾坤不交，小人長兮。其誰宗予，遂遑遑兮。鳳鳥不至，麟亦傷兮。述明六藝，為紀綱兮。身歿道存，名益亨彰兮。永垂代式，謂素王兮。泗濱既葬，水泱泱兮。何壹男子，上吾床兮。我壁有七，張伯藏兮。萬代禮樂，惟薦香兮。昔邵分陝，坐甘棠兮。惟劉典郡，建廟堂兮。歲不我與，日毀荒兮。載修載葺，我公薑兮。威儀象設，則平鄉兮。髹彤藻繪，既煒煌兮。乃刊貞石，頌芬芳兮。今來古往，永無疆兮。
夫清明著象，廣大成形，聖人則之作紀，資始列於五嶽，視以三公，率由典常，靡不祡燎。維厥恒岫，實為首稱。故知碣石太行，萬里延袤；闕聳河滸，盤薄海隅。畢昴降其精，淶易疏其浸。設險以分中外，通氣以出雲雷。非陰陽不測之神，其孰能與於此也？爾其峰崿星聯，草樹烟鬱，雲仙表其窟宅，珍怪產其高𣸧。感通應見，必契誠德，藏瑤者知將亡之兆，制勝者效率然之奇。龍蛇羽毛，安可詳悉？幽讚設教，神道有憑。登臨極目，如指諸掌。其陰則常嵠廣武，林胡樓煩；其陽則燕趙殷衛；麵河泝雒。自冀州既載，惟彼陶唐，隄封庶品，波委霧合。財力豪贍，貨殖繁滋，遺風祠宇，巋然無易。敬神綏福，不孤德鄰，歆類誕靈，可勝紀哉！定人禦侮，陳跡昭然，易知簡能，可大可久。且收藏曰義，生長曰仁，仁義所攝，祈禱如市。有年登稔，穰穰滿家，和平是恃，不生災害。我唐列聖重光，再造區宇。邦本胥悅，俊人用彰，天工所代，無非淑哲。惟良共此，技賢責成，彼美循吏，其猶踵武。自升中檢王，再展岱宗，方嶽省巡，躬行未給。今之故事，牧守是遵，敬遠之規，載在王府。使持節刺史段公字崇簡，學古入官，政貴清淨，人荷其惠，吏懾其威。博考前聞，肅祗明祀，每躬行奠享，愷弟不忘。神之所勞，必在君子。夫象設靈宇，容凝湛，未施敬而自敬，不有威而自威。而簷廡階闥，尚多湫隘，未增閑敞，折衷有虧。長鬆靡柏，逕隧猶褊。公乃審麵勢，規曲直，延觀宇，劃垣墉，高閈閎，通巷術。周覽彌望，列樹豐碑，容衛森羅，藻繪彪駮。納日月於扃牖，駐雲霧於軒楹，光色焜煌，爛如貝錦。不費財力而忽贍，不徵力役而自成。求諸誌諴，不亦冥助？先是冀方遐邇，溥獲元吉，初求厚報，其徒實繁。如山如流，委輸所積，物無遺乏，人不剿勞，百於從事，百姓無擾，商農工賈，孚信不遺。休徵允集，是依是賴。自東胡逆命，多曆歲年，推亡固存，天心獨昭。乃命大使輔國大將軍左羽林衛大將軍幽府長史兼禦史大夫經略軍支度營田節度副大使兼知河北道采訪使南陽郡開國公張守珪，分閫董戎，假節專制。搞棱運策，凶渠喪元，屈人不戰，種落夷謐。初有南陽人田登封於此祈福，神君降形而謂之曰：「吾方助順，取彼殘孽，殄殲元惡，懸諸槁街。」果如其期，止暴寧亂，兵不血刃，野不曝骸。乃聖乃神，幽讚斯在！雖霍山之祐無恤，新城之見申生，以此寄言，曾何等級？由是厖眉耇老、皤皤然被黃發者，相率而言曰：「某等上從祖德，下及孫謀，百有餘年，沐浴皇化，鼓腹擊壤，賡歌太平。今屬牧守仁明，正身率下。我有枳棘，岑公不伐而自除；昔無襦袴，廉叔聿來而稱足。」別駕符子規、長史高元奉、司馬李敻等，鹹輔導忠益，克表緹，詢謀公道，實毗方嶽。況乎廣運不測，幽明協和，謀無遺𥫫，人不勞止。刊石紀事，不亦宜乎？子春才愧色絲，學非博物，課虛杼軸，敢讓當仁？詞曰：
巍巍巨鎮，幽都是托。上接蒼昊，傍分寥廓。並吞冀野，枕倚沙漠。華夷險界，隔閡斯作。
凡所敬遠，心惟鬼神。式昭祀典，大庇烝人。苛慝無作，政教日新。不孤其德，必有其鄰。
水火金木，配神作主。允茲嶽靈，實司朔土。東生南長，西成北聚。廥庫開藏，爰及坻庾。
五載四覲，今古有殊。豐約異軌，禮物分區。明德無替，潔粢不渝。神理昭晰，感應冥符。
昇中告禪，名山有五。禮亦從宜，何必循古？率先岱宗，望秩周普。精一無差，允膺福祜。
隨時珍薦，必俟王言。或降卿士，或命司存。執禮必備，恭惟駿奔。式禋明德，荷畣乾坤。
我皇立極，阜俗寧亂。賢才是以，凶族鹹竄。蕞爾林胡，假息離叛。殲魁撫脅，人神協讚。
疇谘牧守，實獲我公。既敷惠渥，亦扇仁風。有葺斯廟，陋彼昔功。隘狹增廣，宏廓傍通。
庭廡遂敞，官衛彌飾。繪事後素，昭彰歙赩。工無遺巧，人不勞力。垣墉徑遂，內方外直。
門閈高聳，豐碑列樹。相質匪工，受辛寧喻。小子何讓，敢忘景慕。紀功書實，恢我王度。（其十）
河內縣荀君林乘冰省舅，冰陷而逝。兄倫求屍不獲，遂作箋與河伯，經宿冰開，獲君林執箋出。鄉人告稱妖惑。
風化所行，德義為本，煥彼經籍，形諸典謨。君林行著循良，道存甥舅，比韓君之不別，若劉生之酷似。秦渭之際，寧止康公贈璜；晉河之陰，非無子犯投璧。故使薄冰必履，微軀不吝，乘遊水而長往，詠龍君而久辭。兄倫誌切鴒原，情敦雁序。散彼棣萼，恨盈東注之流；投於箋牒，泣下西門之恨。（疑）惟德降美，至誠感神，芳聲列於緗帙，雅譽標於今古。執箋而出，自可矜於至仁；鄉人告妖，恐或紊於常典。
得王甲與從母夫趙乙同爨，乙有罪物故，甲不為三月服喪，從母訴甲無義，縣令王庚笞甲四十死，州斷庚加役流，庚不服。又虞乙家五從義居，園中禾生兩穗，庭中產芝草，蓋形紫色，鄰人告隱瑞，州不斷罪，亦不上聞。
命以義夫，光昭令德，俾立家室，其（其一作禮）或有差。同爨則緦，已發檀弓之問，義居成瑞，雅均唐叔之謠。王甲冥豫在躬，物故無服；虞乙至誠必察，感而遂通。從母薄言，因遘憫而興謗；鄰人所告，何至攻乎異端？德音莫違，及爾偕老，制義居業，光輝日新。繐帳空懸，悲深苦月，芝庭獨秀，榮曜生春。宿草之墳，未展生芻之禮；擢蘭之砌，已交蓂葉之陰。縣令能業其官，懲忿窒欲；州司以明庶政，敢複未聞？罰既甚於蹊田，瑞頗陳於州裏，欲拘司敗，法也何逃？或禮出異文，緣情僶俛，瑞符等級，易有隨時。未尋物故之由，難語不應之坐，貯詳靈草之異，方書掩瑞之愆。
彭年，開元中曆官兵部侍郎。天寶中以罪流嶺南，起為濟陰太守，累遷吏部侍郎。元宗幸蜀，賊陷西京，脅授偽官，憂憤卒。贈禮部尚書。
臣聞明王之理人也，設法立制，不私喜怒，與天下共之，忠臣之事主也，竭誠盡節，不顧榮辱，欲天下利之。故得上下同心，法令明一，寬而有制，從容以和，此蓋刑措太平之道也。今陛下作人父母，勤憂庶政，從諫不咈，居安慮危，臣所以敢進逆耳之言、忘忤旨之罪，伏願陛下少垂照察。幸甚！臣聞《書》曰：「罪疑惟輕，功疑惟重。與其殺不辜，寧失不經？好生之德，洽於人心。」竊見紫微主書趙誨，為取蕃人末河利刀子趁文書，特敕處盡。趙誨受贓，罪不枉法，又異監臨，貪以敗官。事雖掛網，議而定罪，國有常條，若必責之以極典，假有罪重仿此者，陛下複何以加之於法乎？臣又聞政之所興，事資賞罰，賞罰必信，人心乃安；輕重或虧，手足無措。陛下若以借趙誨之命，勵貪吏之心，以臣之愚，又將未益。夫法存畫一、不啟二門者，蓋示人以信也；先教後罰、寧僭無濫者，不陷人以罪也。若有犯必死，則非薄刑之意；同罪異罰，又非畫一之道。何必殺之示信？臣非愛人命也，惜陛下之法也。昔者渭橋驚馬，空見罰金；高廟盜環，惟聞棄市。漢幾刑措，職此之由，釋之之言，可以為喻。伏惟陛下少留意焉！抑臣聞之，死者不可複生，雖欲改過自新，其道無由及也。殺氣方深，嚴刑在近，一物失所，聖心不安。臣忝諍臣，不敢不奏。又典律制，輕重各殊，笞杖是輕，徒死是重。爰自近日，此道便乖，凡所決囚，例多非命。此乃徒刑有必生之理，杖刑為致死之條，既紊國經，有傷和氣。又凡曰：「造偽，例是死囚，伏準條格，先決一百。既要之以斬罪，何更加以杖刑？臣雖至愚，猶知不可，凡百達識，孰謂其宜？又《周禮》論刑刺之典，一曰訊群臣，二曰訊群吏，三日訊萬人。陛下若以臣所言，事非可用，則願陛下訊以群吏，詢諸宰臣，擇善而行，國之利也。夫古之人臣，幹救危犯者，非一人也。然遇主榮達者，萬無不也。其遭咎罹禍者，不可勝數。以此觀之，豈臣之利也？誠為主也！伏惟陛下深察之。臣識謝中庸，才非上達，猥以承乏，叨居諫官。既無涓埃之效，實多屍素之責，謹獻愚直，輕觸威嚴。儻益萬分，甘之九死。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
原夫真假生即空，從色聲而有相；道源無體，因法教以沿流。所以人天舍千萬之資，神鬼建由旬之塔。金衣紺發，盡留多寶之台；銀疊青蓮，並入真珠之藏。湛然釋氏，一千餘年。輔國大將軍虢國公楊等，皆天子貴臣，忠義盡節。布衣脫粟，將軍有丞相之風；牛車鹿裘，驃騎減中人之產。爰抽淨俸，申莊嚴之事也。華簷覆像，盡垂交露之珠；王砌連龕，更飾雄黃之寶。風箏逸韻，飛妙響於天宮；花雨依微，灑香塵於世界。猶恐蓬萊海變，石折不周，仍鐫長者之經，必勒輪王之偈。書工紀事，乃為銘曰：
昭昭大覺，巍巍聖功。身融刹海，願洽虛空。眾趣以窒惕，闡元門以包蒙。物成緣而必應，理無幽而不通。有美至人，股肱良臣。受聖寄任，聞難經綸。英謀貫古，韜略通神。一蒙金錢，屢建華勳。善代不伐，功成不居。功歸天子，善托真如。乃貢靈相，用答冥符。佛心雖空，佛福常在。願普此因，同臻性海。
同昇，開元中官侍御史，天寶元年授朝散大夫戶部郎中。
終南之山多喜境，關令尹真宅茲嶺，陰陰松柏造華頂，草結花樓龍護井，靈仟之窟肅而靜。
惟皇夜夢真人來，神光赫赫金銀台，瑤容綽約冰雪開，霓裳羽駕紛徘徊，前聖後聖相承哉。
帝心虔求齋玉京，王公百辟咸致誠，雲旗彩仗森出迎，日月晏溫顥氣晶，真容來兮受天慶。
真容來兮聖人壽，千春無涯百福有；真容來兮寶曆昌，遠郊卻馬雄四方。紫殿敷座煙雲香，拜手稽首天地長，玄元之祉萬斯唐。
有五品祭寢不祭廟，饌用索牛。禦史劾：於寢則以陋，於饌則以泰。訴雲禮令無違。
命分九等，以庸制爵，禮有五經，莫重於祭。先王所以致理，孝子為能饗親。乃如之人，茲率厥典，敬無忘於如在，道有孚於不默。黍稷惟馨，籩豆有楚，哀樂相半，必睹僾然之容；軒裳已登，非複傷哉之歎。且禮或豐殺，法從沿革，無廟於寢，在今令而則然。求牲而饌，徵古訓而奚失，嗟夫禦史所劾，恐傷曾孫是宜。
喪事攸列，凶禮克明。佐器者存乎有司，致用者期於無吝。綴幾初設，已陳含玉之儀；夷盤不供，何施造冰之禮！且議事以制，觀過知仁。必若夏日斯炎，臭亡達於牆屋；亦或當秋露結，刑宜麗於簡書。如或冬淒已冰，寒氣方總，則史魚之殯，雖且在堂；咎繇之謨，終期緩獄。理則可也，彼其詰哉！
