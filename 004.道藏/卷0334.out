翰，潤州人。開元十八年進士，又擢宏詞科，官禮部員外郎。
炯乎太陽之精，玉有真質，冰則貞清，我君子象諸！溫如皎如。正其色兮，非真不克；峻其節兮，非貞不居。爾其制盤盂，訪結綠，瞻白虹之氣，詠生芻之束。乃賦於他山，攻此良玉，剡之成器，錯以成壺。信以旁達，忠不掩瑜，以虛而受，用當其無。及乎嚴律閉，陰氣升，氛霧結，河海凝，沙驚雁塞，雪滿崤陵。於是天景初夕，玉壺始冰，臨象筵而孤映，對金鏡而相澄。爾其淋漓未泮，溫潤而差，纖光不隱，毫末不過。豈爾瑕之可匿，玷之可磨？不然，瑉之眾矣。貴玉者何？心之潔矣；飲冰則那？莊氏寓論，宣父式談。夜光奪魄，明月懷慚，豈比夫立槩生操，激清勵貪伊至人之比德，同貞士之司南。夫以物象所鑒，精明所蓄，霜華晨清，月影寒宿。故覽之者魂竦，憑之者慮惕，迨北風之已壯，幸西陸之未覿。客有撫而歎曰：「猗歟猗歟！吾無是易，且漏卮無當兮歎諸古，大圭不彖兮聞諸昔。曷若茲器之可佳，諒君子之宏益。」然後宣其烈，讚其意，抽毫命簡，賦冰壺之盛事。
邈哉瑞獸，生乎青邱；資挾溫以流潤，得頤素而成裘。故縝豪錯毳，匪剛斯柔；象群哲以濟美，軼千年而取優。配華玩於車服，曜珍奇於貴遊；殷祀典以崇賁，飾禮容而克修。暨夫秋沈金氣，科舉元律；進卿相之門，登王侯之室。寒祛溫薦，恩纏好密；任藏用以卷舒，委涼暄以昇黜。將綌衣以遞禦，與紈扇而更出；苟人事之宜然，諒廢興之若一。嘉其全真定色，育精含徽；千金振價，眾服騰輝。朝臨皓雪，且狀乎寒披鶴氅；曉安朱架，又象乎高懸玉衣。雖質文之可別，蓋貴賤而同歸。故崇侈者取貴而尚，戒奢者含貞以非。矧乎從損而益，工兼素腋。德之攸親，豈惟物新？晏嬰相齊以推弊，孟嚐獻秦而獲珍。貞休利乎蕃玦，悔吝生乎妄人，儻茲道之無替，遮遺芳於後塵。
有國之制，不易於常典；王者之政，未忘於繼絕。人則不幸，同叔向之有言；天道如何，比鄧攸之無子。甲義當為後，情切自孤，名不絕於本枝，愛未遷於他室。克聞鳲鳩之德，寧爽螟蛉之義？知子之道必全，見父之行無改。將議繼體，那慚象賢！主禮方列於宗門，入仕曷由於庇蔭？苟從法之差等，亦在禮之何傷？所由無端，雖不憂懼，訴者有據，應異無文。
十等分賢，九流殊致，異漢儀之命史，若周官之爾胥。頗供操牘之役，寧有策勳之義？具聞奸命，復欲冒官。未輸自貽之辜，仍引無稽之訴，縱已榮參朱紱，其如匪是清流。鮑魚不可登庖，笄冠豈宜雙履？抑而未許，實謂有司。
冬，天子至自河華，中使至，司功崔公朝於京師，禮也。今天下有道，聲教必被，要荒來格，況其邇者乎？政莫大於殷會，使莫大於述職。故學於禮，足以專對，崔公近之矣！及夫三物，成者斯義歟？征驂如飛，郊暮來祖，渭上西眺，寒原無色。賦《皇華》而送崔氏行焉。
國家既誅邛筰之遊魂，收滇池之陳地，以蠻陬君長未即序，徼外新國，約非甚堅，將欲宣王風、布中典，必候才英矣。監察禦史王公，誌標勁節，天假異能，秉心而忠義必聞，多方而文武不墜。我中丞鮮於公以功名立破城江南，關啟而虜不敢窺，城峻而敵不敢守者，皆倚匡時之策，仗橫行之氣。不然者，豈有夕舍一尉，旦麾三軍，盱衡於不毛之間，決勝於大荒之表？取廷評者浹月，登憲府者周星，繡衣照於江原，風霜掃於劍壁，斯不足畏矣！中朝名雅，向義趨風，餞筵傾誠，翰墨紛矚。百壺追送，來登董原之野；萬嶺蒼然，更繞華陽之國。予以授簡，敢無斯文。
夫子以忠義為名，以才能為用。頃年投筆，多制勝之謨；間歲策勳，有斯皇之命。以西師之未解、右地之多虞，何寧此材，豈獲居息？我主將所以封弱水，擒月氐，略康居，取勃律。雖出車之任，事屬於才能；而入幕之賢，功歸於帷幄。嗟乎！非萬里無以見遠圖，非三軍無以知壯節。古人於是曆孔道，窮河源，豈勤勞而樂行役，甘絕域而厭諸夏？必以為擔石者能喪誌安懷者也，而拜命封侯，功成事立，不同日言矣。勉哉封子！守其嘉謀，軒將馳，繡服將假，雖天下險阻，玉關之風，故不足為子慮耳。帝鄉山川，徙倚將遠，別路雲樹，蒼茫欲秋。可以贈離杯，可以贈離唱，乃命座客，唯然賦詩。
子始以詞進，而果以政聞。拔起翰林，激昂儒服，朝升一尉，暮入五府。漢東之駕才返，河南之檄適至。皇皇之命，未嚐寧居，將欲拒其辟書，韜其利用。若清規雄烈，已異於天下矣。周鄭之風好僻，齊魯之政或訛。使戎臣所以政（疑）於勵精，銳於振舉，以東夏候子，得無戒之哉？於是中朝名士左補闕任侯序其詠歌，太常主簿楊公鳩其晏餞。筆墨以之聚至，文章以之感合，不有君子，胡寧是焉？中條氣凝，河冰將壯。關中送客，美使者之賢；泗上諸侯，盛主人之禮。慎爾行役，勉哉軺軒！別筵再興，詞賦間作。故我有後甲之作，凡百（《英華》作「故我有後甲之術」斷句，「凡百」作「凡不」屬下句）在任氏之唱者，實隸於斯矣。
壯哉大河之功也，南分淮泗，東委溟渤，呀呷長川，呼吸萬里。若舟楫是戒，風濤無虞；則三萬之廩，可得而西矣。故朝廷大役，實難其人。李公精義宏高，德量魁達，聲聞關右，義徹浙川。我侍禦史薛公資之以成務也，於是驛騎首路，列筵在庭，山川且長，語笑雲隔。勵其節，宣其規，使白波徐清，紅粟流衍，則國家之事濟矣。勉旃！故交不敏，詩以投贈之。
人生相知心乎？仆之心嚐語君矣！相天（疑）以誌，相忠以言。以居則無悶，以動則無悔，孰謂子非天下之知己乎？同官為僚，同誌為友，豈不欲晤語終日，盡平生之歡？然而天時者盈虛也，人事者倏忽也，一合一否，與時而來。不有聚，何以同二人心？不有散，何以見四方誌？長揖而去，勉哉東軒！楊花初飛，郊草先碧，自秦及洛，雲山千里。《子衿》之首章善矣，吾從也。
頃林胡大寇邊，殺右將軍，於是幽薊之北門不啟。天子方憂朔漠之事，問盧龍之策，公安得收其宏略，匣長劍，塊然為一尉哉！夫感於事則忠義全，登於危則臣節見。必也海水晏，燕山空，代雲胡沙，談笑而靜，蓋王師之義全。言未畢，征馬將散，三嘯於離郊之上，敬而辭焉。
夫公銜紼海裔，東歸玉門。戎夏已康，金甲已息，伊大夫皆受賜矣。矧司戶公詩禮是勖，庭闈是故（疑），假軒、登隴雲而四望矣。吾朋乃驅征騎，攜旨酒，歌白雲以贈之。關河始風，秋草尚碧，眾皆詩人也，安闕乎文哉？
士之相知，故不在舊。仆一睹君，詞誌慷慨，情幹絕人，是欲片心樹善。君子風義相感，笑言卒獲。時不與而清秋至，樂未央而別恨生。則臨歧撫然，把袂如失。蘭可佩也，掇而贈君；酒可忘憂，酌以酬我。且士為（疑）當世虛已之運，主司推心之時，而不能翰飛衝天，淩勵勁翮，非人英也。子之往矣，吾無間然，乃徵詩寮，以壯行色。
襄陽孟浩然，精朗奇素，幼高為文，天寶年始遊西秦，京師詞人，皆歎其曠絕也。觀其匠思幽妙，振言孤傑，信詩伯矣。不然者，何以有聲於江楚間？嗟乎夫子！有如是才、如是誌，且流落未遇。風塵所已（疑）然，謂天下無否泰、無時命，豈不謬哉？翰讀古人文，見《長楊》、《羽獵》、《子虛賦》，壯哉！至廣漢城西三千裏，清江夤緣，兩山如劍，中有微徑，西入岷峨，❥有奇幽，皆感子之興矣。勉旃！故交不才，以文投贈。
自延陵季子來詣上國，齊魯晉鄭，賢豪風靡。及夫顧、陸入洛，亦稱南金。今錢塘惠上人，捉一盂，振一錫，則呼吸詞府，頡頏朝顏。長江之南，世有詞人舊矣。於是侍禦史王公維、太子舍人裴公總，寄彼好事，於焉首唱。賢才翕集，文墨敷芬，作者為之不寧，詞林為之一振。此公家本富春，棲於天竺。白雲青岫，方丈之居，江風海濤，一杯而泛。窮其奧旨，即空王之法門；賾其精心，有真如之理性。不然，我群公風流虛佇、歌詠間作者，豈無哉？正月裓裳東旅，征帆南岸，眺吳山而可見，值湖水之將碧。震澤千里，孤舟渺然，比思我曹，時開離贈卷也。
才格可得而仰也，文章可知而畏也，故往年有公連之捷矣。九流之學日盛，三鼓之音未歇，今茲有天官之阨矣。天將啟子於世，故命以才；授子於亨，故先以屈。屈伸理也，才位時也。子姑感激毫翰，增修詞律，衝天之舉，吾倚而待焉！歡洽豈常，離言實早。河嶽西別，悠哉鎬京；庭闈東瞻，誰謂家遠？草色將變，雲天浩然，詩而詠言，將以述誌。
噫！天生秀明，雋而才之；有九流，胡蒙而屯之。故君子守之以知息之命，而固有須也。不然者，盧氏子魁岸特達，而若是尚脈脈於公車之下，而三歲不覿哉？灞城春潤，風喧景遲，鶯聲始調，柳色堪醉。當此而裹足千里，背❥而東，豈意者歟？眾皆賦詩，以慰行旅。
吾常遊江表，得二謝焉。青青子衿，始在童丱，時已辨其梢雲噴浪之兆。江河蕭散，垂二十秋。忽然上京，再瑩心目。《詩》、《騷》之興天假，流略之奧日新。才藝克備，文鋒其銳。吾以此自負，不為非知人矣。金門未偶，征蓋言旋；雲峰閉於武閣，春野開於楚鄧。蓋將窮討策府，琢磨詞律。他日之奮六翮，登九霄，未為後耳。春水尚寒，郊草無色，何以贈別？必在乎斯文。
田子行於古而誌於文，雅多清調，將有新律，鋒鏑甚銳，將來者其憚之。勿以三年未鳴、六翮小挫，則遂有清谿白雲之意。夫才也者，命在其中矣；屈也者，伸在其中矣。將子少安，吾以是觀德。灞亭柳綠，昆池草青，於何送歸？無易詠歌。
餘聞宥天下，不聞理天下，故憂台門（疑）而生白，秋官澹而守中。不然，我群公法家之流，惟刑是恤，亦何暇閣掛巾車，鏘鏘乎在此堂矣？司直雁門田侯，行修器博，心遠地偏，於是啟郊園之扉；主簿天水薑侯，詞才俊秀，雅誌堅直，於是傳翰林之檄。嗟乎！城池不越，井邑不移；林篁忽深，山鬱鬥起。出回塘而入蒼翠，更指深亭；因曲岸而捫穹嵌，忽升絕頂。雲天極思，河山滿目，菡萏春色，蒼茫遠空。煙間之宮闕九重。砌下之亭皋千里，臨眺之壯也。樽酒既醉，舞袖登筵，歡洽在斯，獻酬無算。措九州於樂府，移三典於頌章。皆我順堯之心，除秦之政，所以偶春服之晏也，鹹請賦詩。
甲於庭中作小樓，令家僮更直於上視天。乙告違法。甲云：專心候業。不伏。
仰觀俯察，通幽洞微，明分野之災祥，知廢興之休咎。故漢皇應籙，瑞日揚光，宋景推誠，妖星退舍。所以標之甲令，著自前經，苟非主司，習者多罪。甲官非馮氏，名在平人，詩書為席上之珍，無聞教子；圖緯豈門庭之事，輒訓家僮。公然有違，法在無赦，難專候業，定欲窺天。措之罪刑，應須搶地，乙告非法，既葉公途。請寘條約章，無容詞訴。
度土居人，量地制邑，政不求備，官惟其能。故周設六卿，辨方正位；禹敷九土，俾乂底績。將以緝綏黎獻，作乂都鄙，是崇錫命之儀，爰求則柄之法。靖言伊甲，生也逢時。祿以代耕，榮冀登於一命；朝以拜錫，位何辭於小國？必若才惟致理，道可濟時，則所告必聞，何始乎就列？昇高自下，宜忘於擇地。況堯舜在上，車書必同，莫非王臣，鹹仰天秩。未能敬恭君命，曷得遐棄厥司？宜褫帶以受服，奚薄言而有訴？咎自作也，刑其渥凶，庶片言之可懲，慚兩端而斯和。
臣伏見近日累降詔書，委當道監軍使，於諸觀內求精選丹兼通藥性者一二人，送赴上都，至闕下試驗，不精亦不加罪。至哉精求！宏告天地，若誠如此，山川豈秘其靈文？神明安隱其元象？臣自幼年，與道合虛，情性守一，頗曆歲月。至於留心藥物，向此二紀，意謂無出《周易參同契》，但能尋究此書，即自見其道。臣數年屬意於此，精覺開悟，尚猶未免朦朧。至於金石紀綱，亦略見其端緒。臣忽因閑暇吟詠之餘，著《日月元樞論》一卷，本欲藏諸名山，傳之同好。今幸遇有道聖明之君，誌慕元風，若沈默不言，實恐天下無好之誌。今陛下若需還丹，切恐難遂其誌。臣所著書，謹憑當道監軍使隨表進上。伏望聖慈討天下精通藥理之士考究，若以斯論可采，臣當無隱於陛下；若以為不可，臣自味於風塵之外，亦不愧於不取。臣不揆庸瑣，輒獻芻蕘，伏增戰越之至。
夫馳騖於名利之場者，惟尊爵祿以為意；逍遙於無為之域者，獨貴神仙之可尊。名位非德行可致，道術非博學而得，故仲尼不享其高爵，劉向不達其秘言。即知命有所定，分有所歸，固不計其才能之與清濁矣。古今修仙學道，藜莠蓬蒿，不啻多也，得之者麟鳳鵬鸞，不亦稀乎？且道之至秘者，莫過還丹；還丹之近驗者，必先龍虎；龍虎所自出者，莫若《參同契》。世之習此書，近乎仿佛，其徒實繁，達乎元義者，未之有也。昔抱樸子《神仙傳》云：「魏真人《參同契》、《五相類》凡二篇，其說似解釋《周易》，其實假借爻象，以論作丹之意也。」又有元光先生，不知何代人也，睹《日月混元經》，其序云：「徐從事擬《龍虎》之文，撰《參同契》上卷，傳魏君。魏君又述中卷，傳淳于叔通。淳于叔通又制下卷，表三才也。此則葛稚川錦平城四字訣全乖，人無識者。」複有蕭先生，亦不知何代人也，又注《龍虎》敘云：「《參同契》者，擬《龍虎上經》，本出真人徐從事，因越上虞人魏伯陽造《五相類》以解前篇，遂改為《參同契》。其後淳于叔通補述其類，取象三才，乃為三卷。又叔通親事徐君，夜寤不寐，仰觀元象，以配卦爻，而著其書。」研詳三說，理有異同。元光之談，失之窮遠。若以魏伯陽造《五相類》以解前篇，遂改為《參同契》，此非其審也。凡《五相類》，豈不雲《參同契》者？敷陳梗概，不能專一汎濫而說，今更撰錄補塞遺脫，故複作《五類》，則《大易》情性盡矣。若不然者，則未備也。三卷之前，未有此書，此亦是以辯中卷是魏伯陽所撰。不然者，故不合雲今更撰錄補塞遺脫，其義益明矣。夫《參同契》者，參考三才之理，敘其符契而已，非為因三卷而得參同也。所以《五相類》者，蓋論還丹之道，與五行之理相類也。所以《本經》云「參考三才」，又云「推演五行」，即此所見設題之本旨也。而不達者強生疑言，殊不究此經篇章雖異，旨趣皆同。莫不以乾坤為鼎，天地之道成焉；坎離為藥，南北之位分焉；龍虎為名，東西之界列焉。若論火候，定生成，莫不循卦節、應鍾律，消息合刑賞。故黃鍾氣至，即陽生於複，漸曆臨泰，至已而陽爻數終；蕤賓氣至，即陰生於後，漸曆遯否，至亥而陰爻數窮。如循還未始有極期，六合、三才、四時、五行之理備矣。夫鼎者所以鼎其鼎也，藥者所以藥其藥也，鼎藥一也，豈容非類哉？而有惑者妄生穿鑿，謂肝青為父，是曾青也；肺白為母，是鉛銀也；腎黑為子，是磁石也；脾黃為祖，是雌雄也。殊不究經云「挺除武都，八石棄捐」，豈更用元精、雄黃之類也哉？謂還丹自赤而成紫色者，曾青之氣染入而已，又大非也。且草木乘春而生，生即青，及其花含文彩，實熟黃赤，其中豈有假曾雄乎？謂還丹因染而成紫色，不知黃金、黑錫、赤銅、藍玉，是何物染乎？蓋陰陽之氣，自然變化也。況還丹順天地生成之道，合金水自然之質，豈得無變化者哉？隻為五金、八石、硝樊、硇石，群方眾藥之中，或有用之。於龍虎大丹，亦無用處，豈非經旨隱而難辯耶？抑亦心究窒塞而莫可曉也？且世上聞虎者多，識虎者少。夫流珠為龍，龍即日也；黃芽為虎，虎即月也。此二物者，日月精氣，鹹有變化之理，故餌之者亦能變化。所謂變化者，變丹砂為水銀，自陽返陰也；水銀複為丹砂，自陰返陽也。故流珠丹亦名火青丹，變黑鉛為黃丹，自陰返陽也；化黃丹為黑鉛，自陽返陰也。二物謂之陰，倏然而為陽矣；謂之陽，忽然而成陰矣。互為夫婦，更為父母，此蓋陰陽感激而成，雖聖賢莫測所以。魏夫子敘云：「雲芽之靈，龍吟方泉；景雲絡霄，虎嘯虛無。衝風四振，陽燧昭明；朱光鬱起，方諸見陰。元液清溢，皆為自然也。」此大還丹妙用，其實一也。上古有水銀一味，而獨不成丹者，蓋有龍而無虎。不如是，又何假四象、五行？亦何求於陰陽、男女哉？是以必有不因於物，亦不因於人，而往往任其大道自化者矣。《上經》豈不云「賢者能特行，不肖與母俱」？夫與母俱乃知，豈非自然之正也？如紀綱八石，本乎二物；龍虎一體，而開三條。審乎二物，易乎一源，可知至元也。所以千舉萬敗者，其由不達三五與一之理。此非大道曲隱，由思慮之未至。《老子》所謂「能知一，萬事畢」，亦為此義也。世人徒知還丹可以度世，即不知度世之理，從何生焉，蓋餌日月精華故也。日月者，天生元女、地長黃男是也。虎者金也，龍者汞也，金汞相抱，得自然性。服食之者，豈不神哉？所以《典庭經》云：「日月精華救老殘，豈非二景之事乎？答曰：媾二景之暉者，其徒實繁；服五晨之霞者，數亦不少。然當此道、住世長生者鮮矣。至於餌一藥、服一丹、獲延駐長生者，目所見多矣。」由是論長生之術，必在保養服食，內外兼資，方始有望。若獨任一端，徒亦不免虛勞耳。
學者雲，鉛非鉛也，此恐昧甚者歟？且《上經》云：「真人至妙，若有若無，仿佛大淵，乍沈乍浮。」《中經》云：「真人潛深淵，浮遊守規中。」此蓋銷鉛為水，暖汞投之，初入則寂爾無聲，火烈花浮，迥然獨異，此豈不以物處於太泉深淵者乎？若謂斯鉛非鉛者，又不可知也。或人為鼎正當有土者，是妄也。真鉛者，火鉛是也。夫水位北方，卦主坎，坎主六戊，戊即土也。火位南方，卦主離，離主六已，已亦土也。真人之意，惟以戊已之氣而為土，非以土地而為土也，此坎戊月精、離已日光之義也。《經》豈不云乎？「人所稟軀，元精雲布，因氣托初，陰陽為度。」夫作丹者，亦以法象人也。稟父母四氣，以立為形，魂魄隨起，乃有精神矣。然即父母之體，豈中有土乎？是知一陰一陽而為水火，火以水為夫，水以火為妻，其道自成於戊已。夫萬物莫不終始於土，功用莫逃於水火陰陽。若謂土者五行之數，列在鼎中，則龍為木精，鼎中何能無杞梓之屬？其道甚明，知之者鮮矣。夫金能生水，水亦能生金。水生金者，則鉛中出黃芽，是其性也。《五金訣》云：「鉛能制汞，汞能伏金，金汞成形，故名制伏。」此一理也。夫木能生火、火亦能生木者，則丹砂中出汞，亦是其性。所謂木者，木受太陽之氣，化為流珠。太陽者日也，日出於東，東者木位；太陰者月也，月出於西，西者金位。故還丹以元象為準。日月之符，在乎晦朔。會合刑德之氣，順乎卯酉，出入乾坤，徘徊子午，以天地為雌雄，以陰陽為父母。故左名為龍，右名為虎。《經》曰：「汞日為流珠，青龍與之俱。」理在於此。有淺見之士，或以水銀和山澤銀合於器中燒，呼為樹子。始即二物相抱，後乃銀汞異處。或經一年至二年，鉛母既成赤粉，其中伏火功深則十存四五，效淺者十有二三。服之者不聞益人，亦往往反損，蓋緣五行之氣不足，法象之理有乖。或有曰鉛從銀生，定以鉛精合汞，名曰龍虎。殊不知黃芽雖出於鉛，實非鉛也。以非鉛為藥，而為正矣。故云「黃芽不是鉛，不離鉛中作」，是也。故為龍虎者，必先以黃芽為正也。《經》云「終始自相因」，此謂制汞以類，合類故名，於終始相因之義也。夫父之制子、子之制孫者，人倫之正也；火性銷金、金伐木榮者，還丹之感也。又有術士或以《龍虎歌》云：「陰在上，陽下奔，首尾武，中間文。」但常在爐上，置水一甌，出五符經語。此要言也。夫還丹起於陽生、終於陰極者，陽伏於下，陰在於上。假令雖有生者，必待陰衰之後、水旺之時也。向者自複觀卦彌曆十月，鉛黃既謝，丹道將成，子生母胞，不相涉入，陽消陰息，金勝水衰，魂魄相安，剛柔合體，然後設陰爐於上，張炎火於下。《經》所謂「舉水以激火，奄然滅光明」，又云「水盛坎侵陽，火衰離晝昏；陰陽相飲食，交感道自然」，斯乃順時合宜、與氣相得之理也。真人意者以金丹久為火化，形氣乾虛，欲使受其陰津，以潤肌骨，蓋妙盡於此矣。嚐見天下好道者，財竭不知貧，力盡不知困，深可哀也。莫不以鉛黃花與水銀相和燒之，謂之紫粉。或以朱砂、雄黃、水銀、硫黃、曾青、空青及諸礬、雲母等，同合和蒸煉煮煆而服之。或以諸礬、新碌諸灰結水銀，名為紅銀，化為粉屑以服之。凡此眾類，制作多門。若修煉如法，形氣不散，尚可愈人之疾，亦別無所益。若散失精華，空有滓惡，但能稍熱，更無所堪。或用藥汁以煮硫黃，澄濾以研成玉粉；或用硫黃以染銅葉，研煉而成赤丹煮之。此於諸術之中，最為凡淺。至於砒霜以化銅鐵縮錫，此蓋為饑寒之徒，非道者所處也。然得妙者，亦百無一矣。世有不知道也，謂五金是金銀銅鐵錫也，八石是雄硫砒礬膽曾青磁也。殊不知子午以成三，戊已自為五，是以八石之名，得陰陽之數，此還丹之道備矣。所以前輩道流云：「不用二青及四黃，河車自有五神光。」《經》云：「九還七返，八歸六居。」此義隱，非久通元者，莫得論焉。世人多將黑鉛化為黃粉，即牛糞汁或曲糟之類，和其鉛粉，同溲團燒之，鉛汁流下，如此九度，謂之九煉鉛精。天下學者皆以此為「九還七返」，是鉛精丹砂，又不知「八歸六居」，複是何物？夫金生數四成數九，木生數三成數八，火生數二成數七。此三者皆本生之氣相合，故名返還。六居者，水生數一成數六。金本生水，水不得與金合居，然自謂之六居。天地左轉，日月右行。俯而視之，則金能生水，木能生火；仰而觀之，水返生金，火返生木。子當右轉，午乃東旋，卯酉界隔，主定二名，此之謂也。故知天道不隱，人自迷之。今謂此書為「日月元樞」者，亦取此也。蓋世上學者，茫茫漠漠，竟馳於金石，即無消息之見，複無明師可道，則利在於黃白之術，得不妄動，動則終敗也。夫修還丹者，有十難焉：一精神不惑，二財力不足，三藥物不正，四分兩不同，五修煉非法，六陳布乖度，七火候愆期，八徒侶不端，九誠心懈怠，十成而不秘。有此十者，一有所虧，所失者大，而況不成有全虧者乎？所以學而得者，萬無一矣。至於經年曆歲，守爐看火，屏息營運，休廢生業，前期未卜，內懷疑悮，久勤則力屈，甚貴則生怨，中道而上者，謂之難類也，豈容易哉？自非捐俗求仙，越世高跡，稟性精一，盡於名利者，安可造次議久視之要？臣不揆庸愚，好道學仙，久覽《參同契》，不因其師，苦患乏財力，不能早修也。又恐荏苒過時，使後學者久困迷途，枉費資產，雖不盡露真詮，而亦頗聞元要。夫以和璞為石，荊國之眾也；謂碔砆為玉者，天下皆是也。又不知所謂碔砆焉，和璞焉，悠悠然莫知所問，惟候感通，以望神仙之教也。
禮典之制，期諸豐潔，裸鬯將行，無宜秕稗。是以有司卜日而頒教，所由先庚而讀法，故能籩豆有楚，殷薦聿修。皇祖降歆，萬壽攸酢；孝孫有慶，百祿是荷。若後時而不陳，則臨事而或闕，偶俱罹謗，須一辨明。彼以不戒視成，居然有罰；此以未承憲令，無狀可明。俱曰官臣，當須慎守，自貽伊怒，尚欲奚為？
喪定等列，在乎中制；爵為公侯，招以上服。禮則有數，甲其謂何？必若錫重五侯，寵加八命，寢于中霤，固當復彼東榮，適在他邦，是何升其左轂？冕服則順，鐡冠奚為？如或有愆于儀，不象厥德；僭而有作，同彼季孫。孝則莫彰；異夫曾子。所謂殺禮，宜其聚慝。徵大夫之轍，理既有違；論司敗之刑，法將何逭？
