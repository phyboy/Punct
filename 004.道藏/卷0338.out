撫州城東南四里有翻經台，宋康樂侯謝公元嘉年初於此翻譯《涅槃經》，因以為號。公諱靈運，陳郡陽夏人也。祖元，晉車騎將軍；父殃，秘書郎。公幼穎悟好學，博覽群書，文章之美，江左莫逮。以襲祖爵，世人宗之，盛稱謝康樂。初為劉毅衛軍從事中郎太子左率，出為永嘉太守。郡有名山水，公素愛好，肆意遨遊。稱疾去職，於始寧縣修營故墅，傍山帶江，盡幽居之美，因著《山居賦》，並自注之。與隱士王宏之等遊放為娛，有終焉之誌。每一詩至，都邑莫不競寫，宿昔之間，士庶皆遍。徵為秘書監，再召不赴。太祖使範泰與書敦獎之，乃出就職，尋遷侍中。日夕引見，賞遇甚厚，多疾不朝，賜假東歸。免官，與從弟惠連、東海何長瑜、潁川荀道雍、泰山羊璿之，以文章賞會，時人謂之四友。尋山登賞，常著木屐，上則去其前齒，下則去其後齒。會稽太守孟顗事佛精懇，公謂之曰：「得道應須慧業。丈人生天應在靈運前，成佛必在靈運後。」顗深恨此言，後遂表公有異志。公馳出自陳，太祖知見誣，除臨川內史。公以曇無讖所翻《大涅槃經》，語少樸質，不甚流靡，品數疏簡，初學者難以措懷。乃與沙門範惠嚴、顧慧觀依舊《泥洹經》共為潤色，勒成三十六卷。義理昭暢，質文相宣，曆代寶之，盛行於天下。其餘感神徵應，具如《高僧傳》所說。邈乎階扃不改，棟宇具無。真卿叨刺是邦，茲用愾息。有高行頭陀僧智清，緒發洪誓，精心住持，請以佛跡寺僧什喻、仙台觀道士譚仙岩同力增修，指期恢復。自是法堂之遺構克崇，先達之高蹤不泯。百里而遙，四山不逼；三休而上，十地方超。經行之業既崇，鬥藪之功斯懋。大曆已酉歲四月丙午，都人士庶，相與大會，設嚴供而落焉。以真卿業於斯文，見谘紀述。後之君子，其忘增修乎？銘曰：
摩訶般若，解脫法身。是則涅槃，眾經中尊。曇無肇允，嚴觀是因。實賴同德，宏茲法輪。謝公發揮，精義入神。理絕史野，文兼鬱彬。一垂刊削，百代鹹遵。遺跡忽睹，高台嶙峋。載悲徂謝，曷踐音塵？真卿愀然，憫故孰新？檀那衣缽，悉力經綸。不日復之，周邦仰仁。緬懷敦慕，子亦何人？徒願神交，愧非德鄰。刻銘金石，永永不泯。
如來以身口意三業，難調伏也。淨屍羅以息其內，行住坐臥四威儀，攝善心也。明布薩以昭其外，故曰波羅提木義是汝之師。則憍陳如之善來，迦葉波之尚法，諸聲聞三歸約眾，十四年以八敬度尼，羯磨相承，其致一也。至漢靈帝建寧元年，有北天竺五桑門、支法領等，始於長安譯出《四分戒本》兼羯磨，與大僧受戒。至曹魏，有天竺十尼自遠而來，為尼受具。後秦姚萇宏始十一年，有梵僧佛陀耶舍譯出《四分律本》。而關內先行僧祗，江南盛行十誦。至元魏法聰律師，始闡四分之宗。聰傳道覆，覆傳惠光，光傳雲暉願，願傳理隱樂洪雲，雲傳遵，遵傳智首，首傳道宣，宣傳洪，洪傳法勵，勵傳滿意，意傳法成，成傳大亮、道賓。亮傳雲一，賓傳岸超、慧澄。澄傳慧欽，皆口相授受，臻於壺奧。欽俗姓徐，洪州建昌人，蓋漢孺子之後也。二十二尋師於臨川楮山，後五歲削發，隸於高安龍岡寺，遂受戒。有唐義淨則譯經上足曰洪州靈傑，其秉宣羯磨者曰兩京清滌使法慧。欽智度衝深，神用高爽，行無權實，身絕開遮。闡律藏而日月光明，騁辯才而龍象蹴踏，江嶺之外，凜然風生。開元末北遊京師，充東京福先大德。常誦《大涅槃經》而講之，兼明《俱舍論》、《維摩金剛經》。每登講座，其下日有二三千人，由是名動輦轂。屬祿山作亂，杖錫南歸，居於西山洪井雙嶺之間。慕高僧觀顯之遺蹤，於寺北創置蘭若。山泉之美，頗極幽絕。欽雖堅持律儀，而誌在宏濟。好讀《周易》、《左傳》，下筆成章，著《律儀輔演》十卷。嚐撰《本州龍興寺戒壇碑》，頗見稱於作者。大曆三年，真卿忝刺撫州。東南四里，有宋侍中臨川內史謝靈運翻《大涅槃經》古台，階扃儼然，軒構摧圮。有高行頭陀僧智清者，首事修葺，安居住持。明年秋七月，真卿績秩將滿。有觀察使尚書御史大夫趙國魏公，願以我皇帝降誕之辰，奏為寶應寺，仍請山林高行僧三七人。冬十月二十三日，聖恩允許。於是鼎新輪奐，其興也勃焉。乃請止觀大師法源法泉、襄陽乘覺、清源善宏、羅浮圓覺、佛跡十喻、餘杭慧達臮當州海通海岸等同住董修，以資景福。僉以為學徒雖增，毗尼未立，明年三月，乃請欽登壇而董振擇焉，仍俾龍岡道幹、天台法裔、招提智融、白馬法允、衡嶽正覺、同德義盈、香城藏選、龍興藏誌、開元明徹等同秉法事。於是遠近駿奔，道場側塞，聖像放光，而龍王不雨者四旬。僧尼等三百五十七人，而文士正議大夫前衛尉少卿張廷皋脫俗歸真，其名曰環綱，為稱首焉。又欽比年以來，為受具者，凡一萬餘人。江嶺湖海之間，幅員千餘里，像法於變，此皆欽教道之力焉。臨川在嶺隅，未嚐宏律，於是二眾三百餘人，請法裔敷演而依止之矣。復有上都資聖寺高德曰：「還本律主，偉茲能辨，深嗟歎而讚美之。請於寺東南置普通無礙禪院，院內立鎮海觀音道場，請善宏居之，以開悟心要。雲一上足曰智融，精持本事如會尊眾，乃命智光等於普通道場東置律藏院，創立戒壇，以佇欽公之來儀，且施肇紀之不朽。經營未幾，壇殿鬱興。庶乎渡海浮囊，分毫絕羅鐔之請；嚴身瓔珞，照耀有摩尼這光。則入佛位而披伽梨者，名香普薰，神足無極，其可勝紀而蕪絕乎？有唐大曆辛亥歲春三月，行撫州刺史魯郡開國公顏真卿書而誌之。
麻姑者，葛稚川《神仙傳》云：王遠字方平，欲東之括蒼山，過吳蔡經家，教其尸解，如虵蟬也。經去十餘年忽還，語家人言：「七月七日王君當來過。」 到期日，方平乘羽車，駕五龍各異色，旌旗導從，威儀赫奕，如大將也。既至，坐須臾，引見經父兄。因遣人與麻姑相聞，亦莫知麻姑是何神也。言王方平敬報，久不行民間，今來在此，想麻姑能蹔來。有頃信還，但聞其語，不見所使人。曰：「麻姑再拜：不見忽已五百餘年。尊卑有序，修敬無階。思念久，煩信，承在彼登山顛倒，而先被記當按行蓬萊。今便蹔往，如是便還，還即親觀，願不即去。」如此兩時間，麻姑來。來時不先聞人馬聲，既至，從官當半於方平也。麻姑至，蔡經亦舉家見之，是好女子，年十八九許，頂中作髻，餘髮垂之至腰。其衣有文章，而非錦綺，光彩耀日，不可名字，皆世所無有也。得見方平，方平為起立。坐定，各進行廚。金盤玉杯，無限美膳，多是諸華，而香氣達於內外，擗麟脯行之。麻姑自言：「接待以來，見東海三為桑田。向間蓬萊水，乃淺於往者，會時略半也，豈將復還為陸陵乎？」方平笑曰：「聖人皆言，海中行復揚塵也。」麻姑欲見蔡經母及婦，經弟婦新產數十日，麻姑望見之，已知。曰：「噫！且止勿前。」即求少許米，便以擲之，墮地即成丹沙。方平笑曰：「姑故年少，吾了不喜復作此曹狡獪變化也。」麻姑手似鳥爪，蔡經心中念言：「背蛘時，得此爪以杷背，乃佳也。」方平即知經心中念言，即使人牽經鞭之，曰：「麻姑者神人，汝何忽謂其爪可以杷背邪？」見鞭著經背，亦不見有人持鞭者。方平告經曰：「吾鞭不可妄得也。」大曆三年，真卿刺撫州。按《圖經》，南城縣有麻姑山，頂有古壇，相傳雲麻姑於此得道。壇東南有池，中有紅蓮，近忽變碧，今又白矣。池北下壇傍有杉松，松皆偃蓋，時聞步虛鍾磬之音。東南有瀑布，淙下三百餘尺。東北有石崇觀，高石中猶有螺蚌殼，或以為桑田所變。西北有麻源，謝靈運詩題《入華子岡是麻源第三穀》，恐其處也。源口有神，祈雨輒應。開元中，道士鄧紫陽於此習道，蒙召入大同殿修功德。二十七年，忽見虎駕龍車，二人執節於庭中。顧謂其友竹務猷曰：「此迎我也，可為吾奏，願欲歸葬本山。」仍請立廟於壇側，元宗從之。天寶五載，投龍於瀑布，石池中有黃龍見。元宗感焉，乃命增修仙宇、真儀、侍從、雲鶴之類。於戲！自麻姑發跡於茲嶺，南真遺壇於龜源，華姑表異於井山。今女道士黎瓊仙，年八十而容色益少，曾妙行夢瓊仙而餐花絕粒。紫陽侄男曰德誠，繼修香火；弟子譚仙岩，法籙尊嚴。而史元洞、左通元、鄒鬱華，皆清虛服道。非天地氣殊異，江山炳靈，則曷由纂懿流光，若斯之盛者矣？真卿幸承餘烈，敢刻金石而誌之，時則六年夏四月也。
夫德之所感，淪骨髓而非深，誠之所至，去神明而何遠？有唐大曆壬子歲，宋州八關齋會者，此都人士臮文武將吏朝散大夫使持節宋州諸軍事行宋州刺史兼侍御史本州團練守捉使賜紫金魚袋徐向等，奉為河南節度觀察使開府儀同三司太子太師左右仆射知省事兼御史大夫汴州刺史上柱國信都郡王田公頃疾良已之所建也。公名神功，冀州南宮人。稟元和之粹靈，膺期運以傑出。含宏厚下，正直率先，起孝而德感生人，竭忠而精貫白日。和眾必資於寬簡，安人務在於撫柔。況乎武藝絕倫，英謀沈秘，所向而前無強敵，日新而學有緝熙。故能殿天子之邦，鬱蒼生之望，有日矣！羯戎構逆，公以平盧節將佐今右仆射李公忠臣收滄德，攻相州，拒杏園，守陳留。許叔冀降而陷焉，思明懼忠臣圖已，令公佐南德信隨劉從諫收江淮。至宋州，欲襲李銑。公斬德信，走從諫，遂並其眾而報焉。肅宗大悅，拜公鴻臚卿。再襲敬釭於鄆州，加中丞。討劉展於潤州，斬平之，遷徐州刺史。明年拜淄青節度使，屬候希逸自平盧至，公以州讓之。時宋州刺史李岑為賊所圍，副元帥李光弼請公討平之，拜御史大夫。加開府，充兗鄆節度。破法子營，又討敬釭，釭歸順焉。史朝義聞這，奔下博，投范陽自縊死。廣德元年授戶部尚書，封信都郡王。上幸陝，公首來扈從，都知六軍兵馬。每食宿，公皆躬自省視。上感焉，方委以政事，公涕泣固辭而止。二年拜汴宋節度，遷兵部。大曆二年加右仆射，封母清河張氏為趙國夫人，妻信安郡王禕女為涼國夫人。太夫人慈和勤儉，睦於親黨。公性純孝，居常不離左右。閱讀書史，或時疾病，公輒累月不茹薰，家中禮懺不絕。仍造崇夏、宏聖二寺，以祈福祐。五年兼判左仆射、知省事，加太子太師。公德厚量深，勞謙重慎，功既高而心益下，位彌大而體益恭，故遠無不懷，邇無不肅。今夏四月，忽嬰熱疾，沈頓累旬，積善降祥，勿藥遄喜。鷹犬之玩，悉皆棄舍，群帥感焉，無復弋獵。四履之內，鹹懷歡欣，睢陽之人，踴躍尤甚。乃谘於州將曰：「昔我公之陷賊也，至敝邑而首誅德信；李岑之見圍也，破其黨而克保城池。是即我公再有大造於敝邑矣。微我公之救恤，即皆死於鋒鏑，入於煎熬矣。尚何能保完家室、嬉戲鄉井者乎？不資齋明，何以報德？」徐公悅而從之。來五月八日，首以俸錢三十萬設八關大會，飯千僧於開元伽藍。將佐爭承，唯恐居後。已而州縣官吏長史苗藏實等，設一千五百人為一會；鎮遏團練官健副使孫琳等，設五百人為一會；耆壽百姓張列等，設五千人為一會。法筵等供，仄塞於郊；讚唄香花，喧填於晝夜。其餘鄉村聚落，來往舟車，聞風而靡督自勤，聳惠而怵先胥懋者，又不可勝數矣。非夫美政淳深，德風汪濊，則何以感人若此其至者乎？某叨接好仁，飽承餘烈，睹茲盛美，益求蒙，若不垂諸將來，則記事者奚述？
南齊徵士吳興沈君，名驎士，郡人也。蘊道德，晦於邑之餘不溪。家貧無資，以織簾為業，故時人號為織簾先生。精於《禮傳》，嚐自詁訓。宗人吏部郎中淵、中書郎約累薦，徵為著作郎，高臥不起，名重江表。臨終遺教，依皇甫元晏棺中貯《孝經》一卷，穿壙三尺，置棺平土，不設機位，四時地席，元酒而奠。子彝，奉而行之。吳郡陸惠曉、張融皆為之誄。徵士嚐制《述祖德碑》，立於金鵝山之先塋。年月淹遠，風雨蠹蝕，朽字殘文，翳而莫分。乾元中，為盜火所焚，碑首毀裂，嶔然將墮。過江二十葉孫御史中丞震，移牒郡國，請其封葺。或屬兵凶，曠而莫修。忽有仆樹，生於龜腹，盤根抱趾，聳幹夾碑。岩如工造，鬱若神化，欹者復正，危而再堅。夫德無名，遇賢而鍾慶；神無質，假物以申應。沈氏積善既遠，徵士植德既深，天將興舊族乎？吾知沈之復大也。權檢校宗事十九葉孫前太廟齋郎怡，拜泣鬆檟，增修舊塋，感先碑之隕覆，懼遺文之殘闕，乃具他石，傳而貳焉。崇其本，所以尊先也；建其新，所以嗣德也。以真卿江南婚姻之舊，中外伯仲之穆，謬忝拜刺，見托斯文，刊諸碑陰，以傅無朽。因改其樹為慶樹，以旌其美焉。沈氏之故事，具於家諜，今闕而不紀。時有唐大曆八年冬十二月。
公諱沔，字若衝，博陵安平人。其先出於齊太公之後。自亭伯三世文宗，秘書監六❥派別，叔軌季則，俱死王事。神謙神通，並高循績。子鼓、宏、度，以武幹稱，景、雋、巨、倫，以文行著。繼方麵者累代，列史傳者十人。奕葉相承，恒為鼎族。曾祖宏峻，隋銀青光祿大夫趙王長史。祖儼，皇朝益州雒縣令。父豈，年未四十，為庫部員外郎，因擇能吏為壽安令，又充江西道廉察使。徙醴泉，遂曆四邑，盤桓不進，以剛正也。累至朝散大夫汝州長史，封安平縣男，贈衛尉少卿。公即安平之次子也，全德天至，成人玉立。蓋聖代之寶臣，華宗之孝子，文章之哲匠，禮樂之祖師。既不可以一名，又何能以悉數？年二十四，舉鄉貢進士。考功郎李迥秀器異之曰：「王佐才也。」遂擢高第。其卸舉賢良方正，對策萬數，公獨居第一，而兄渾亦在甲科。典試官梁載言、陳子昂歎曰：「雖公孫鼉郤不及也。」召見前殿，拜麟台校書郎，繇是名蓋天下。御史張思敬以德行薦，久之，以資授陸渾主簿。平陽王敬暉，宏度外之交，略上官之禮。丁府君憂，服除，太夫人勉起之。以所試超邁，擢拜左補闕，遷殿中侍御史。奉敕按竊金者，公得其情，許之不死，竟得減論。諸王或恃貴不遵法度，舉而按之，其不吐茹也如此。尋遷起居舍人，當扈從。以親老抗疏乞退，薦琅琊王邱、太原郭潾、渤海封希顏等自代。睿宗嘉之，特許留司，以遂其孝養。遷祠部員外郎，幸僧有請度人者，公拒不奉詔。遷給事中，大理卿韓思復用法小差，權臣致劾，公特寬之。遷中書舍人，省改紫微，其官仍舊。又固辭以親老，除慶部郎中。開元初攝御史中丞或訟吏曹之不平，公與崔泰之銜命詳理，多所收拔。俄而即真，兼都畿按察使。歲或不稔，公請發粟賑貸之，賴全活者以萬數。內謁者霍元忠有罪，公執之以聞，元宗使以璽書勞之。公之澄清中外也，以畿縣令長陸景融、劉體微、盧暉有異政，丞尉宋遙、皇甫翼、陳希烈、宋鼎、蕭隱之、範冬芬、楊慎餘、劉日正、高昌寓、州掾李瑱、裴曠等，並以清白吏疏而薦之。二十二年，置十道采訪使，公所舉六人在焉。執事子有不法者，公舉之不回。移著作郎，尋遷秘書少監、修圖書使，尋判大理卿、禮部侍郎。公既職司典禮，乃刪寫疏論數百卷，以備闕遺。特加朝散大夫，遷左庶子。丁太夫人憂。徵拜中書侍郎，出為魏州刺史。乃肇移元城，徙置新市，吏人便之。乙丑歲，元宗東封，知頓使奏課第一，賜絹二百匹。嶽下觀禮，獻《慶雲頌》，又賜絹一百匹。明年入朝，分掌十銓。公與王邱為選人所歌曰：「沔人澄明澈底清，邱山介直連天峻。」時人韙之，還州。以理有異績，御史大夫崔隱甫、中丞宇文融朝服表薦，璽書寵慰。無何，徵拜左散騎常侍。上以六宮親蠶絲賜近臣，公獻《禦絲賦》，又侍宴別殿，賦《端午詩》，屢蒙錫以縑帛彩羅。兼判國子祭酒，俄充東都副留守。十七年，有事陵廟，追贈安平公及太君曰安平夫人。駕還，罷留守。二十年春，奉敕撰《龍門公宴詩序》，賜絹百匹。延入集賢院，修《老子道德經疏》，行於天下。二十一年遷秘書監，修撰如故。屬耕藉田，為居守，賜絹百匹。遷太子賓客，出兼懷州刺史。二十四年罷州，又以本官充東都副留守，累加通議大夫。二十七年冬十一月十有七日，寢疾薨於位，春秋六十有七。元宗震悼，贈禮部尚書，葬日量借手力幔幕。故吏前監察御史博陵崔頌為公行狀云：「公德充符契，精貫人極，孝愛聞於天下，制作垂於無窮。執太夫人之喪，徒跣吐血，以身為糞土，況乎含宏內恕，夷坦外名，德至矣乎！今之達者，若以富貴崇德，行藏養高，則老萊闕於榮親，黔婁褊於謀道，又加於古人矣。故養則致其樂，喪則過乎哀，以兄姊之戚亞其親，甥侄之慈甚其子。至於藥砭備物，溫清異宜，手胝杵臼之間，身辱汗濯之伍，汲汲然矣。每至宗廟心齋，嚴恭禮事，明發不寐，翌日餘悲。故聲氣感人者深，儀形化人者遠。躬踐五德，退讓於恭儉溫良；行張四維，加信於仁義禮智。而老驥伏櫪，以鮑驄不忘；白鳩巢簷，以家瑞終黔。則非殊倫絕輩，擬議乎萬一矣！」太常博士裴總議曰：「公醇一誕靈，文明含粹，蹈元和以為天性，籍間氣以為人師。前後曆官，或拜而不至，或至而不留。瘠形瞽目，誓尊孝養，可不謂孝乎？遂諡曰孝公。」凡所著文集二十九卷，並嗣子祐甫論次先誌一卷，為三十卷。吏部員外郎趙郡李華為集序云：「公之侍親也，孝達乎神祇；居憂也，哀貫乎天地。喪期有數，而茹荼終身。親交鄰裏，饑者待公而炊，寒者待公而裘，烝嚐之奠，待公而具，故祿廩雖厚，而未常足也。傳祖禰之美，合於禮經。見公文章，知公行事，則人倫之序、理亂之源備矣。祐甫純行而文，直清而和，希公門者，謂公存焉。」亡賢數載如此。初太夫人患目，公傾安求醫。或曰：「療之必愈，恐壽不得延。」太夫人及公悲恨而罷，自是竭力奉養，不脫冠帶者僅三十年。每至良辰美景，勝引佳遊，必扶侍左右，笑言陳說。親朋往來，莫知太夫人之有苦也。公年官雖高，至於食果蔬菜，與子侄躬自植藝溉灌，以申馨潔。臮終喪，雖見孩稚者，必設位束帶，盡哀以禮之。公與江夏李邕友善，為校書郎時，引邕館於秘閣之下，讀書者累年，邕由是才名益盛。邕與尚書席建侯嚐過公，怪乘馬臒羸，曰：「何不於廳前自觀饣未飼？忽然致殞，何以更之？」公唯而不易。他日，二公又以為言。公良久則曰：「每欲發言，恐涉有疑於廝養者，所以沈吟自愧。」二公退而謂人曰：「每想崔公此言，使人慚恧如醉。」延和、太極之間，公既留司東都，遂鬻所乘馬，就故人監察御史張汯子深河南府崇政坊買宅以制居，建宗廟於西南。維先太夫人安平郡夫人堂在宅之中，儉而不陋，淨而不華，六十餘年，榱棟如故。堂東嫂盧夫人所居，堂之東北，鄭氏、李氏姊歸寧所居。堂之北五步之外，建瓦堂三間以居之，雜用舊椽，不崇壇，無赭堊。累曆清要，所得祿秩，但奉烝嚐，資嫂姊，給孤幼，營甥侄婚姻而已。朝服衣馬，一皆取其下者，唯祭器祭服稱禮焉。其室竟不修，臮夫人太原郡太夫人王氏捐床帳之後，公徙居他室，或在賓館，而無常所。為常侍時，著《陋室銘》以自廣。天寶末，子孫灑掃，貯書籍劍履而已。逆胡再陷洛陽，屋遂崩圮，唯簷下廢井存焉。
長子成甫，倜儻有才名，進士校書郎，早卒。祐甫能荷先業，以進士高第，累登台省，至吏部郎中，充永平軍節度使尚書李公勉行軍司馬兼侍御史中丞。永懷先德，明發不寐，恐茂烈煙淪，罔垂後裔，乃刻《陋室銘》於井北遺址之前，以抒所誌。某夙仰名教，實欽孝公之盛德；晚聯台閣，竊慕中丞之象賢。又能好我不遺，見托論撰。采風猷而莫窮萬一，涉泉海而豈究津涯？操筆強名，退增戰恧。時則大曆十一年青龍景辰孟夏之月也。
湖州烏程縣南水亭，即梁吳興太守柳惲之西亭也。繚以遠峰，浮於清流，包括氣象之妙，賓資遊宴之美。觀夫構宏材，披廣榭，豁達其外，睽罛其中。雲軒水閣，當亭無暑，信為仁智之所創制。原乎其始，則柳吳興惲西亭之舊所焉。世增崇之，不易其地。按吳均《入東記》云：「惲為郡，起西亭毗山二亭，悉有詩。」 今處士陸羽《圖記》云：「西亭城西南二里，烏程縣南六十步，跨苕溪為之。昔柳惲文暢再典吳興，以天監十六年正月所起，以其在吳興郡理西，故名焉。文暢嚐與郡主簿吳均同賦西亭五韻之作，由是此亭勝事彌著。」間歲頗為州僚據而有之，日月滋深，室宇將壞，而文人嘉客，不得極情於茲，憤憤悱悱者久矣。邑宰李清，請而修之，以攄眾君子之意。役不煩費，財有羨餘，人莫之知，而斯美具也。清皇家子，名公之允。忠肅明懿，以將其身；清簡仁惠，以成其政。弦歌二歲，而流庸復者六百餘室，廢田墾者二百頃。浮客臻湊，迨乎二千；種桑畜養，盈於數萬。官路有刻石之堠，吏廚有餐錢之資。敦本經久，率皆如是，略舉數者，其餘可知矣。豈必夜魚春躍，而後見稱哉？於戲！以清之地高且才，而勵精於政事，何患雲霄之不致乎？清之筮仕也，兩參雋乂之列，再移仙尉之任，毗讚於蜀邑，子男於吳興，多為廉使盛府之所辟薦。則知學詩之訓，間緝之心，施之於政，不得不然也。縣稱緊舊矣，今詔升為望，清當受代，而邑人已軫去思之悲，白府願留者屢矣。真卿重違耆老之請，啟於十連，優詔以旌清之美也。某不佞，忝當分憂共理之寄。人安欲阜，固有所歸，雖無魯臣掣肘之患，豈盡言子用刀之術？由此論之，則水亭之功，乃餘力也。夫知邑莫若州，知宰莫若守，知而不言，無乃過乎？今此記述，以備其事。懼不宣美，豈徒愧詞而已哉？大曆一紀之首夏也。
粵以江南之地，佳麗垂名，山嶽之間，宛有仙洞。餘祇膺聖澤，廉察臨州。一日按《地理圖》，得屬邑，崇仁縣華蓋山，有王、郭二真君壇存焉。欣睹異事，未原其始。他日公餘，因令軍將往山下訪求碑銘。果得一石記，乃隋開皇五年焚修道士李子真。於壞碑上再錄出其文，則知王、郭二真君仙不顯名。王則方平之從侄，郭乃王之族弟也。始於金華山修道，以圖輕舉，尋遊洞府。自玉笥山將之麻姑洞，中道悅一山，問故老曰：「此為何山？」對曰：「巴陵華蓋山也。」二真君相與言曰：「此山福地，名亦異焉。」因求卜止，再煉神丹。山下父老詣而再拜曰：「敢問真人之名字？」曰：「吾等修誌於虛無，不欲述焉。」後有一道士來謁，敢問真人之師，曰：「吾師浮邱先生，則上界大仙也，頃於金華山遇焉。」二真君能走石飛符，興雲致雨。或有人疾苦暴亡，往而告之，即飛符以救之。歲時大旱，即致霖雨以濟之。至晉惠帝元康二年二月一日，彩雲連晝，仙樂喧風，二真君乃驂鸞駕鶴，冉冉上昇。今上昇之壇及浮邱先生之壇存焉。其後立觀焚修，境邑將旱，若詣壇禱之，則雲雨立應矣。故事昭然，仙蹤儼若，雖遺史籍，安泯聲華。鸞鶴對飛，共作壺中之客；林巒疊秀，別含象外之春。因與府官議崇觀宇，永利焚修。尋差軍將以公用錢詣山，換殿宇門廊，不日而回，雲工畢矣。予德慚好道，任忝分符。原始要終，罕測衝天之日；飛文染翰，用貽終古之芳。銘曰：
元牝之門，澄心養神。學則彌眾，得者幾人？冉冉千古，堂堂二真。丹成岩穀，道應穹旻。彩雲色煥，仙樂聲勻。遲日初麗，柳花正新。驂鸞援俗，駕鶴超雲。言歸紫府，笑別芳辰。山存華蓋，長含異春。恩流豐澤，用濟烝民。浮雲世速，好月生頻。儼若聖祉，永播清芬。
《東方先生畫讚》者，晉散騎常侍夏侯湛之所作也。湛字孝若，父莊，為樂陵太守，因來覲省，遂作斯文。讚云：「大夫諱朔，字曼倩，平原厭次人。」魏建安中，分厭次為樂陵郡，又為郡人焉。厭次今移屬樂安郡，東去祠廟六百里。故厭次城今在平原郡安德縣東北二十里，廟西南一里。先生形像，今則捏素為之，並二細君侍焉。郡嚐為德州，其讚開元八年刺史韓公思復刻於石碑。真卿去歲拜此郡，屬殿中侍御史平公冽、監察御史閻公寬、李公史魚、右金吾胄曹宋公謇，鹹以河北采訪使東平王判官巡按狎至，真卿候於境上，而先生祠廟，不遠道周。亟與數公臮家兄淄川司馬曜卿、長史前洛陽令蕭晉用、前醴泉尉李伯魚、徵君左驍衛兵曹張遂麟、遊尉韋宅相、朝城主簿韋夏有、司經正字畢燿、族弟渾、前參軍鄭悟初同茲謁拜，退而遊於中唐，則韓之刻石存焉。僉歎其文字纖靡，駮蘚生金，四十年間，已不可識。真卿於是勒諸他山之石，蓋取其字大可久，不復課其工拙，故援翰而不辭焉。至若先生事跡，則載在《太史公書》、《漢書》、《風俗通》、《武帝內傳》、《十洲記》、《列仙》、《神仙》、《高士傳》，此不復紀焉。有唐天寶十三載季冬辛卯朔建。
肅宗皇帝恩許，既有斯答，禦劄垂下，而真卿以疏拙蒙譴。粵若來八月既望，貶授蓬州長史。臮今上即位，寶應元年夏五月拜利州刺史。屬羌賊圍城，不得入。恩敕追赴上都，為今尚書前相國彭城公劉公晏所讓，授尚書戶部侍郎。二年春三月改吏部，廣德元年秋八月拜江陵尹兼御史大夫，充荊南節度觀察處置等使。未行受代，轉尚書右丞。明年春正月檢校刑部尚書兼御史大夫，充朔方行營汾晉等六州宣慰使，以招諭太師中書令仆固懷恩。不行，遂知府事。永泰二年春二月貶峽州別駕，旬餘移貶吉州。大曆三年夏五月蒙除撫州刺史，六年閏三月代到，秋八月至上元。爾來十有六年，困於疏愚，累蒙竄謫。其所置碑石，迄今委諸岩麓之際，未遑崇樹。七年秋九月歸自東京，起家蒙除湖州刺史，來年春正月至任。州東有苕、霅兩溪，溪左有放生池焉，即我寶應元聖文武皇帝所置也。州西有白鶴山，山多樂石，於是采而斫之，命吏幹磨礱之，家僮鐫刻之，建於州之駱駝橋東。蓋以抒臣下追遠之誠，昭先帝生成之德。額既未立，追思莫達。客或請先帝所賜敕書批答中諸事，以緝而勒之，真卿從焉。勒願斯畢，瞻慕不足，遂誌諸碑陰。庶乎乾象昭回，戌宇宙而終始；天文煥發，將日月而齊暉。時則有唐大曆九年青龍甲寅之歲孟秋甲子之日也。
初公任監察御史，持服於沙河縣。屬突厥寇趙定州，河朔凶懼，邢州刺史黃文軌投艱於公。公以父母之邦，金革無避。及賊至城下，公為曉陳禍福，共徒有素聞公威名者，乃相率而去之。開元末，安西都護趙含章冒於貨賄，多以金帛賂遺朝廷之士，九品以上，悉皆有名。其後節度范陽，事方發覺。有司具以上聞，元宗切責名品，將加黜削。公一無所受，乃進諫焉，元宗納之，遂禦花萼樓，一切釋放。舉朝皆謝，公衣冠儼然，獨立不拜。翌日入奏，元宗謂公曰：「古人以清白遺子孫，乃卿一人而已。」公曰：「含章之賄，偶不至臣門，非不受也。」元宗深嘉歎之。前碑闕焉，故略述於此。公第三子渾之為中丞也，方欲陳乞禦制碑頌，未果而中受譴責。旋閹胡作亂，事竟不成。真卿時忝監察殿中，為中丞屬吏，故公孫儼泣請真卿論撰之。昭義軍節度觀察使尚書左仆射兼御史大夫平陽郡王薛公曰嵩，以文武忠義之姿，為國保障。上慕公之德業，歎尚無窮；次嘉儼之懇誠，崇豎莫致。乃命屯田郎中權邢州刺史封演，購他山之石，曳以百牛；僝刻字之工，成乎半歲。磨礱既畢，建立斯崇，遠近嗟稱，古今榮觀。雖大賢為德，樹善庸限於存亡；而小子何知，附驥托跡於階序。真卿刺湖州之日，因成文，請儼刻其側而誌之。未及雕鐫，而第六子衡，因謫居沙州，參佐戎幕，河隴失守，介於吐蕃。以功累拜工部郎中兼御史河西節度行軍司馬，與節度周鼎保守敦煌，僅十餘歲，遂有中丞常侍之拜。恩命未達，而吐蕃圍城，兵盡矢窮，為賊所陷。吐蕃素聞太尉名德，曰：「唐天子我之舅也。衡之父，舅賢相也。落魄如此，豈可留乎？」遂贈以駝馬，送還於朝。大曆十二年十一月，以二百騎盡室護歸。士君子偉之，乃古來所無也。上欲特加超獎，且命待制於側門。十三年春三月，吏部尚書顏真卿記。
西楚霸王當秦之末，與叔梁避讎於吳，蓋今之湖州也。雖滅秦而宰制天下，魂魄猶思樂茲邦，至今廟食不絕。其神靈事跡，具見竟陵子陸羽所載《圖經》。大曆七年，真卿蒙刺是州。十二載，奸臣伏法，恩命追真卿上都❥❥克期首路，竟陵是諗。子以故碑顛趾，嚐因❥❥❥已而復❥之。真卿乃命再加崇樹❥❥❥❥❥紀之，時則仲夏方生明之日。
太保謝公，東晉鹹和中，以吳興山水清遠，求典此郡。郡西至長城縣通水陸，今尚稱謝公塘。及遷去郡，人用懷思，刻石記功焉。曆代至皇唐天寶末，群盜起，公之碑誌，失於所在。眷求蕪沒，深為愴然，借舊史遺文，敬刊息石。公之雅量宏度，蓋嗟歎之不足。
神居武陵，其地有湖。每出則神獸前道，形如白馬。
側蹲鴟而墜石，勒緩縱以藏機，弩灣環而勢曲，峻快以如錐，策依稀而似勒，掠仿佛以宜肥，啄騰淩而速進，磔抑踖以遲移。
