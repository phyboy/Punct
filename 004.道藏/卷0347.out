白字太白，興聖皇帝九世孫。白生夢長庚星，因以命之。舉有道不應。天寶初至長安，賀知章言於元宗，召見金鑾殿，論當世事，奏頌一篇，詔供奉翰林。忤高力士，摘其詩激楊貴妃，帝欲官白，妃輒沮之。白遂求還山，乃賜金放還。安祿山反，永王璘辟為府僚。璘起兵，逃還彭澤。璘敗，長流夜郎，會赦還。代宗立，以左拾遺召，白已先卒，年六十餘。文集二十卷。
昔在天皇，告成岱宗，改元乾封；經始明堂，年紀總章。時締構之未輯，痛威靈之遐邁。天后繼作，中宗成之，因兆人之子來，崇萬祀之丕業。蓋天皇先天，中宗奉天，累聖纂就，鴻勳克宣。臣白美頌，恭惟述焉。其辭曰：
伊皇唐之革天創元也，我高祖乃仗大順，赫然電發以首之。於是橫八荒，漂九陽；掃叛渙，開混茫。景星耀而太階平，虹滅而日月張。欽若太宗，繼明重光；廓區宇以立極，綴蒼昊之頹綱。淳風沕穆，鴻恩滂洋；武義烜赫於有截，仁聲馺遝乎無疆。若乃高宗紹興，拓統錫羨，神休旁臻，瑞物威薦。元符剖兮地珍見，既應天而順人，遂登封而降禪。將欲考有洛，崇明堂，惟厥功之未輯兮，乘白雲於帝鄉。天后勤勞輔政兮，中宗以欽明克昌。遵先軌以繼作兮，揚列聖之耿光。則使軒轅草圖，羲和練日；經之管之，不彩不質。因子來於四方，豈殫稅於萬室？乃準水臬，攢雲梁；罄玉石於隴阪，空瑰材於瀟湘。巧奪神鬼，高窮昊蒼；聽天語之察察，擬帝居之將將。雖暫勞而永固兮，始聖謀於我皇。
觀夫明堂之宏壯也，則突兀曈，乍明乍蒙，象太古元氣之結空。巃嵸頹遝，若嵬若嶪，似天閫地門之開闔。爾乃劃岝峉以嶽立，鬱穹崇而鴻紛。冠百王而垂勳，燭萬象而騰文。窙惚恍以洞豁，呼嵌嵓而傍分，又比夫昆山之天柱，矗九霄而垂雲。於是結構乎黃道，岧嶢乎紫微；絡勾陳以繚垣，辟閶闔而啟扉。崢嶸嶒嶷，粲宇宙之光輝；崔嵬赫奕，張天地之神威。夫其背泓黃河，垠漱清洛；太行卻立，通穀前廓。遠則標熊耳以作揭，豁龍門以開關；點翠彩於鴻荒，洞清陰乎群山。及乎煙雲卷舒，忽出乍沒；岌嵩噴伊，倚日薄月。雷霆之所鼓蕩，星鬥之所伾仡；金龍之蟠蜿，掛天珠之硉矹。勢拔五嶽，形張四維；軋地軸以盤根，摩天倪而創規。樓台崛勿以奔赴，城闕嶔而蔽虧。珍樹翠草，含華揚蕤；目瑤井之熒熒，拖玉繩之離離。致華蓋以儻致漭，仰太微之參差。擁以禁扃，橫以武庫；獻房心以開鑿，瞻少陽而舉措。采殷制，酌夏步；雜以代室重屋之名，括以辰次火木之數。壯不及奢，麗不及素；層簷屹其霞矯，廣廈鬱以雲布。掩日道，遏風路；陽烏轉影而翻飛，大鵬橫霄而側度。近則萬木森下，千宮對出；熠乎碧光之堂，炅乎瓊華之室。錦爛霞駮，星錯波泐；颯蕭寥以颼飀，窅陰鬱以綿密。含佳氣之青蔥，吐祥煙之鬱律。九室窈窕，五闈聯綿；飛楹磊砢，走栱夤緣。雲楣立岌以橫綺，彩桷攢欒而仰天；皓璧晝朗，朱甍晴鮮。赬欄各落，偃蹇霄漢；翠楹回合，蟬聯汙漫。遝蒼穹之絕垠，跨皇居之大半。遠而望之，赫煌煌以輝輝，忽天旋而雲昏；迫而察之，粲炳煥以照爛，倏山訛而晷換。跨蓬壺之海樓，吞岱宗之日觀。猛虎失道，潛虯蟠梯；徑通天而直上，俯長河而下低。玉女攀星於網戶，金娥納月於璿題；藻井彩錯以舒蓮，天總翼而銜霓。扶標川而失足，擬跟絓而罷躋，要離曤而外喪，精視冰背而中迷。亙以復道，通乎宮垣；坌入西樓，實為昆侖。三事庶尹，正儀躅以出入；九夷五狄，順方麵而來奔。其左右也，則丹陛崿，彤庭煌煌。列寶鼎，金光；流辟雍之滔滔，象環海之湯湯。辟青陽而啟總章，廓明台而布元堂。儼以太廟，處乎中央；發號施令，采時順方。其閫閾也，三十六戶，七十二牖；度筵列位，南七西九。白虎列序而躨跜，青龍承隅而蚴蟉。其深沈粵密也，則赤熛掌火，招拒司金；靈威制陽，汁光權陰；坤鬥主土，據乎其心。若乃熠燿五色，張皇萬殊；人物禽獸，奇形異模。勢若飛動，瞪眄睢盱。明君暗主，忠臣烈夫；威政興滅，表賢示愚。於是王正孟月，朝陽登曦。天子乃拖蒼王，轡蒼螭，臨乎青陽左個，方禦瑤瑟而彈鳴絲。展乎國容，輝乎皇儀。傍瞻神台，順觀雲之軌；俯對清廟，崇配天之規。欽若蚃，維清緝熙；崇牙樹羽，熒煌葳蕤。納五服之貢，受萬邦之籍；張龍旗與虹旌，攢金戟與玉戚。延五更，進百辟；奉珪瓚，獻琛帛。周旋俯僂，儼容疊跡。乃潔菹醢，修粢盛，奠三犧，薦五牲，享於神靈。太祝正辭，庶官精誠；鼓大武之隱轔，張鈞天之鏗鍧。孤竹合奏，空桑和鳴。盡六變，齊九成，群神來兮降明庭，蓋聖主之所以孝治天下，而享祀窅冥也。然後臨辟雍，宴群臣。陰陽為庖，造化為宰。餐元氣，酌太和；千里鼓舞，百寮賡歌。於斯之時，雲油雨霈；恩鴻溶兮澤汪濊，四海歸兮八荒會。哤聒乎？區宇，駢闐乎闕外。群臣醉德，揖讓而退。而聖主猶夕惕若厲，懼人未安；乃目極於天，耳下於泉。飛聰馳明，無遠不察。考鬼神之奧，推陰陽之荒。下明詔，班舊章；振窮乏，散敖倉。毀玉沈珠，卑宮頹牆，使山澤無間，往來相望。帝躬乎天田，后親於郊桑；棄末反本，人和時康。建翠華兮萋萋，鳴玉鑾之鉠鉠。遊乎昇平之圃，憩乎穆清之堂。天欣欣兮瑞穰穰，巡陵於鶉首之野，講武於驪山之旁。封岱宗而祀后土，掩栗陸而包陶唐。遂邀崆峒之道，禮汾水之陽；吸沆瀣之精英，黜滋味之馨香。貴理國其若夢，遊華胥之故鄉。於是元元澹然，不知所在，若群雲從龍，眾水奔海，此真所謂我大君登明堂之政化也。豈比夫秦、趙、吳、楚，爭高競奢，結阿房與叢台，建姑蘇及章華？非享祀與嚴配，徒掩月而淩霞。由此觀之不足稱也，況瑤台之巨麗，復安可以語哉？敢揚國美，遂作辭曰：
穹崇明堂，倚天開兮。巃嵸鴻濛，構瑰材兮。偃蹇坱漭，邈崔嵬兮。周流辟雍，岌靈台兮。赫奕日星噴風雷，宗祀蚃王化恢。鎮八荒兮通九垓，四門啟兮萬國來，考休徵兮進賢才。儼皇居而作固，窮千祀兮悠哉！
白以為賦者古詩之流，辭欲壯麗，義歸博達。不然，何以光讚盛美、感天動神？而相如、子雲競誇詞賦，曆代以為文雄，莫敢詆訐。臣請語春大略，竊或褊其用心。《子虛》所言，楚國不過千里，夢澤居其大半，而齊徒吞若八九，三農及禽獸無息肩之地，非諸侯禁淫述職之義也。《上林》云：「左蒼梧，右西極。」考其實地，周袤才經數百。《長揚》誇胡，設網為周阹，放麋，鹿其中，以搏攫充樂。《羽獵》於靈台之囿，圍經百里而開殿門。當時以為窮壯極麗，迨今觀之，何齷齪之甚也？但王者以四海為家，萬姓為子，則天下之山林禽獸，豈與眾庶異之，而臣以為不能以大道匡君，示物周博，平文論苑囿之小，竊為微臣之不取也。今聖朝園池遐荒，殫窮六合，以孟冬十月，大獵於秦，亦將耀威講武，掃天蕩野，豈淫荒侈靡，非三驅之意邪？臣白作頌，折衷厥美。其辭曰：
粵若皇唐之挈天地而襲氣母兮，粲五葉之葳蕤。惟開元廓海宇而運鬥極兮，總六聖之光熙。誕金德之純精兮，漱玉露之華滋。文章森乎七曜兮，制作參乎兩儀，括眾妙而為師。明無幽而不燭兮，澤無遠而不施。慕往昔之三驅兮，順生殺於四時。若乃嚴冬慘切，寒氣凜冽；不周來風，元冥掌雪。木脫葉，草解節；土囊煙陰，火井冰閉。是月也，天子處乎元堂之中，餐八水兮休百工，考王制兮遵國風。樂農人之閑隙兮，因校獵而講戎。乃使神兵出於九闕，天仗羅於四野；徵水衡與林虞，辨土物之眾寡。千騎飆掃，萬乘雷奔；梢扶桑而拂火雲兮，刮月窟而搜寒門。赫壯觀於今古，嶪搖蕩於乾坤，此其大略也。而內以中華為天心，外以窮發為海口；豁咽喉以洞開，吞荒裔以盡取。大章按步以來往，誇父振策而奔走；足跡乎日月之所通，囊括乎陰陽之未有。君王於是撞鴻鍾，發鑾音；出鳳闕，開宸襟，駕玉輅之飛龍，曆神州之層岑；遊五柞兮瞰三危，挾細柳兮過上林。攢高牙以總總兮，駐華蓋之森森。於是擢倚天之劍，鸞落月之弓；昆侖叱兮可倒，宇宙噫兮增雄。河漢為之卻流，川嶽為之生風；羽毛揚兮九天絳，獵火燃兮千山紅。乃召蚩尤之徒，聚長戟，羅廣澤；嗬雨師，走風伯。棱威耀乎雷霆，烜爀震於蠻貊；陋梁都之體制，鄙靈囿之規格。而南以衡、霍作襟，北以岱、恒作袪。夾東海而為塹兮，拖西冥而流渠。麾九州之珍禽兮，回千群以坌入；聯八荒之奇獸兮，屯萬族而來居。雲羅高張，天網密布；罝罘綿原，峭格掩路。蠛蠓過而猶礙，蟭螟飛而不度；彼層霄與翳榛，空翔鳥與伏兔。從營合技，彌巒被岡。金戈森行，洗晴野之寒霜；虹旗電掣，卷長空之飛雪。吳驂走練，宛馬蹀血；縈眾山之聯綿，隔遠水之明滅。使五丁推峰，一夫拔木；下塹高頹，深平險穀。擺椿栝，開林叢，喤喤呷呷，盡奔突於場中。而田疆、古冶之疇，烏獲、中黃之黨，超崢嶸，獵蒼莽。喑嗚哮㘚，風旋電往；脫文豹之皮，抵元熊之掌。批狻手猱，挾三挈兩。既徒搏以角力，又揮鋒而爭先。行甝號以鶚睨兮，氣赫火而煙。拳封猯，肘巨狿；梟羊應叱以斃踣，猰貐亡而墜巔。或碎腦以折脊，或噴髓而飛涎。窮遐荒，蕩林藪；扼土伯，殆天狗。脫角犀頂，探牙象口；掃封狐於千里，捩雄虺之九首。咋騰蛇而仰吞，拖奔兕而卻走。君王於是峨通天，靡星旃；奔雷車，揮電鞭。觀壯士之效獲，顧三軍而欣然，曰夫何神讋鬼栗之駭人也。又命建夔鼓，勵武卒；雖藺轢之已多，猶拗怒而未歇。集赤羽兮照日，張烏號兮滿月。戎車監監以陸離，彀騎煌煌而奮發。鷹犬之所騰捷，飛走之所蹉蹶。攫麏麚之咆哮，蹂豺貉以掛格。膏鋒染鍔，填岩掩窟；觀殊材與逸群，尚揮霍以出沒。別有白𧳬貙、飛駮，窮奇、貙䝡；牙若錯劍，鬛如叢竿。口吞殳鋋，目極槍櫓。碎琅弧，攫玉弩。射猛彘，透奔虎。金鏃一發，旁疊四五。雖鑿齒磨牙而致伉，誰謂南山白額之足睹。總八校，搜四隅；馳專諸，走都盧。趫喬林，撇絕壁；抄獑猢，攬貊。囚鼬鼯於峻崖，頓毅玃於穹石。養由發箭，奇肱飛車；巧括更羸，妙兼蒲且。墜鸀鳿於青雲，落鴻雁於紫虛。捎鶬鴰，漂鸕𪆂。彈地廬，空神居。斬飛鵬於日域，摧大鳳於天墟；龍伯釣其靈鼇，任公獲其巨魚。窮造化之譎詭，何神怪之有餘？所以噴血流川，飛毛灑雪。乍若乎高天雨獸，上墜於大荒；又似乎積禽為山，下崩於林穴。陽烏沮色於旭日，陰兔喪精於明月，思騰裝上獵於太清，所恨穹昊之路絕。而忽也莫不海晏天空，萬方來同，雖秦皇與漢武兮，復何足以爭雄？俄而君王茫然改容，愀若有失；居安思危，防險戒逸。斯馳騁以狂發，非至理之宏術。且夫人君以端拱為尊，元妙為寶；暴殄天物，是謂不道。乃命去三面之網，示六合之仁；已殺者皆其犯命，未傷者全其天真。雖翦毛而不獻，豈割鮮以染輪？解鳳凰與鸑鷟兮，旋騶虞與麒麟。獲天寶於陳倉，載非熊於渭濱。於是享獵徒，封勞苦；軒行炰，騎酌酤。韜兵戈，火網罟。然後登九霄之台，宴八紱之圃；開日月之扃，辟生靈之戶。聖人作而萬物睹，覽蒐岐與狩敖，何宣、成之足數？哂穆王之荒誕，歌白雲於西母。曷若飽人以澹泊之味，醉時以醇和之觴；鼓之以雷霆，舞之以陰陽？虞乎神明，狃於道德；張無外以為罝，琢太樸以為杙。頓天網以掩之，獵賢俊以禦極。若此之狩，罔有不克。使天人晏安，草木蕃殖；六宮斥其珠玉，百姓樂於耕織。寢鄭衛之聲，卻靡曼之色；天老掌圖，風後侍側。是三階砥平，而皇猷允塞。豈比夫《子虛》、《上林》、《長楊》、《羽獵》，計麋鹿之多少，誇苑囿之大小者哉？方將延榮光於後昆，軼元風於邃古。擁嘉瑞，臻元符，登封於太山，篆德於社首，豈不與乎七十二帝同條而共貫哉？君王於是回旌，返鑾輿；訪廣成於至道，問大隗之幽居。使罔象掇元珠於赤水，天下不知其所如也。
余昔於江陵見天台司馬子微，謂余有仙風道骨，可與神遊八極之表，因著《大鵬遇希有鳥賦》以自廣。此賦已傳於世，往往人間見之。悔其少作，未窮宏達之旨，中年棄之。及讀《晉書》，睹阮宣子《大鵬赞》，鄙心陋之。遂更記憶，多將舊本不同。今復存手集，豈敢傳諸作者，庶可示之子弟而已。其辭曰：
南華老仙發天機於漆園；吐崢嶸之高論，開浩蕩之奇言。徵至怪於齊諧，談北溟之有魚。吾不知其幾千里，其名曰鯤。化成大鵬，質凝胚渾；脫鬐鬛於海島，張羽毛於天門。刷渤澥之春流，晞扶桑之朝暾；燀赫乎宇宙，憑陵乎昆侖。一鼓一舞，烟蒙沙昏；五嶽為之震蕩，百川為之崩奔。
爾乃蹶厚地，揭太清；亘層霄，突重溟。激三千以崛起，向九萬而迅征；背嶪太山之崔嵬，翼舉長雲之縱橫。左迴右旋，倏陰忽明；歷汗漫以夭矯，羾閶闔之崢嶸。簸鴻濛，扇雷霆；鬥轉而天動，山搖而海傾，怒無所搏，雄無所爭；固可想像其勢，髣髴其形。
若乃足縈虹蜺，目耀日月；連軒遝拖，揮霍翕忽。噴氣則六合生雲，灑毛則千里飛雪。邈彼北荒，將窮南圖；運逸翰以傍擊，鼓奔飚而長驅。燭龍銜光以照物，列缺施鞭而啟途。塊視三山，杯觀五湖；其動也神應，其行也道俱。任公見之而罷釣，有窮不敢以彎弧；莫不投竿失鏃，仰之長吁。
爾其雄姿壯觀，坱軋河漢；上摩蒼蒼，下覆漫漫。盤古開天而直視，羲和倚日以傍歎；繽紛乎八荒之間，掩映乎四海之半。當胸臆之掩畫，若混茫之未判；忽騰覆以回轉，則霞廓而霧散。
然後六月一息，至於海湄；翳景以橫翥，逆高天而下垂。憩乎泱漭之野，入乎汪湟之池。猛勢所射，餘風所吹；溟漲沸渭，巖巒紛披。天吳為之怵慄，海若為之躨跜；巨鼇冠山而卻走，長鯨騰海而下馳。縮殼挫鬛，莫之敢窺。吾亦不測其神怪之若此，蓋乃造化之所為。
豈比夫蓬萊之黃鵠，誇金衣與菊裳；恥蒼梧之玄鳳，耀彩質與錦章？既服御於靈仙，久馴擾於池隍。精衛殷勤於銜木，鶢鶋悲愁乎薦觴；天雞警曉於蟠桃，踆烏晣耀於太陽。不曠蕩而縱適，何拘攣而守常？未若茲鵬之逍遙，無厥類乎比方；不矜大而暴猛，每順時而行藏。參玄根以比壽，飲元氣以充腸；戲暘谷而徘徊，馮炎洲而抑揚。
俄而希有鳥見而謂之曰：「偉哉鵬乎，此之樂也！吾右翼掩乎西極，左翼蔽乎東荒。跨躡地絡，周旋天綱；以恍惚為巢，以虛無為場。我呼爾遊，爾同我翔。」于是乎大鵬許之，欣然相隨。此二禽已登於寥廓，而斥鷃之輩空見笑於藩籬。
晨登太山，一望蒿裏；鬆楸骨寒，宿草墳毀。浮生可嗟，大運同此。於是仆本壯夫，慷慨不歇；仰思前賢，飲恨而歿。昔如漢祖龍躍，群雄競奔，提劍叱吒，指揮中原。東馳渤澥，西漂昆侖，斷蛇奮怒，掃清國步。握瑤圖而倏昇，登紫壇而雄顧。一朝長辭，天下縞素。若乃項王虎鬥，白日爭輝；拔山力盡，蓋世心違。聞楚歌之四合，知漢卒之重圍。帳中劍舞，泣挫雄威；騅兮不逝，喑嗚何歸。至如荊卿入秦，直度易水；長虹貫日，寒風颯起。遠讎始皇，擬報太子；奇謀不成，憤惋而死。若夫陳後失寵，長門掩扉；日冷金殿，霜淒錦衣。春草罷綠，秋螢亂飛；恨桃李之委絕，思君王之有違。昔者屈原既放，遷於湘流；心死舊楚，魂飛長楸。聽江風之嫋嫋，聞嶺狖之啾啾；永埋骨於綠水，怨懷王之不收。及夫李斯受戮，神氣黯然；左右垂泣，精魂動天。執愛子以長別，歎黃犬之無緣。或有從軍永訣，去國長違；天涯遷客，海外思歸；此人忽見愁雲蔽日，目斷心飛；莫不攢眉痛骨，抆血霑衣。若乃錯繡轂，填金門；煙塵曉遝，歌鍾晝喧。亦復星沈電滅，閉影潛魂。已矣哉！桂華滿兮明月輝，扶桑曉兮白日飛。玉顏滅兮螻蟻聚，碧台空兮歌舞稀。與天道兮共盡，莫不委骨而同歸。
天之何為令北斗而知春兮，回指於東方。水蕩漾兮碧色，蘭葳蕤兮紅芳。試登高兮望遠，極雲海之微茫。魂一去兮欲斷，淚流頰兮成行。吟清風而詠滄浪，懷洞庭兮悲瀟湘。何予心之縹緲兮，與春風而飄揚。飄揚兮思無限，念佳期兮莫展。平原萋兮綺色，愛芳草兮如翦。惜餘春之將闌，每為恨兮不淺。漢之曲兮江之潭，把瑤草兮思何堪？想遊女於峴北，愁帝子於湘南。恨無極兮心氳氳，目眇眇兮憂紛紛。披衛情於淇水，結楚夢於陽雲。春每歸兮花開，花已闌兮春改。歎長河之流速，送馳波於東海。春不留兮時已失，老衰颯兮情逾疾。恨不得掛長繩於青天，係此西飛之白日。若有人兮情相親，去南越兮往西秦。見遊絲之橫路，網春暉以留人。沈吟兮哀歌，躑躅兮傷別。送行子之將遠，看征鴻之稍滅。醉愁心於垂楊，隨柔條以糾結。望夫君兮興谘嗟，橫涕淚兮怨春華。遙寄影於明月，送夫君於天涯。
東風歸來，見碧草而知春。蕩漾恍惚，何垂楊旖旎之愁人？天光清而妍和，海氣綠而芳新；彩翠兮芊眠，雲飄颻而相鮮。演漾兮夤緣，窺青苔之生泉；縹緲兮翩綿，見遊絲之縈煙。魂與此兮俱斷，對風光兮淒然。若乃隴水秦聲，江猿巴吟；明妃玉塞，楚客楓林。試登高而望遠，痛切骨而傷心。春心蕩兮如波，春愁亂兮如雪。兼萬情之悲歡，茲一感於芳節。若有一人兮湘水濱，隔雲霓而見無因。灑別淚於尺波，寄東流於情親。若使春光可攬而不滅兮，吾欲贈天涯之佳人。
咸陽之南，直望五千里，見雲峰之崔嵬。前有劍閣橫斷，倚青天而中開。上則鬆風蕭颯瑟，蔚有巴猿兮相哀。旁則飛湍走壑，灑石噴閣洶湧而驚雷。送佳人兮此去，復何時兮歸來？望夫君兮安極，我沈吟兮歎息。視蒼波之東注，悲白日之西匿。鴻別燕兮秋聲，雲愁秦而暝色。若明月出於劍閣兮，與君兩鄉對酒而相憶。
登九疑兮望清川，見三湘之潺湲。水流寒以歸海，雲橫秋而蔽天。予以鳥道計於故鄉兮，不知去荊吳之幾千。於時西陽半池，映島欲沒；澄湖練明，遙海上月。念佳期之浩蕩，渺懷燕而望越。荷花落兮江色秋，風嫋嫋兮夜悠悠。臨窮溟以有羨，思釣鼇於滄洲；無修竿以一舉，撫洪波而增憂。歸去來兮人間可以托些，吾將采藥於蓬邱。
