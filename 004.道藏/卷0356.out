雲收野迥兮目極千里，空淨川長兮纖埃不起。視河外之離宮，信寰中之特美；飛重樓之遝秀，繚長垣而層恥。詳巨制與宏模，固一君而萬祀；扼秦晉之襟帶，據山河之表裹。諒神功之所營，匪靈光之能擬。邈矣翏轕，岌乎崚嶒；對華山之贔屭，挾重關之股肱。文物著明，則可久可大；制度豐敞，則不騫不崩。來蘇之詠已作，觀風之道斯宏，遠樹搖晴，掛長虹而欲飲；祥煙不散，俟吾君之複登。宮闕多奇，欒櫨疊施；倚萬楹以磊砢，洞千門而陸離。玲瓏玉樹，則遍澄霽色；連騫繡檻，則卻映傷痛曦。設璿題以曜殿，黏赬壤以文陴。度之以几筵，則有典有則；約之以軌物，則不高不卑。當今取實去華，匪儉匪奢；撙節三代，光宅四遐。豫順以遊，禦六龍而戾止；聲明自溢，奄九有而為家。且夫《書》稱梓材，《易》稱大壯；自昔棟宇之作，未有茲宮之狀。夫長者仁壽之宗符，春者發生之所向；伊嘉名之可偉，乃動植之攸尚。客有學古之流，乃含毫而一望。
匠人度有山之梓，相文木之理；既因性而是度，又從繩而可擬。故輪桷適任，棟梁資始；陰陽之體葉時，隱括之形中軌。飾其象乃圖之以鳥獸，諧其音必均之以宮徵。苟可擇於棫樸，亦可殫夫杞梓。徒觀其破擁腫，斫瑰材；攢節迸集，斜文洞開。蜀柿落而雨足交灑，郢斤運而風聲飆來。伐之丁丁，奐蹙貍之班首；斫之橐橐，碎空穴之青苔。巧無匪制，庸無所施；因心則達，觸物能為。初會方以成矩，乍投圓而得規。削斫同功，準量成類；方資剞劂之力，乃作馨香之器。厥若選德以序，辨官以位；誠當正直而無頗，亦何患乎綱紀之紊墜？小既以此，大無不如；文公立號以化洽，康叔省功以慎儲。仁義有常，剛柔貴識其虛實；寬猛相濟，勤苦務知其疾徐。教在洽人，毖於出令；亦猶代大匠斫，罕或不傷其性。俾夫來者，式遵前聖；且修短得喪，亦奚其為政？森彼灌木，工則度之；有倫有要，念茲在茲；展矣君子，如何勿思？思不越，乃心逸；於人也明其采章，於木也須其丹漆。瞻濟濟之榛楛，懿彬彬之文質；雖非班扁之奇妙，敢獻斫輪之良術。
道之應物兮小大鹹信，物之感道兮禎祥必順。況我儲君，光膺在震，乾乾夕惕；兢兢日慎，德澤潤於生靈，滄海得無重潤。惟海之量，百川朝宗；猶君之美，萬國向風。朝宗者歸其廣，向風者欽其政。既同類以相求，故重潤而必應。是使日光分色，山輝度映；風雨不淫，魚龍遂性。群仰止，是燔瘞以告成；外國聞焉，願梯航而來聘。然則我君之明兩也，景毓前星，休徵夢月；主鬯之功昭著，牽衣之智逸發。四皓既親，三朝不闕。故曰惟其有之，是以似之；海則靈潮晨夜而無替，君惟順動溫清而有時。詳夫海之為器也，吞吸八裔，流不逆細；怪必斯蓄，珍無不麗。衝融濜汨，翏轕澎氵鼻；飛濤疊躍於秋陰，白浪翻光於春霽。雖則沙石混濁，不蕩其清；波瀾迅委，終複於平。惟此之故，彰我君明。至矣哉！靈海之潤，孰知其極；願乘桴以攸往，非引蠡而能測。道未行兮竊喜取材，敢獻賦兮揚君之德。
金翦刀者，奚其有情；柔而能決，堅而能貞。表裹洞澈，上下鮮晶；缺處磨盡，铓閒淬成。長鋒貯其煙色，秀彩奪其霜明。值凝寒則勁質加勵，霑微潤則青衣半生。雙刃回合，兩棱τ傾；之而彩縷皆隱，用之而畫尺常並。及其春服既裁，寒衣欲替。隙光入座，蟠蛟龍於影中；暝色浮階，下星辰於環際。且夫小而輕，生閨閣之幽情；新而利，為房櫳之名器。開玉匣則飛光射人，落銀床則喧聲碎地。色絲滿篋，細錦盈箱。推妙使制，擇賢而當；豈顧常規而在準，不徒借美而多傷。方須取含合時，短長有限；欲去纖過，不遺片善。貪寸美而寬裁，避一花而斜翦。紕繆者退之而自慚，縟繡者進之而自勉，莫不賞茲器之能荷情人之妙選矣。
大哉乎茲水，獨靈長以利貞。分位象於八卦，得柔謙於五行。混之不濁，流之不盈；蓄恬淡以凝潤，合虛無而洞清。其近窺也，若冰鮮與玉潔，映曙空而內澈；其遙視也，如雨罷而日晶，澄遠氣於初晴。德之深，與上善而均美；讓之大，居下流而不爭。處地為泉源，則江漢朝宗之義立；在天為霧露，則陰陽燮理之功成。辨涇渭於九流，雖眾不雜；察妍媸於萬象，在隱皆明。亦何異翹翹邦彥，濟濟朝英；作我吏部，為周亞卿？昔掌地官，其守土也能審；今來會府，其應物也以精。回廣照之能，比其妙識；以無偏之誌，喻此持衡。故得自陝以東，更仰知人之鑒；普天之下，皆稱如準之平。則有登舟未涉，處轍未停。遊子隴頭，嗚咽斷腸之奏；知音席上，傳聞盈耳之聲。倘為廣由中之德，流潤下之情，則所謂滄浪之清兮，可以濯吾纓。
善利無方，莫先乎水。蓋當潤色之際，必取務滋之旨。黑黃蒼赤，皆賴其激揚；黼黻文章，咸本而資始。德既洽於濟物，色且葉於通理；自得元之又元，何謝美之為美？於以增奕奕，於以散煌煌；浴飛翬於陳寶，浸社土於徐方。染氏繄而眾彩繁糅，繢人因而品彙咸彰。博我以文，不獨專於潤下；用而不竭，將以效其靈長。原夫被物如濡，霑顏載渥；狀暮山而翠疊，法朝景而霞駮。遠同墨氏，類素絲之屢遷；尚想蜀江，嘉貝錦之斯濯。飾袞衣而煥爛成繡服之葳蕤，何采章之不昧，由浸潤之所資？漸以化成，能令素以為絢；期於敷衍，孰云涅而不緇？既得色斯舉矣，亦可狎而玩之。不假濯於滄浪，寧同資於碧海；凝瑞霞之炫燿，發慶雲之光彩。寫補天之績，煉石之資必該；圖應聖之祥，威鳳之儀咸在。佐益丹而惟其深矣，當後素而不曰白乎？流濕之光允若，受采之時是須：且比成人之美，實同因物有孚。助其妍而載隨，炳其用而無必；乍成藻火之文，幾變素紈之匹。榮光可愛，初謂出河之符；備色咸宣，更入夢江之筆。先王所以因而立旨，喻以相成；含章而其輝未著，發澤而其道彌精。儻不苟於體用，庶可致於文明。
笛為樂兮人所吹噓，龍為神兮天泉是居。何音聲之酷似，而性質之本疏；想其形謂同婉若，聆其響稍異翕如。始其伐榦厚地，因材制器；四孔有加，五音俱備。無煩乎鈞簧促柱，有用於娛心滌誌。乍從容而寥亮，究律呂以精粹；伊滿堂之鹹驚，疑在田之忽至。淒清韻起，方將樂以忘憂；想象雲生，實曰物從其類。庶可分於繁會，諒難測於同異。徒察其含嚼奔放，激濁揚清；如泉水之或躍，疑禦日以飛聲。象乎？鼉有逢逢之鼓，疑乎鳳有嘒嘒之笙。雖學如不及，莫之與京。曷若高下自乎氣，洪衰應乎手？曲引如變於雲霄，霧雨若集其前後；劉累聽之而欲豢，葉公聞之而反走。非影響以因依，實混合於妙有。東南之美，厥狀蒼茛；不因乎度土合木，寧謝於玉質金相？調逸簫管之奏，音含宮招之祥。若降於天，如聞於野，穆公簡子，徒得其遊魂；《白雪》、《陽春》，奚稱其和寡？考終樂以自然，信斯笛之美者。當簻易持，龍吟似之；季長每悲於洛客，鄰人能感於子期。入耳之初，喜攀鱗之有所；回眸之際，睹截竹而在茲。是知夫揮弦戛擊以洋洋，轉喉紆餘之靡靡。夫神物之相應者，無能及此。
鳳惟應聖，竹乃無情；何截彼嶰穀之節，而吹象朝陽之聲？音韻既生，訝嗈嗈而成響；宮商閑起，若鏘鏘以和鳴。昔黃帝揆日，伶倫制律；將分天地之氣，以正陰陽之術。選碧鮮西域而非妙，得厚均昆山而無匹。既剪既伐，玉潤之姿是分；以噓以吹，金咮之聲斯出。貫時之容未改，作瑞之思孔將。呼吸兮斷而複續，疾徐兮抑而更揚。散漫於叢筱之間，疑郊藪已集；飄流於芳林之際，謂庭梧來翔。此音既舉，彼德可序；聞軫宮而引商，若命儔而嘯侶。遂使審音之士，睨孤管而生疑；考祥之人，向高岡而延佇。既而合黃鍾，制大呂；作候不乖於晷刻，分時先報於寒暑。逸韻蕭寥，德音孔昭；聆五聲而既備，和六氣而能調。儻吹於紫閣之前，何異巢阿閣之日？如發於青山之上，可繼鳴岐山之朝。且鳳聲雖虛，竹響有稟；伊異質之可用，惟聖人而能審。五聲並發，疑九雛之互鳴，眾響難侔，覺七音之異品。今國家仿不言而四時以遂，法無違而萬物如春。竹兮任截，鳳兮來馴；至仁以調乎元氣，大信用乎生人。由是律候以正，其唯大聖。亦何必取鳳聲之竹，然後測陰陽之令？
制冠有象，惟賢表名，冠在首而為用，政匪賢而莫成。伊進賢之為急，乃斯冠之發明；古人所尚，永代作程。豈比夫戴鶡聚鷸，瓊弁玉纓？彼旌武而貽咎，寧比德而同聲？念茲在茲，侯其禕而。山有木，工則度之；君為政，賢必進之。木自工以生態，政得人而允釐。故君子進退以禮，消息候時；時既清兮惟賢是急，賢既進兮其政必立。總六官而謂何？嘉此名而可挹。客有聞之而言曰：或標之豸，或珥之蟬；所謂二者，莫如進賢。忝從班於聖日，願效試於明台；敢與弓旌之召，無遺營蒯之才。
琳，并州太原人。天寶初舉進士，累授大理少卿、國子祭酒，拜御史大夫平章事。除工部尚書，罷知政事。朱泚之亂，扈從至奉天，轉吏部尚書，遷太子少師。再幸梁洋，琳以老疾，辭不能從，止仙遊寺為僧。泚至京城，授偽吏部尚書。官軍收京師，斬之。
晉人用鐵兮從革無方，其或五金同鑄，百煉為鋼。雕鐫而雲龍動色，磨瑩而冰雪生光；爛成形於寶鏡，期將達於明王。故有徹侯居守，方物底貢；擇使而天驥共飛，登車而海月相送。妍媸之鑒已久，肝膽願呈者眾。鏡之既明，星衢是亨；列照而三光共霽，凝輝而四海俱清。應人無疲，知道不虛受；處已不厚，見心乎砥平。若乃宇宙清朗，提攜偃仰；旁窺而山澤入懷，俯視而雲霄在掌。雖因時而委照，不偏物以呈象。圓規可轉，處順之物攸先；勁質無虧，持盈之道彌張。墨客因進而歌曰：金之精兮眾寶所參，鏡之明兮群象所舍。清至瑩兮氛埃不雜，明至察兮鬼類相慚。幸忝秦台之一鑒，與飛鵲而圖南。
惟果以積膏而潤，惟人以積學而才；潤則浸之所致，學則修之乃來。亦猶山輝蓋玉之處石，川媚乃珠之在胎。則炙果之義，斯焉在哉！原乎其始，方我髦士；言物也火及則潤滋，言士也用之則邦理。喻研朱則其色不奪，方扣鍾而其音不已。故可以與理窟而爭深，配智囊而共美。炙之不竭，夫豈同於瓶罄？用之不窮，固有殊於罍恥。且國以賢興，車以果進；車非果而安往，國非賢而莫鎮。脂膏內實，宜誡盈於撲滿；滋液旁露，信同功於河潤。豈比薰以香而自燒，玉遇火而不燼？向非外取諸物，內滋其身；則一炙可以就燥，再乃於焉中貧。亦何潤色無斁，輝光日新？比至道動而愈出，方君子磨而不磷。原夫伊果也，照身以取路；伊賢也，開物而成務。亦何近取諸身，願借秦而為喻？喻如何其？唯良在茲，希德澤而惠物，在脂膏以無私。若然者，豈止滯軒以聽察，因鈞軸以為期；增雨露之濡洽，霑草芥而滋熙者哉？
鶺鴒，𪄉𪆂也。《詩》取其鳴行搖尾相應，以興兄弟急難之義而已。然無窠巢，無雛孕，不知棲息孳育之所。人之見者，更無大小之殊。隼不能搏，彈不能射，網罟不能取。朝之與夕，常在人閑，竟不知此鳥之所自來也。
何鶺鴒之小鳥，與羽族而特殊？鷸𩿰飛鳴，肖翹畢逋；金晴玉爪，紺尾青顱，電瞥機駭。火馳風趨。來何從而去何適？似出有而入無。噫！形氣有生之類，非卵非胎，不巢不穴；罕知爾棲泊之所、乳伏之節。吾自見爾，翩翾一狀，小大無別；莫涯雛孕之源，以出陶鈞之轍。亦稱王母之使，豈在神仙之列？咮啄鋒铓，毛衣霜雪。惟若驚之近道，思數顧以周防。苟彈射之莫中，匪網罟而奚張？齊姜所以遣重耳，范蠡所以逃越王。慮晏安之有毒，斯儆戒以為良；務相時而達變，豈膠柱而守常？偶來池館，非意稻粱。吾將注目，而悠然以逝；色斯舉矣，而物莫之傷。既忘情於進取，遂遊仞以翱翔；乘興於人閒之世，全身於自遠之場。苟日新於運用，能獨善於行藏。
歲惟大儺，國著成命；有以焉爾，請言其政。夫四氣平分，三光交映。登台氏祲，必書於雲物；象魏懸章，式陳於時令。是以一人垂拱，萬方同慶者也。且儺之為義，其來自久；實敺厲以名之，於諂神而何有？若乃率舊典，飭有司；上士下士，左之右之。或囂聲以作氣，或詭貌以呈姿。示以直道，揚乎儺辭；何四象之能行，豈神明之見斯？則有侲童丹首，操縵雜弄；舞服驚春，歌聲下鳳。夜耿耿而將盡，鼓喧喧而竟送。行看北斗，已落於嚴城；坐待東風，方期於解凍。皇帝御寢殿，正元冠；侍臣濟濟，宮妓珊珊。欣大禮之斯展，覺輕陰之尚寒。肅肅穆穆，南面而看。則知天不薦瘥，同殄妖氣。勿休之瑞，吾既聞於方冊；強死之魄，彼其宣於驕意。麵禳有相向之禮，堂贈有無方之事。雖殊途而異觀，可同歸而一致。徒觀其執戈揚盾，黃金四目。其視耽耽，其威肅肅；將前驅以戒道，必啟行而分逐。國人稱之曰：當今日月既明，乾元以亨；福穰穰兮共蒼生，恩湛湛兮莫與京。恩既湛兮儺人出，春王正兮粵翌日；願吾君兮千萬壽，保巍巍兮唐之室。
維竹稱慈，幾乎？有知，九族敦敘，孝友威儀，是竹必滋；五服相殘，骨月摧離，是竹必衰。苟自家而刑國，亦觸類而增思。苯固護，檀欒櫛比。如束之稠，如插之密；勁節中聳，攢根內實。聲唯戛風，影不透日；類宗族之親比，同朋友之造膝。至若暮歲窮律，霜凝雪霏；陶鈞無發生之理，松柏有後彫之期。是竹也，叢篁劈開，芽荀怒長；紫籜連披，青筠紛上。有偕老之情，感饋親之養。如受制於籬界，不旁侵於土壤。雨露之澤，謝爾眾芳。細葉未吐，貞心已長；恥高標而迥出，斯曲而不揚。匪趨時於律候，寧隨韻於笙簧？保無用而以道自將，愧不才而與物俱昌。苟成陰於隙地，作盛景之清涼。重曰：夫綿綿瓜瓞兮如有子母，邕邕鴻雁兮如次弟兄。於家則疏附禦侮，於國則磐石維城。田氏不分庭之荊，陳家則應天之星。莫不鬱映棠棣，急難鶺鴒？斯竹也，共根連茹，一本千莖。年深轉密，歲晚彌榮。一可以厚骨月，一可以敦友生。於靈台而莫非信性，彰慈孝而感通神靈。
有裴君子兮將以自怡，藝孤筱於前墀；玩以時，愜所思。且麵陛則陽，笑猗猗而處渭；向砌則燠，秘青青之在淇。問君何事生乎茲？嬋娟抱節而無詞。借而東南之美，會稽千里，阻江阻河，所貴則那？至乃柯葉不二，籲嗟此地，彼其之子，賤目貴耳。豈知孤者取稀，物莫之依？含混元之休氣，吸太陽之清暉；長則尺準，大可寸圍。有美遊兮忘其歸，更憶朝霞露未晞。懸明月而影短，帶疏雨而聲微。觀乎嫋娜容與，風生其處；應知默定洪鍾律，幾日能令童子悟？實方就而孤鳳食來，枝或成而一龍飛去。天造自然，含虛佩堅；堅以保名，虛以戒盈。瞻彼標兮人之程，萬類則改，千竿森在。其在伊何，增冰峨峨。瞻彼磷兮不可磨，則知天籟奇兮由我起，道生一兮得我始。得之者非取，玩物而已。
或曰：天生德於聖人，是為文宣，蒙以文宣之為聖人。蓋其自生，非天生耳。夫道有精，德有純，禮有意，樂有神，四物幽讚，百靈淳感，特與天地位而成三。故夫子之前，未曾生夫子；夫子之後，不複有夫子。宇宙古今，倬惟一人。謂天能生，曷不能數生也？故曰非天生耳。河圖鳳鳥言其德，梁木泰山言其用。謙以況物，物由我成。且孔聖之道，恢張而天下理，汙殺而天下亂，觀其可以卜理亂也。領徒三千，博徒三萬，桓文不足侔其眾。夾穀之戮齊優，兩觀之誅少正，氣蕩河嶽，精回日月。然而俯僂魯卿，循循鄉黨，行道救世，不有其躬？且唐堯五臣，不無四凶；周文十亂，不無三叔。孔徒萬數之內，唯宰我怠於晝寢，卜商短於假蓋。未聞庶其之奔，佛之叛，遺墟舊宅，刺草不生。則教之所入者深，化之所宏者遠。鏡懸象緯，掌著興亡，籌萬代於一算爾。我國家敷教訓俗，以王者之禮加徽號焉，示明王果有宗也。德位交敘，以奉天時。然三皇五帝迄於今，春秋釋菜，廟食千祀，特惟夫子耳。則冕旒袞服，聖人之餘事；封建裦崇，有國之盛典。
化成縣令范陽盧沔，純深貞特，廉孝絜矩，夏大旱，偶有事於文宣。公焚香至誠，雷出自廟，指觀倏忽，霈然滂沱。自下車數月，有感輒應。無方之神，豈情於造物者乎？可由而不知也以此。頃因祠宇荒僻，垣墉頹圯，憩聚樵牧，褻瀆威靈。公以必葺而未言，頻假寢以夢聖。隙地兼勝，此為新宮。曰：「衣冠禮樂，不下庶人；宣風布教，職先令長。」出家財以資匠費，督門吏以勤役工。青襟黃發，更唱迭和。椽欒雖舊，而華魄惟新。自甲至癸，不及旬而功已集。郡官畢賀，百姓未知，足見役不及人也。君子曰：「盧侯以心感神，以身律人，可謂善政也已矣。」郡守楊公，中和大雅，聞善若驚，悅而美之曰：「盧方辭滿，不以家為，出鍾離俸錢，修孔聖遺廟，善政之餘地也。」僉曰：「都允哉！」梁國喬琳台之作為新廟頌，頌曰：
殷之係聖，周之斯文，生我夫子，世教之君。六藝折中，三才更分，視不可見，聽不可聞。登降既定，天人大觀。禮樂神鬼，幽明協讚。由之則理，匪由則亂。百王同流，萬古彌煥。夢奠既兆，哲人其萎。自家刑國，廟貌思之。周微唐興，千祀於茲。春秋祭菜，俎豆其時。維巴之南，亦揭其宇。盧公宰邑，人之父母。假我升堂，陋彼環堵。爰就爽塏，長岡之下。相協厥居，作為新宇。不日不月，既葺且崇。頌徒知歸，發篋來同。斯之未信，此也求蒙。時維龍見，人懼魃虐。寧丁我躬，虔鞏是托。戶牖之際，雷霆震薄。雨公及私，是刈是獲。廟既更矣，歲既盈矣。公之誌思，人亦勤止。變此夷俗，參乎孔裏。學者行之，造次於是。
皇上朝萬國，宴千官；當獻歲之令節，御高樓而賜歡。應和風奏以天樂，耀長伎出乎花竿。偉夫如山之重，如繩之直；挺其質以百尋，繢其文以五色。將烜赫以誇眾，候鏗鏘而取則；高居乃在乎帝庭，發跡乃因乎人力。於是玉顏直上，金管相催；顧影而忽升河漢，低首而下指樓臺。整花鈿以容與，轉羅袖而徘徊。晴空乍臨，若虛仙之踴出；片雲時映，若天女之飛來。矧夫曲終示危，乘危中矩；八方勞觀，億計如堵。載之者強項超群，登之者纖腰回舞；猶盡巧於繁節，且獻能於聖主。廣場合勢，則衽舉成帷；眾伎驚心，則汗流漂雨。或有趫材告捷，角力爭先；鳴鼉鼓以動地，仰花竿而拂天。初騰陵以電激，倏縹緲而風旋；或暫留以頭掛，又卻倚而肩連。躡足皆安，象高梧之鳳集。隨形便躍，奮喬木之鶯遷。然後贔屭用壯，回還變狀；度岌岌之雲梯，繞森森之仙仗。通衢為之翕習，太蔟為之條暢。人自能藝，信咫尺於重霄；竿則有材，惟飭磨於大匠。是日也，悅豫重情，喧闐鎬京。角牴慚妙，巴寢聲；賞含嘉用，潤澤寰瀛。觀斯樂之為最，孰不稱於美名？
球猶求也，展轉馳逐兮，將求仁而得仁。<志求>上有嬪，球以行於道，嬪以立於身。出紅樓而色妙，對白日而顏新。曠古未作，於今始陳。俾眾伎而皆掩，擅奇能而絕倫。於是揚袂疊足，徘徊躑躅；雖進退而有據，常兢兢而自勖。球體兮似珠，人顏兮似玉；下則雷風之宛轉，上則神仙之結束。無習斜流，恒為正遊；球不離足，足不離球，弄金盤而神仙欲下，舞寶劍則夷狄來投。方知吾君偃武之日，修神仙之術。但欲揚其善教，豈徒悅其淑質？謂豔色兮可輕，使宮女兮程功而出；疑履地兮不履其地，疑騰虛兮還踐其實。當是時也，華庭縱賞，萬人瞻仰；洛神遇而恥乘流，飛燕逢而慚在掌。幾看制而動息，幾度紛而來往；倏而復歸於雲霄何微妙之忽恍？
巋然吾台，枕於祈陽。迥然楚方，臨於瀟湘。孤標一峰，不止百尺。嵯峨巨峻，❥潔堪礪。英才別業，雅有儒風。河南元公，高臥其中。位為獨坐，人不知貴。興愜茲地，心間勝事。鬆花對偃，薜葉交垂。鑿巘作逵，因泉漲池。乃茸竹亭，乃葺茅宇。群書當戶，靈藥映圃。嘉賓駐舟，愛子能文。弄琴對雲，酒熟蘭薰。何必磻溪，方可學釣。何必衡嶠，方可長嘯。我牧此郡，契於幽尋。刻銘山岑，敢告煙林。
昔軒皇之有天下也，鑠至範，恢崇謨；用建皇極，永康帝圖。徵鐵於晉國之野，鑄鼎於荊山之湖。以陰陽作炭，以天地為爐；下碎礦而星入，鼓長扇而風驅。炎氣旁飛，寒雪影消於玉馬；紅光四照，晴日色掩於丹烏。於是以泄以竇，以鎔以模。故寶鼎之芳跡，斯可得而聞乎！爾其為狀也，下寶上虛，外圓內朗；玉鉉金耳之飾，巽木離火之象。法三台之位，均九州之壤。鏤厥奇狀，文有鸞鳳蛟龍；禦其不若，怪無魑魅魍魎。故夫長子主之而祭，聖人饗之而養。徒觀其闡微洞幽，崇德辨義；作域中之寶，通天下之利。不汲而盈，不炊而沸；輕重自隨於德，元亨克保於位。楚問伊川，表周王之至德；齊求穀水，豈人功之可致？當今上在命翹車，鼎刑措獄；道德以為矩，敦龐以淳俗。不取法於六籍，不徵金於九牧。自獲汾水，以定郟鄏；邁軒後於往圖，遺夏王於後籙。況伊尹作相，由巢為仆，乃傴僂其身，不覆餗於足。朗日月於金鏡，調風雨於玉燭。庶績其凝，百姓無欲。愚雖複望於其道，欲負之而躅。
士有作吏，君之曾臣，玉無能以籍手，貨不足以藩身。曠歲月，緇風塵；為大夫兮既屈，因君子兮求伸。載剖厥蚌，將投於人。恐魚目以相衒，乃龍頷以取真；得徑寸之寶，是千金之珍。表裹照爛，晶光洞澈；體有象而至圓，色無瑕而自潔。滿若墜露，明如積雪；高秋之夜月孤上，長河之曉星未滅。懿此特達，湛夫龍光；掩趙璧十城之價，合吳鉤千戶之鄉。不假琢磨，自無白圭之玷；匪同銷鑠，乃越黃金之剛。願輝君之掌握，而燭君之殿堂。必將光輔上台，儀形大道；慚魏車之承照，哂夏璜之有考。遇物則遷，從人攸好。飾春申之履，曰非難得之貨；遷太守之邦，蓋是不貪之寶。傳可曆代，賞無溢尤。複喜鑒於明哲，敢自陳於暗投；勿以無媒按劍而相拒，勿以無脛委地而不收。同作貢於楚國，而便契於隋侯；俾懷寶之君子，盡銷聲而莫遊。
昔武王順天應人，奄有周室；召公受命作伯，宅茲燕土。列分冀為幽之都，專受脤執膰之命。於是建宗廟，立城市，分器輯其邦家，築台觀乎雲物。則候台之建，允或在茲。初具版幹，陳畚鍤，書丈尺糗糧之數，度高平遠近之差。奔命子來，執用林聚。約之閣閣，荷鍤而雲陰數重；築之登登，相杵而雷響四合。成之不日，鬱兮崇山，將中天以懸居，豈承露以特立？然後分保章以典之，命日者以覘之。使八風不奸，五雲式序，人無凶劄天瘥之疾。國絕喪荒水旱之沴。凡若是者數百年，至六國糜沸，九州瓜剖，昭王平能破齊抗趙，候雲在朔。則二至二分之占，五紀五緯之數，雖少沒振，未大滅裂。及秦有華戎，漢封郡縣，析木空聞於分野，甘棠已盡於翦伐。則胝祲之儀，掃地都盡，廊廡旅乎荊棘，階阯穴其狐兔。自我唐再造區夏，大分嶽牧。使鎮天子之邦，不同諸侯之郡，遂及陳跡，以作新台，既無占候之事，共為宴樂之所。雖山楶藻棁，禮不僭於大夫；而刻桷丹楹，誡終慚乎君子。代為故事，人無間言。洎我良牧郭公，博采舊史，發揮新意，文物大備，懲勸可觀。
公名明肅，字晉容，太原郡人也。監門將軍之孫，禦史大夫之子。纘戎餘慶，克荷明德，靈源與天地爭長，廣度與江湖比量。故能受明主之詔，剖太守之符。澤從雲遊，心入水淨。俗變於道，禮賢存擁篲之風；人歌其德，聽訟擬坐棠之化。未三年而政教已成，雖一日而牆宇必葺。以為先王議事，禮不忘本；君子懷德，人惟求舊。況候台易之古台也，壯址仍存；昭王燕之賢王也，盛德不泯。欲觀古人之象，至止可以肅肅。如享太牢之味，登之可以熙熙。遂於台之外壁，列劇辛、樂毅焉。以為道者萬物之奧，天地之禪，六度之門，寂滅之義。施之於國則富，證之於人則壽。況守道者必嚴之於吸風飲露，安禪者必釋之以息照冥境。乃於台之內壁，圖桑門宴坐焉。以為孝者德之本，總人百行；貞者事之幹，為乾四德。至天則風雨以時，比竹而霜霰不變。廬於墓有田氏之子，安其室有王章之妻。生芝草於大隧之前，是加一等；詠柏舟在中河之側，乃無二事，複於其次，為繞墳薦鯉焉。俾觀者如堵，覽之駭目，激懦夫烈士之節，警貞女孝子之心。豈徒壓百雉之崇墉，架九烏之峻堞？軒榭窈窕，鬆柳蔭映。幽室納寒穀之氣，炎天下霜；畫梁對霽雨之輝，晴虹射日。夫如是，則登之不假贈扇，北風其涼；視之不待褰幃，大山如礪。豈比夫逐荊台遂為流遁，畫麟閣不有姓名者哉？別駕彭城劉公循忠，從政以賢，方協海沂之詠；司馬清河張公瓚，食祿以德，爰光中外之遊。鹹本濟代之材，以成考室之美。雖二公宏化，有無窮之令聞；終三後協心，樹不朽之丕構。德裕邑人也，實寡聞見。拔薤投水，德未平於任棠；築台置金，禮何多於郭隗？敢不傳美，以為實錄。藏於屋壁，誠有愧於家書；勒於碑版，庶無慚於台記，時建崇元學之歲秋八月旬有九日。其從事參佐等，學富今古，材堪經濟，雖懷坐嘯之功，未展摩天之力。並勒石於後，以克永代。
火正分司，疇人命職，欽若天象，敬授人時。黍絫無愆，寸管測陰陽之數；葭灰期應，閉戶窺天地之心。所以申命有司，節宣丕序，未遂禦於乾道，近獲戾於叛官。辰迥雁天，不奪於房次；月躔龍宿，莫命於勤農。二分或錯於春秋，九土有虧於啟閉。不修厥職，猶飾彼辭，且列在群司，匪無常典。徒有成數，黍有常形，黍細當合簡孚，徒少豈宜緘口？防微於始，胡不謀先？敗而後言，無乃太晚，愆我星度，宜暴刑章，待憑高下之班，方定重輕之罪。
昔陸平原之論文曰：「詩緣情而綺靡。」是彩色相宣，煙霞交映，風流婉麗之謂也。仲尼定禮樂，正《雅》、《頌》，采古詩三千餘什，得三百五篇。皆舞而蹈之，弦而歌之，亦取其順澤者也。近秘書監陳公、國子司業蘇公嚐從容謂芮侯曰：「風雅之後，數千載間，詞人才子，禮樂大壞。諷者溺於所譽，誌者乖其所之。務以聲折為宏壯，勢奔為清逸，此蒿視者之目、聒聽者之耳。可為長太息也。運屬皇家，否終複泰。優遊闕里，惟聞子夏之言；惆悵河梁，獨見少卿之作。及源流浸廣，風雲極致，雖發詞遣句，未協風騷，而披林擷秀，揭厲良多。自開元以來，維天寶三載，譴謫蕪穢，登納菁英，可被管弦者，都為一集。芮侯即探書禹穴，求珠赤水，取太衝之清詞，無嫌近溷；得興公之佳句，寧止擲金？道苟可得，不棄於廝養；事非適理，何貴於膏粱？其有岩壑孤貞，市朝大隱。神珠匿耀，剖巨蚌而寧周；寶劍韜精，望鬥牛而未獲。目之縑素，有愧遺才，尚欲巡采風謠。旁求側陋。而陳公已化為異物，堆案颯然，無與樂成，遂因絕筆。今略編次見在者，凡九十人，詩二百二十首，為之小集，成一家之言。
秦雍皇居，田疇為上，若年有豐耗，稅則等差。相彼老農，聿求多稼，勤其四體，庶彼千倉。必也如京如坻，無廢周公之典；然而不足與足，何恥魯侯之問？縣司雖守文不替，訴者亦舉直難違。豆區之量必均，過半之詞自息。
