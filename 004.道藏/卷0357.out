昇卿，開元中為奉天尉，擢侍御史內供奉，遷祠部員外郎、戶部郎中，出為廣州都督。
二公諱伯夷叔齊、昔有殷時遼東孤竹君之子也。自曆載所記，有國以來，事之美者，莫先於讓。是故君老於位，命立叔齊，齊固辭以請伯，伯固辭以不嗣，遂相與義退，遁逃西周。當是時也，帝殷不臧，用錯天紀，人棄莫保，以戴於周，周武王秉白旄，仗黃鉞，經綸所以撥亂，威略所以龔罰，雷震萬國，風行六師。二公於時推忠臣之誠，明死君之節，伏車而諫，慷慨瀝血。且夫大運不以時曠，達節不以義距，黔首焉得以厭毒？鬼神焉得以無主，於是討罪於商，為天下王。二公以立誌貞也，檢身操也。建侯戡難，不可以闕也；以臣伐君，不可以訓也。相於國莫非其土，異於事不食其粟。乃西上首陽之山，歌《采薇》而死，蓋天下義感之始也。及孔子生東周之季，演中興法，遊夏之徒，皆誨納於教，未嚐敘仁人烈士，不先於二公者焉，謂不辱其身，不降其誌矣，若乃紛綸茂德，載在策府，則泰伯之道，子臧之仁也，上思附義，退曰：「能賢，則宋穆之言，延陵之行也，道無不貴，誌不苟合，則許由之節，伯成之高也，慮必中清，廢能中權，則虞仲之居、夷佚之放也，聲垂事載，功存業廣，則范蠡之去、魯連之辭也，此數公者，至於黜榮保讓，亦以盛矣，兼之固君臣之分，以愛其節，曷可以同議也，所謂繼之者忠矣，杖之者義矣，施之者誠矣。用之者確矣，昭矣至矣，韙矣允矣，上古無以加，百代為之憲。越大梁歲，行於是邦，遇縣宰太原王公。惠工訓農，勸學敬教，群業頓以係賴，四方谘於作則。邑臨未周，人悅有化，以為二公廟德不祀？實甚懼焉，複何以圖不朽示來者而已，遂因閒力，考餘時，經始是圖，敦崇舊規。厥構棘翼，自公屍之。然則表前載，揚懿烈，使俊光熊熊，彰紀事也，以吾學乎？舊史氏，請騭其文，固不佞，乃作銘曰：
大道混混，或險夷兮，殷實荒德，莫業於主，人神疑兮，帝用克商。大運斯兮、天下爭利。而獨奔義，貞名垂兮。神農虞夏氏已沒，曷所歸兮？斫石千秋，聞風規兮。
適字達夫，滄洲渤海人。舉有道科中第，累拜左拾遺，轉監察御史。元宗西狩，適閒道及帝於河池，遷御史，擢諫議大夫，累除成都尹、劍南西川節度使。廣德元年召為刑部侍郎，轉散騎常侍，封渤海縣侯。永泰元年卒，贈禮部尚書，諡曰忠。
坤靈繁毓，萬象周流；綜群物之眾夥，懿羽族之齊侔。俱含識與哺啄，終愧容於爽鳩；散以瑤光之彩，來自鍾岩之邱。周官以司寇比德，漢氏以將軍作儔。鉤成利觜，電轉奇眸；蒼姿疊色，元距聯韝。至於長楊大獵，雲夢時蒐；寒光送曉，霜氣橫秋。頓平原而亙弋，截洞壑以張罘；野霧初霽，朝陽尚早。於是排空漢，飛絕島；奮之鼓之，載擊載討。淩紫氣而蔽日，下平皋而覆草。歸鴻失四飛之路，狡兔亡三窟之道。夫品彙之功，用之非器；至於表德，頗亦豐致。仙莫過龍，駿莫過驥；鵬垂天以圖南，劍斷甲以稱利。夫其庶類之呈能，未若茲禽之為鷙。固得緗牒再演，史臣攸記。逐彼鳥雀，然明之對國僑；擊於殿上，要離之讎慶忌。且般樂之遊，君子未適；禽荒是戒，哲王盛績。太康洛汭之表，已驚不還；李斯上蔡之門，情何更溺？覽二君之喪道，每觀事其如惕。幸免射於高墉，願摶風而上擊。
天寶初，有自滑台奉太守李公《鶻賦》以垂示。適越在草野，才無能為，尚懷知音，遂作《鶻賦》，其辭曰：
夫何鶻之為用？置之則已，縱之無匹。懷果斷之沈潛，任情性之敏疾。頭小而銳，氣雄而逸；貌耿介以淩霜，目精明而點漆。想像遼遠，孤貞深密；將必取而乃回，若受詞而無失。當白帝之用事，下青霄而委質；乃順節而勃然，因指縱而挺出。嚴冬欲雪，蔓草初焚；野莽蕩而風緊，天崢嶸而日曛。忿頑兔之狡伏，恥高鳥之成群。始滅沒而略地，忽升騰而篲雲；翻決裂以電擊，皆披靡而星分。奔走者折脅而絕脰，鳴噪者血灑而毛紛。雖百中而自我，終一呼而在君。夫其左右更進，縱橫發跡；埽窟穴之淩兢，振荊榛之淅瀝。翕六翮以直上，交雙指以迅擊；合連弩之慶機，類鳴[QNXQ]之破的。豁爾胸臆，伊何淩厲以爽朗？曾莫蠆芥，豈虞夷險之怵惕？觀其獲多不有，得用非媒；曆閶闔以肅穆，翊鉤陳以環回。幸耀光於蒐狩，承翦拂於樓台；望鳳沼而輕舉，紛羽族以驚猜。路杳杳而何向？雲茫茫而不開，鶯出穀而徒爾，鶴乘軒而何哉？彼懷毅勇轗軻而棄置，胡不效其閒，關而徘徊？爾乃顧恩有地，戀主多情；念層空而不去，托虛室而無驚。雅節表於能讓，義心激於效誠。勢愈高而下急，體彌重而飛輕。戢羽翼以受命，若肝膽之必呈；嗟日月之雲邁，猶羈縻而見嬰。別有橫大海而徑度，順長風而一寫；投足眇於岩巔，脫身逸於弋者。冰落落以凝閉，雪皚皚而飄灑；諒堅銳之時然，寧苦寒以求舍。匪聚食以祈滿，聊擊群以自假；比元豹之潛形，同幽人之在野。矧其升巢絕壁，獨立危條；心倏忽於萬里，思超遙於九霄。豈外物之能慕，曷凡禽之見邀？未知鴛鷺之所以，孰與夫鵬鷃之逍遙雲爾哉！
歲在甲申，秋窮季月，高子遊梁復久，方適楚以超忽。望君門之悠哉！微先容以效拙；姑不隱而不仕，宜漂淪而播越。出東苑而遂行，沿濁河而茲始；感隋皇之敗德，劃平原而為此。西馳洛汭，東並淮涘；地豁山開，川流波委。六宮景從，千官邐迤，龍舟錦帆，照耀乎數千里。大駕將去，群盜日起。屍位者卷舌而偷生，直諫者解頤而後死。寄腹心於梟獍，任手足於蛇虺；既垂弑於匹夫，尚興疑於愛子。豈不為窮力役於征戰，務淫逸於奢侈？六軍悲牧野之師，萬姓哭遼陽之鬼；嗟顛覆於曩日，指年代於流水。唯見長亭之煙火，悲曠野之荊杞。至酂縣之舊邑，懷蕭相之高風。既屈節於主吏，每歸誠於沛公；始俱起於天下，乃從定於關中。推金帛於他人，挹圖籍於我躬；按山川之險阻，救天地於屯蒙。嘉盈俸以增邑，方指縱而建功；納邵平以防患，舉曹參而告終。經洛城而永望，想譙郡而銷憂；慨魏武之雄圖，終大濟於橫流。用兵戈以威四海，挾天子而令諸侯；乃擅命以誅伏，徒矯讜以安劉。吾始未知夫逆順，胡寧比於殷周？下符離之西偏，臨彭城之高岸；連山鬱其漭蕩，分大澤乎渺漫。憶昔天未厭禍，項氏叛渙；解齊歸楚，自蕭擊漢。天地無色，風雲潰亂；憫君王之坎軻，混士卒以奔散。苟炎運之克昌，豈人生之塗炭？次靈壁之逆旅，麵垓下之遺墟；嗟魯公之慷慨，聞楚聲而悒於。歌拔山涕洟，竊霸圖而莫居；擯亞父之何甚，悲虞姬之有餘。出重圍而狼狽，至陰陵以躊躇；顧天亡以自負，雖身死兮焉如？
登夏邱以寓目，對蒲隧而愁子；聞取慮之斯在，微長直而舍諸。宿徐縣之回津，惟偃王之舊域；方以小而事大，豈無位而有德？彼皆昏暴以喪邦，伊何仁義而亡國？高延陵之掛劍，慕班彪之述職；糸麵沛水之悠悠，俯婁林之紆直。即日河滸，依然泗上；山川土地，耳目清曠。眺睢源之呀豁，倚楚關之雄壯；掛輕席於中流，順長風以破浪。過盱眙之邑屋，傷義帝之波蕩；歎三戶之亡秦，知萬人以離項。越龜山而訪泊，入漁浦而待潮；鴻雁飛兮木葉下，楚歌悲兮雨瀟蕭。霜封野樹，冰凍寒苗；岸草無色，蘆花自飄。幸息肩於人事，願投跡於漁樵；思魏闕而天遠，向秦川而路遙。候鳴雞以進帆，趨亂流以爭迅；縱孤舟於浩大，撫垂堂以誡慎。遵枉渚於淮陰，徵昔賢於韓信。哀王孫之寄食，嘉漂母之無慍；鄙亭長之不仁，乃晨炊而嗇吝。忽從龍以獲騁，遂擒豹以自奮；破全趙有奇謀，稱假齊以益振。幸辭通以感惠，俄結豨而謀釁；當處約而心亨，曷持盈而不順。陵赤岸之迢遞，棹白流之紆餘；曆山陽之村野，投襄賁之邑居。人多耆艾，俗喜觀漁；連葭葦於郊甸，雜汀洲於里閭。感百川之朝宗，彌結念於歸歟。日杲杲以麗天，雲飄飄以卷舒。魯放情而蹈海，孔永歎於乘桴。遇坎則止，吾今不知其所如！
臣適言：臣田野賤品，生逢聖時，得與昆蟲，俱霑雨露。常謂老死林藪，不識闕庭，豈期岩穴久空，弓旌未已，賢才畢用，搜訪仍勤，見堯舜之為心，荷乾坤之善貸。臣藝業無取，謬當推薦，自天有命，追赴上京，曾未浹旬，又拜臣職。顧慚虛受，實懼曠官，捧日無階，戴天何報？臣已於正衙辭訖，即以今日赴官。無任犬馬之誌，謹奉表陳謝以聞。臣適誠惶誠恐頓首頓首。
臣某言，伏奉聖恩，授臣彭州刺史。寵光自天，喜懼交集。臣某誠惶誠恐頓首頓首死罪死罪。臣本野人，匪求名達，始自一尉，曾未十年，北使河湟，南出江漢。奉上皇非常之遇，蒙陛下特達之恩，累登諫司，頻曆憲府。比逆亂侵軼，淮楚震驚，遂兼節制之權，空忝腹心之寄。銜命感激，思效駑駘，敢竭公忠，動無回避。而智不周物，才難適時，俄塵聖聽，果速官謗，實謂斧鉞可待，流竄在茲。陛下宏覆載之恩，明日月之鑒，始拜宮尹，今列藩條。雨露之恩，更霑枯朽；陽和之氣，忽振沈埋。天高聽卑，臣獨何幸！臣某誠惶誠恐頓首頓首死罪死罪。臣聞忠臣事君，雖死無貳，臣今未死，敢忘至公！伏惟陛下哀臣愚蒙，矜臣方直，臣雖在遠，若近天顏。臣以今月七日到所部上訖，宣布德音，草木增氣，敷陳睿澤，黎庶昭蘇。無任悃款屏營之至，謹附驛奉表陳謝以聞。臣某誠惶誠恐死罪死罪，謹言。
臣某言：受脤登壇，必先禮樂，剖符攬轡，是委腹心。方將總領諸侯，整訓戎旅，分二《南》之名器，創七德之籌謀。君無虛授，臣無虛受，授受之際，任用匪輕。況全蜀奧區，非賢勿守，方麵重寄，擇善而從。顧臣庸愚，豈合祗拜？遠奉恩制，不敢逡巡，即以二月二日上訖。天威在顏，風俗思變，飲冰食蘖，策朽磨鋁。臣往在淮陽，已無展效，出臨彭蜀，又乏循良，雖聖恩不移，而微臣益懼。謹當宣揚皇化，鎮撫，蕃蠻，訓率吏兵，翦除夷獠，庶冀毫髮，增益山邱。陛下慎擇任人，朝廷多士，伏願更徵英彥，俾付西南，許臣暮年，歸侍丹闕。臣子之懇，君父之慈，天高聽卑，下情上達。軍府多事，稅賦方殷，臣今逐便指撝，乘閒式遏。救蒼生之疲弊，寬陛下之憂勤，乃臣丹誠，縷縷於夙夜。無任悾款之至，謹遣洋州司馬攝參謀臣路球謹奉表陳謝以聞。
流布聖澤，江淮益深，扇揚皇風，草木增色。伏惟陛下大明照臨，純孝撫禦。漢主事親之日，爰總六師；軒後垂衣之辰，再清四海。猶以京華尚阻，國步暫艱，運黃石之神謀，推赤心於人腹。臣器非管、樂，殊孔明之自比；識謝孫、吳，異山濤之暗合。豈意聖私超等，榮寵薦臻，拔自周行，重寄方麵？以時危而注意，竊愧非才；因國難以捐軀，顧為定分。即當訓練將卒，緝綏黎，外以平賊為心，內以安人為務。庶使殄滅凶鬼，舞詠時邕，報明主知臣之恩，成微臣許國之節。
臣某言：臣得河南道及諸州牒，皆言逆賊安祿山苦痛而死，手足俱落，眼鼻殘壞。臣聞負天者天誅，負神者神怒，其道甚著，今乃克彰。臣某誠歡誠喜頓首頓首。逆賊孤負聖朝，造作氛祲，嘯聚吠堯之犬，倚賴射天之矢，殘酷生靈，斯亦至矣！臣恨不得血賊於萬戟，肉賊於三軍，空隨率土之歡，遠奉九霄之慶。即當總統將士，憑恃威靈，驅未盡之犬羊，覆已亡之巢穴。無任踴躍慶快之至，謹遣攝判官李翥奉表陳賀以聞。
臣某言：閏正月十六日，中使郭羅至，伏奉敕書，示臣聖略，收復洛，掃殄凶徒。臣某手之足之，載欣載躍。臣聞天不假易，將而必誅，守在四夷，難逃一面。頃者逆胡稔惡，竊據中都，欲驅犬羊，敢肆蠆毒。碎首於雷霆之下，竄跡於城社之中，猶貯殘魂，擬收餘燼。陛下澤深覆載，功濟艱難神武必止於干戈，寰區大拯於塗炭。好生惡殺，誠屢發於宸心；走獸奔禽，盡已罹於網目。使風雲一變，日月增輝，巨海絕其揚波，妖氛化為和氣。臣忝司戎律，累奉德音，昭宣睿謀，底寧縣疲乏，天下幸甚！豈獨方隅？無任慶快之至，謹遣洋州司馬員外同正員攝參謀臣路球奉表陳賀以聞，臣某言。
臣某言：臣聞人臣無將，將必誅之。逆賊前成都少尹兼侍御史、偽稱成都尹兼侍御史中丞劍南節度使徐知道，中官攜養，莫知姓族，熒惑主司，叨竊憲台。不能輸瀝肝膽，以答休明，而懷挾奸邪，嘯聚同惡，傾竭府庫，塗炭黎。遂為欃槍，恣行蠆毒，杜塞劍道，擁遏朝經，部署凶殘，統領州縣。曾未數日，蕩壞一隅，郊原已空，市井如掃。臣與邛南鄰境，左右葉心，積聚軍糧，應接師旅。以今月二十三日大破賊眾，同惡翻然，共殺知道。大軍慶快，雲物改容，百姓欣歡，景色相賀。此皆社稷昭應，神靈保持。伏惟皇帝陛下一德動天，無遠不屆，兵戈向戢，華夏克寧。布蕭王之赤心，竭臣子之丹款，妖氛聚而皆盡，郡國危而更安。高視百王，能事斯畢。臣忝守藩翰，罹此艱虞，睹天地之廓清，與飛動之鹹若。無任踴躍之至，謹奉表陳賀以聞。
右，自徐知道作亂，軍府略空，救弊扶傷，事資安輯。臣夙夜陳力，起處不遑。伏以二陵攀號，臣未修壤奠；萬方有主，臣未睹天顏。犬馬之誠，不勝懇款。候士卒稍練，蕃夷漸寧，特望聖恩，許臣入奏。謹錄奏聞，伏聽敕旨，謹奏。
臣某言，符瑞之興，實由王政；歌詩之作，本自《國風》。伏見范陽盧某母琅琊王氏，性合希夷，體於靜默，精微道本，馳騖元關，帝通天地之心，豫紀休徵之盛。去景龍二載，撰《天寶回文詩》，凡八百一十二字。循環有數，若寒暑之遞遷；應變無窮，謂陰陽之莫測。誡其子曰：「吾沒之後，爾密記之。當逢大道之朝，必遇非常之主，則真圖之制，便可上言。君親之義不違，犬馬之誠斯在。」臣早識其子，常與臣言，星霜屢移，書奏仍闕。以歲月悠遠，旨趣幽微，沈吟取耳目之前，倏忽應禎祥之後。伏惟皇帝陛下乘道禦極，至聖興化，參日月之並明，一乾坤而同德。梯航萬里，爭飲淳和之風；臣妾四夷，盡歸仁壽之域。今陛下務於道，道可盡乎；法於天，天實長久。是知與道齊運，比天同休，無疆之休，乃在茲矣！則王氏之美，其可替乎？章句粲然，所謂沒而不朽者也。臣某誠惶誠恐，頓首頓首。昔漢幸甘泉，且昧神君之語；周窮轍跡，徒稱王母之謠。豈若迥出名言，高懸響像，應皇王之丕命，運宮商於景福？且夫靈芝嘉禾，草木之瑞者；黃龍丹雀，禽獸之瑞者。猶能光揚帝載，標榜頌聲，方之真圖，彼未為得。特望編之史策，列在樂章，則陛下先於天而聽於人也。臣才術淺劣，謬忝藩垣，曾微涓塵，以答萬一。恒馳比極，每切子牟之戀；遙奉南山，願效封人之祝。
仆射哥舒翰，忠義感激，臣頗知之，然疾病沈頓，智力俱竭。監軍李大宜，與將士約為香火，使倡婦彈箜篌、琵琶，以相娛樂，樗蒲飲酒，不恤軍務。蕃軍及秦隴武士，盛夏五六月，於赤日之中，食倉米飯，且猶不足，欲其勇戰，安可得乎？故有望敵散亡，臨陣翻動，萬全之地，一朝而失。南陽之軍，魯炅、何履光、趙國珍各皆持節，監軍等數人更相用事，寧有是戰？而能必勝哉！，臣與國忠固爭，終不見納。陛下因此履巴山劍閣之險，西幸蜀中，避其蠆毒，未足為恥也。
劍南雖名東西兩川，其實一道，自邛關、黎、雅，界於南蠻也。茂州而西，經羌中，至平戎數城，界於吐蕃也。臨邊小郡，各舉軍戎，並取給於劍南。其運糧戍，以全蜀之力，兼山南佐之，而猶不舉。今梓、遂、果、閬等八州，分為東川節度，歲月之計，西川不可得而參也。而嘉陵比為夷獠所陷，今雖小定，瘡痍未平。又一年已來，耕織都廢，而衣食之業，皆貨易於成都，則其人不可得而役明矣。今可稅賦者，成都、彭、蜀、漢州也。又以四州殘敝，當他十州之重役，其於終久，不亦至艱！又言利者穿鑿萬端，皆取之百姓。應差科者，自朝至暮，案牘千重，官吏相承，懼幹罪譴。或責之於粼保，或威之以杖罰，督促不已，逋逃益滋。欲無流亡，理不可得。比日關中米貴，而衣冠士庶，頗亦出城。山南、劍南，道路相望，村坊市肆，與蜀人雜居。其升合鬥儲，皆求於蜀人矣。且田土疆界，蓋亦有涯，賦稅差科，乃無涯矣？為蜀人之計，不亦難哉！今所界吐蕃城堡，而疲於蜀人，不過平戎已西數城矣。邈在窮山之末，運糧於束馬之路，坐甲於無人之鄉。以戎狄言之，不足以利戎狄；以國家言之，不足以廣土宇。奈何以險阻彈丸之地，而困於全蜀太平之人哉？恐非今日之急務也。國家若將已戍之地不可廢，已鎮之兵不可收，當宜卻停東川，並力從事，猶恐狼狽，安可仰於成都、彭、蜀、漢四州哉？慮乖聖朝洗蕩關東、掃清逆亂之意也。儻蜀人復擾，豈不貽陛下之憂？昔公孫宏願罷西南夷、臨海專事朔方，賈捐之請棄珠厓以寧中土，儻言政本，匪一朝一夕，臣愚望罷東川節度以一劍南，西山不急之城，稍以減削，則事無窮頓，庶免倒懸。陛下若以微臣所陳，有裨萬一，下宰相廷議，降公忠大臣，定其損益，與劍南節度終始處置。
昔漢祚陵夷，桓、靈棄德，宦官用事，國步多艱，宗社有綴旒之危，宰臣非補袞之具。董卓地兼形勝，手握兵鈐，顛而不扶，禍則先唱。興晉陽之甲，君側未除；入洛陽之宮，臣節如掃。至乃發掘園寢，逼辱妃嬪。太后之崩，豈稱天命！宏農之廢，孰謂人心？敢諷朝廷，以自尊貴；大肆剽虜，以極誅求。焚燒都邑，馳突放橫。衣冠凍餒，倚死牆壁之間；兆庶困窮，生塗草莽之上。於是天地憤怒，鬼神號哭。而山東義旗，攘袂爭起，連州跨郡，皆以誅卓為名。故兵挫於孫堅，氣奪於袁紹。僭擬與服，黨助奸邪，驅蹙東人，脅帝西幸。淫刑以逞，有湯鑊之甚，要之糜爛，刳剔異端。乃謂漢鼎可移，郿塢方盛，殊不知禍盈惡稔，未或不亡。故神讚允誠，天假布手，母妻屠戮，種族無留。懸首燃臍，遺臭萬代，骨肉灰燼，不其快哉！今狄道之人，不慚卓之不臣，而務其為鬼。苟斯鬼足尚，則漢莽可得而神，晉敦可得而廟，桓元父子，可享於江鄉，爾朱弟兄，可祀於朔上。嗟乎！仁賢之魄，寂寞於邱陵；義烈之魂，沈埋於泉壤。何馨香之氣，而用於暴悖之鬼哉？適竊奉吹噓，庇身戎幕。每承餘論，飽識公忠之言；不遠下風，盡知仁義之本。昨忝高會，敬受德音，今具賊臣之事，悉以條上。謹按《尚書》，王者望秩天地之神祇，諸侯祭境內之山川，亂臣不言，淫祀無取。則董卓之廟，義當焚毀。
天子務西州之實，歲糴億計，何始於貴取，而終以耗稱，俾邊兵受寒，戰馬多瘦。免域中之稅，鑄海上之山，江淮之人，蓋奔命矣。豈財賦之地，抑以從來，將利害之鄉，猶有所闕？廟堂精思其故，表竇公自憲闈而董之，開釋叢脞之病。發軍鹵莽之極，政之大者，不其然與？今農夫力於必登，廉賈知夫踴賤，嗚戲！若惟斯之義，以見天下之兵。我幕府涼公勤勞王家，常用此道，干戈所適，戎狄相吊，宜哉！八月既望，公於是領錢穀之要，歸奏朝廷。副節制郎中裴公、軍司馬員外李公，追台閣之舊遊，惜軒車之遠別，席樓船於池上，泛雲物於城下。胡琴羌笛，繚繞隈隩；舞羅袨裝，映帶洲渚。醉後歡甚，東日遐瞻，語歧路於樽前，指京華於天杪。有若司直崔公之逸韻，嘉其廷評數賢之閒作，適忝斯人之後，敢拜首而序雲。
皇甫冉補闕自擢桂禮闈，遂為高格。往以世道艱虞，避地江外，每文章一到朝廷，作者變色。於詞場為先輩，推錢郎為伯仲，誰家勝負，或逐鹿中原。如 「果熟任霜封，籬疏從水度，又裛露收新稼，迎寒葺舊廬，又燕知社日辭巢去，菊為重陽冒雨開，」可以雄視潘、張，平揖沈、謝。又《巫山詩》終篇皆麗。自晉、宋、齊、梁、陳、周、隋已來，采掇者無數，而補闕獨獲驪珠，使前賢失步，後輩卻立。自非天假，何以迨斯？恨長轡，未騁，而芳蘭早凋，悲夫！
《周官》：行夫掌邦國傳遽之事，施於政者，蓋有章焉。皇唐之興，盛於古制。自京師四極，經啟十道，道列以亭，亭實以駟。而亭惟三十里，駟有上中下。豐屋美食，供億是為，人跡所窮，帝命流洽。用之遠者，莫若於斯矣。伊陳留雄稱山東，聲英海內，昌大囂庶；有梁魏之遺跡，風煙兩河之眇，襟帶九州之半。洎皇華軺傳，夷使駿奔，出關而馳，南向北戶，山川水陸之役，兆於是矣。故上源所置，與其難哉！居裏之衝，瀕河之陽，地形湫隘，館次卑狹，巽在堤下，麵於劇旁，走庭以隅，建步終坎，車靡方駕，騎無並鞭，其鬱閉有如此者！壬辰歲，太守元公連率河南之三載也。堯治四嶽而神人理，漢詔八使而風俗清。舉德推賢，事高典策，革已成之弊，持獨斷之明。迨茲郵亭，俯視頹朽，何逼側蹇淺，不稱其聲？將圓鼎新，豈曰仍舊？顧謂長史李公曰：「夫開釋故實，發揮制度，不有攸居者，誰其允協？今奏計闕前，先甲而往，小大之務，公其領之。」申命錄事參軍馮元掌曰：「維操繩墨者蓋用於正；蘊廉慎者，俾臨於財。公以正身，用財均力，紀綱相佐，善莫大焉。」復命浚儀令裴勝曰：「公之為縣也，簡易於理，訓迪其源，秉清白之一門，據忠信之餘地。夫忠以創物，清而守官，立言有程，指使而可。」於是北吞裏室，人以利遷也；南豁路旅，事無苟免也。合土以峻墉，攻木以高戶，棟宇相翼，群材如生。茲所謂動乃有經，徐而不費。於戲！久於否者，宜以改作；本於功者，終乎永貞。則亭之成焉，我方訪王公澄清之初也。公時膺邁德，天與大才，屬梁宋不登，朝廷旰食，求瘼之重，不其然歟？用能官去比政，人無菜色，百城偃於迅風，萬象納於明鏡。乃因寮吏，慨然於茲亭曰：「且夫木石之新者，而猶可觀；況人而自新，孰不觀者？」又曰：「《傳》不云乎？‘啟塞從時’，用之善者。而今而後，吾以無事為事焉。」君子是以知郵亭之可嘉，而我公之清淨無窮也。末吏不敏，紀於貞石雲。
百獸至猛，莫如師子。紺眼星懸，赤尾焰起。銅爪鐵甲，鋸牙鑿齒。顧犀象則百隊山跧，看熊羆，是千群野死。以此言威，威可知矣。仙尉樊公，寫其象於中廳。昆侖卻捽而屋壁欲動，虎豹膽懾而訟庭已空。棱棱兮隔簾飛霜，颯颯兮滿院生風。於是乎師子為百獸之長，遂識樊公為百夫之雄。
阿育王繡像，竇氏女奉為亡妣太夫人蘇氏所建也。嗚呼！有以蓬首操行，柴立孝思，仰昊天之茫茫，對高堂而泣血。女之孝矣，將感於神明；婦之義矣，可施於王化。故能塵垢明鏡，住持青蓮，永明宿因，獨見諸淨。以為霜雪風雨之思，胡寧以報親？功德莊嚴之深，冀以益吾親矣。乃自方丈之室，沛然廣大之願。彩翠鮮秀，光華可掬，運夫心眼之靈，盡如相好之美。瞻仰圍繞，涕淚是悲，俾像教之勿墜，如佛身之有在。夫莫大者孝也，不泯者善也；惟孝與善，可以導達幽冥。則我太夫人宜歸淨土矣！嗚呼！孝之至也，感人無窮，乃為讚曰：
佛不可見兮法亦難知，惟我莊嚴兮本乎？孝思，儻幽冥兮昭乎？景福，彼淨土者可得而歸之。
維乾元元年五月日，太子詹事御史中丞高適，謹以清酌之奠，敬祭於故御史中丞張、許二公之靈：中丞體質貞正，才掩群豪，詩書自負，州縣徒勞。惆悵雄筆，辛勤寶刀，時平位下，世亂節高。賊臣通逆，國步驚騷，兩河震恐，千里嗷嗷。投袂灑泣，據鞍鬱陶，全譙入宋，收梓捍曹，心係魏闕，誌清武牢。帝曰：「嗟爾！龍光豹韜，憲台戎幕，持斧擁旄。」嗚呼！予亦忝竊，統茲介胄，俄奉短書，至夔狂寇。裹糧訓卒，達曙通晝，軍乃促程，書亦封奏。遂發趫勇，俾駁鳥獸，將無止心，兵亦死鬥。賊黨頻蹙，我師旋漏，十城相望，百里不救。紜紜嘯聚，兵鋒亦湊，積薪為梁，決岸成竇。嗚呼！當此虎敵，豈無強鄰？常時肝膽，今日越秦。堅守半歲，絕糧數旬，柿椽秣馬，煮紙飼人。病不暇拯，歿無全身，煎熬甲胄，啄齧膠筋。慷慨艱險，淒涼苦辛。嗚呼！我辭淮楚，將赴伊洛，途出茲邦，悲纏舊郭。邑裏灰燼，城池墟落，何九拒之崢嶸，皆二賢之制作！聲蓋天壤，氣橫遼廓，讓死爭先，臨危靡卻。嗚呼！❥天亦難論，萬夫開壁，一旅才存。衰贏既竭，力弱相吞，陷阱織路，梯衝棧門。土壕水合，木柵雲屯，居即其敵，突無其奔。煙雲劍戟，逼側紛昏，與求生而害義，寧抗節以埋魂。嗚呼！悖逆殲潰，干戈將止，海嶽澄清，朝廷郅理。封功列爵，懷黃拖紫，傷哉二賢，不預於此。嗚呼孀婦，伶俜愛子，追贈方榮，賞延茲始。寂寂梁苑，悠悠睢水，黃蒿連接，白骨填委。思壯誌於冥寞，問遺形於荊杞。列祭空城，一悲永矣！
龍支縣人庫狄孝義，有馬生龍駒。經九旬有九日，身有鱗而不生毛。臣就簡視，時有慶雲五色，遙覆馬上，久而不散。伏望宣付史官，以光實錄。
