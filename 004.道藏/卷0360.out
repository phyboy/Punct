右。臣甫智識淺昧，向所論事，涉近激訐，違忤聖旨，既下有司，具已舉劾，某從自棄，就戮為幸。今日已時，中書侍郎平章事張鎬奉宣口敕，宜放推問。知臣愚戇，赦臣萬死，曲居恩造，再賜骸骨。臣甫誠頑誠蔽，死罪死罪。臣以陷身賊庭，憤惋成疾，實從間道，獲謁龍顏。猾逆未除，愁痛難過，猥廁袞職，願少裨補。竊見房琯以宰相子，少自樹立，晚為醇儒，有大臣體。時論許琯必位至公輔，康濟元元。陛下果委以樞密，眾望甚允。觀琯之深念主憂，義形於色，況畫一保泰，素所蓄積者已。而琯性失於簡，酷嗜鼓琴。董庭蘭今之琴工，遊琯門下有日，貧病之老，依倚為非，琯之愛惜人情，一至於玷汙。臣不自度量，歎其功名未垂，而志氣挫衄，覬望陛下棄細錄大，所以冒死稱述，何思慮始竟，闕於再三。陛下貸以仁慈，憐其懇到，不書狂狷之罪，復解網羅之急，是古之深容直臣、勸勉來者之意。天下幸甚！天下幸甚！豈小臣獨蒙全軀、就列待罪而已？無任先懼後喜之至，謹詣閣門進狀奉謝以聞。謹進。
宣議郎試大理評事攝監察御史賜緋魚袋岑參，右。臣等竊見岑參識度清遠，議論雅正，佳名早立，時輩所仰。今諫諍之路大開，獻替之官未備，恭惟近侍，實藉茂材。臣等謹詣閣門奉狀陳薦以聞，伏聽進止。
右。臣竊以逆賊束身檻中，奔走無路，尚假餘息，蟻聚苟活之日久。陛下猶覬其匍匐相率，降款盡至，廣務寬大之本，用明惡殺之德，故大軍雲合，蔚然未進。上以稽王師有征無戰之義，下以成古先聖哲之用心。茲事元遠，非愚臣所測。臣聞《易》載隨時，不俟終日。先王之用刑也，抑亦小者肆諸市朝，大者陳諸原野。今殘孽雖窮蹙日甚，自救不暇，尚慮其逆帥望秋高馬肥之便，蓄突圍拒轍之謀，大軍不可空勤轉輸之粟，諸將宜窮掎角之進。頃者河北初收數州，思明降表繼至，實為平盧兵馬，在賊左脅，賊動靜乏利，制不由已，則降附可知。今大軍盡離河北，逆黨意必寬縱，若萬一軼略河縣，草竊秋成，臣伏請平盧兵馬及許叔冀等軍鄆州西北渡河，先衝收魏，或近軍誌避實擊虛之義也。伏惟陛下圖之，遣李銑、殷仲卿、孫青漢等軍邐迤渡河佐之，收其貝博。賊之精銳，撮在相、魏、衛之州，賊用仰魏而給。賊若抽其銳卒渡河救魏博，臣則請朔方、作西、北庭等軍渡沁水收相、衛；賊若回戈距我兩軍，臣又請郭口、祁縣等軍驀嵐馳屯據林慮縣界，候其形勢漸進，又遣李廣琛、魯炅等軍進渡河，收黎陽、臨河等縣，相與出入掎角，逐便撲滅，則慶緒之首，可翹足待之而已。是亦恭行天罰，豈在王師必無戰哉？愚臣聞見淺狹，承乏待罪，未精慎，固之守，輕議擒縱之術。抑臣之夢寐，貴有裨益，謹進前件圖如狀，伏聽進止。乾元元年七月日，某官臣狀進。
中興之四年，王潛為唐興宰，修厥政事。始自鰥寡惸獨，而和其封內，非侮循循，不畏險膚，而行而一。谘於官屬、於群吏、於眾庶曰：「邑中之政，庶幾繕完矣。惟賓館上漏下濕，吾人猶不堪其居，以容四方賓，賓其謂我何？改之重勞，我其謂人何？」咸曰：「誕事至濟厥載，則達觀於大壯。」作之閈閎，作之堂構，以永圖崇高廣大，逾越傳舍，通梁直走，嵬將墜壓，素柱上承，安若泰山，兩傍序開，發泄霜露，潛靜深矣。步櫩復霤，萬瓦在後，匪丹雘為實，疏達為迥廊，南注又為覆廊，以容介行人，亦如正館，制度小劣。直左階而東，封殖修竹茂樹；挾右階於南，環廊又注，亦可以行步，風雨不易。謀而集事，邑無妨工，亦無匱財，人不待子來，定不待方中矣。宿息井樹，或相為賓，或與之毛，天子之使至，則曰：「邑有人焉，某無以栗階。州長之使至，則曰：「某非敢賓也，子無所用俎。四方之使至，則曰：「子貺某多矣，敢辭贄。或曰：「明府君之侈也，何以為人？」皆曰：「我公之為人也，何以侈！子徒見賓館之近夫厚，不知其私室之甚薄，器物未備，力取諸私室，人民不知賦斂。乃至於館之醯醢闕，出於私廚；使之乘駟闕，辦於私廄，」君豈為亭長乎？是躬親也，若館宇不修，而觀台榭是好，賓至無所納其車，或浩蕩無所措手足，獲高枕乎？其誰不病吾人矣？疵瑕忽生，何以為之？是道也施舍，不幾乎先覺矣？杜之友朋歎曰：「美哉！，是館也成，人不知，人不怒，廨署之福也。」府君之德也。」府君曰：「古有之也，非吾有也，餘何能為？是亦前州府君崔公之命也，餘何能為！是日辛丑歲秋分，大餘二，小餘二千一百八十八，杜氏之老記已。
石鱉老放神乎？始清之天，遊目乎？浩劫之家，泠泠然馭乎？風，熙熙然登乎？台，進而俯乎？寒林，退而極乎？延閣，見龍虎日月之君，亙乎？竦梁，塞乎？高壁，骨者鬛者，皙者黝者，視遇之間，若嚴寇敵者已。伊四司五帝天之徒，青節崇然綠輿駢然，仙官洎鬼官無央數眾。陽者近，陰者遠，俱浮空不定，目所向如一。蓋知北闕帝君之尊，端拱侍衛之內，於天上最貴矣。已而左元之屬吏三洞弟子某進曰：「經始繢事，前柱下史河東柳涉職是樹善，損於而家，憂於而國，剝私室之匱，渴蒸人之安，誌所至也。請梗概帝君救護之慈、朝拜之功曰：「若人存思我主籙，生之根、死之門，我則制伏妖之興、毒之騰。凡今之人，反側未濟。柳氏柱史也，立乎老君之後，獲隱嘿乎？忍塗炭乎？先生與道而遊，與學而遊，可上以昭太一之神威於下，下以昭柱史之告訴於上，玉京之用事也，率土之發祥也，惡乎寢而？庸詎仰而？」先生藐然若往，頹然而止，曰：「噫！夫鳥亂於雲，魚亂於河，獸亂於山。是罼弋釣罟削格之智生，是機變退邀攫拾之智極。故自黃帝已下，干戈崢嶸，流血不乾，骨蔽平原，乖氣橫放，淳風不返。雖《書》載蠻夷率服，《詩》稱徐方既來，許其慕中夏，與夫容成、中央氏、尊盧氏輩結繩而已。百姓至死不相往來，茲茂德困矣。矧賢主趣之而不及，庸主聞之而不曉，浩穰崩蹙，數千古哉！至使世之仁者，蒿目而憂世之患，有是夫！今聖主誅幹紀，康大業，物尚疵癘，戰爭未息，必揆當世之變，日慎一日，眾之所惡與之惡，眾之所善與之善。敕有司寬政去禁，問疾薄斂，修其土田，險其走集。以此馭賊臣惡子，自然百祥攻，百異有漸。天下洶洶，何其撓哉？已登乎種種之民，舍夫啍啍之意，是巍巍乎北闕帝君者，肯不乘道腴，卷黑簿，詔北斗削死，南斗注生？與夫圓首方足，施及乎蠢蠕之蟲，肖翹之物，盡驅之更始，何病乎不得如昔在太宗之時哉？」石鱉老畢辭，三洞弟子某又某，靜如得，動如失，久而卻走，不敢貳問。
韓幹畫馬，毫端有神。驊騮老大，腰清新。魚目瘦腦，龍文長身。雪乖白肉，風蹙蘭筋。逸態蕭疏，高驤縱恣。四蹄雷雹，一日天地。禦者閒敏，去何難易？愚夫乘騎，動必顛躓，瞻彼駿骨，實惟龍媒。漢歌燕市，已矣茫哉！但見駑駘，紛然往來。良工惆悵，落筆雄才。
聞西山漢兵，食糧者四千人，皆關輔山東勁卒，多經河隴幽朔教習，憤於戰守，人人可用。兼羌堪戰子弟，向二萬人，實足以備邊守險。脫南蠻侵掠，邛雅子弟不能獨制，但分漢勁卒助之，不足撲滅，是吐蕃馮陵，本自足支也，搉量西山、邛、雅兵馬卒叛援形勝明矣。頃三城失守，罪在職司，非兵之過也，糧不足故也。今此輩見闕兵馬使，八州素歸心於其世襲刺史，獨漢卒自屬裨將主之。竊恐備吐蕃在羌漢兵小昵，而釁隙隨之矣。況軍須不足，奸吏減剝未已哉。愚以為宜速擇偏裨主之；主之勢，明其號令，一其刑賞，申其哀恤，至其歡忻。宜先自羌子弟始，自漢兒易解人意，而優勸旬月，大浹洽矣。仍使兵羌各係其部落，刺史得自教閱。都受統於兵馬使，更不得使八州都管，或在一羌王，或都關一世襲刺史。是羌之豪族，發源有遠近，世封有豪家，紛然聚藩落之議於中，肆與奪之權於外已。然則備守之根危矣，又何以藉其為本，式遏雪嶺之西哉？比羌族封王者，初以拔城之功得，今城失矣，襲王如故，總統未已，餘諸董攘臂何？王尹之獄是矣。田策嗣羌王，關王氏舊親，西董族最高，怨望之勢然矣。誠於此時便宜聞上，使各自統領，不須王區分易制，然後都靜聽，取別於兵馬使，不益元戎氣壯，部落無語。或縱一部落怨，獲群部落喜矣。無爽如此處分，豈惟邛南不足憂？八州之人願賈勇，復取三城不日矣。幸急擇公所素諳用了將，正色遣之。
獠賊內編屬自久，數擾背亦自久，徒惱人耳，憂慮葢不至大。昨聞受鐵券，爵祿隨之，今聞已小動，為之奈何？若不先招諭也，穀貴人愁，春事又起，緣邊耕種，即發精卒討之甚易，恐賊星散於窮穀深林，節度兵馬，但驚動緣邊之人，供給之外，未見免劫掠，而還賃其地，豪族兼有其地而轉富。蜀之土肥，無耕之地，流冗之輩，近者交互其鄉村而已，遠者漂寓諸州縣而已，實不離蜀也。大祇祗舉兼並豪家力田耳，但鈞畝薄斂，則田不荒，以此上供王命，下安疲人，可矣。豪族轉安，是否非蜀仍禁豪族受賃罷人田，管內最大，誅求宜約，富家辦而貧家創痍已深矣。今富兒非不緣子弟職掌，盡在節度衙府州縣官長手下哉！村正雖見麵，不敢示文書取索，非不知其家處，獨知貧兒家處。兩川縣令刺史有權攝者，須盡罷免，苟得賢良，不在正授權，在進退聞上而已。
杜子曰：「凡今之代，用力為賢乎？進賢為賢乎？進賢賢乎？則魯之張叔卿、孔巢父二才士者，聰明深察，博辯閎大，固必能伸於知已，令聞不已，任重致遠，速於風飆也。是何面目黧黑，常不得飯飽吃，曾未得富家奴，茲敢望縞衣乘軒乎？豈東之諸侯深拒於汝乎？豈新令尹之人未汝之知也？由天乎？有命乎？雖岑子、薛子引知名之士，月數十百，填爾逆旅請誦詩，浮名耳。勉之哉！勉之哉！夫古之君子，知天下之不可蓋也，故下之；知眾人之不可先也，故後之。嗟乎叔卿！遣辭工於猛健放蕩，似不能安排者，以我為聞人而已，以我為益友而已。叔卿靜而思之！嗟乎巢父，執雌守常，吾無所贈若矣。泰山冥冥崒以高，泗水潾潾瀰以清，悠悠友生，復何時會於王鎬之京，載飲我濁酒，載呼我為兄？
《周禮，司巫》若：「國大旱，則率巫而舞雩。」《傳》曰：「龍見而雩。」謂建已之月，蒼龍宿之體，昏見東方，萬物待雨甚大，故祭天，遠為百穀祈膏雨也。今蜀自十月不雨，月旅建卯，非雩之時，奈久旱何？得非獄吏隻知禁係，不知疏決，怨氣積，冤氣盛，亦能致旱？是何川澤之乾也，塵霧之塞也，行路皆菜色也，田家其愁痛也？自中丞下車之初，軍郡之政，罷弊之俗，已下手開濟矣，百事冗長者，又以革削矣。獨獄囚未聞處分，豈次第未到，為獄無濫係者乎？穀者百姓之本，百役是出，況冬麥黃枯，秦種不入，公誠能暫輟諸務，親問囚徒，除合死者之外，下筆盡放，使囹圄一空，必甘雨大降。但怨氣消，則和氣應矣。躬自疏決，請以兩縣及府係為始，管內東西兩川，各遣一使，兼委刺史縣令對巡使同疏決，如兩縣及府等囚例處分，眾人之望也，隨時之義也。昔貞觀中，歲大旱，文皇帝親臨長安、萬年二赤縣決獄，膏雨滂足。即嶽鎮方麵歲荒劄，皆連帥大臣之務也，不可忽。凡今徵求無名數，又耆老合侍者、兩川侍丁得異常丁乎？不殊常丁賦斂，是老男老女死日短促也。國有養老，公遽遺吏存問其疾苦，亦和氣合應之義也，時雨可降之徵也。愚以為至仁之人，常以正道應物，天道遠，去人不遠。
秋，杜子臥病長安旅次，多雨生魚，青苔及榻。常時車馬之客，舊雨來。今雨不來，昔襄陽龐德公至老不入州府，而揚子雲草《元》寂寞，多為後輩所褻，近似之矣。嗚呼！冠冕之窟，名利卒卒，雖朱門之塗泥，士子不見其泥，矧抱疾窮巷之多泥乎？子魏子獨踽踽然來，汗漫其仆夫，夫又不假蓋，不見我病色，適與我神會。我棄物也，四十無位，子不以官遇我，知我處順故也。子挺生者也，無矜色，無邪氣，必見用，則風後、力牧是已。於文章，則子遊、子夏是已，無邪氣故也，得正始故也。噫！所不至於道者，時或賦詩如曹、劉，談話及衛、霍，豈少年壯誌，未息俊邁之機乎？子魏子今年以進士調選，名隸東天官，告餘將行，既縫裳，既聚糧，東人怵惕，筆劄無敵，謙謙君子，若不得已，知祿仕此始，吾黨惡乎無述而止！
后妃之制古矣，而軒轅氏帝嚳氏、次妃之跡，最有可稱，存乎舊史，然則其義隱，其文略。《周禮》王者內職大備，而陰教宣。詩人《關雎》風化之始，樂得淑女。蓋所以教本古訓，發皇婦道。居具燕寢之儀，動有環珮之節，進賢才以輔佐君子，不淫色以取媚閨房。雖彤管之地，功過必紀；而金屋之寵，流宕一揆。稽女史之華實，嗣嬪則之清高，亦時有其人，偉夫精選。
淑妃諱某，姓皇甫氏，其先安定人也。惟卨封商，於赫有光，伊元祖樹德，於今不忘。必宋之子，莫之與比，伊清風繼代，惠此餘美。夫其係緒蕃衍，紱冕所興，列為公侯，古有皇父充石，則其宗可知也。夫其體元消息，經術之美，刊正帝圖，中有元晏先生，則其家可知矣。嗟乎！我有奕葉，承權輿矣；我有微猷，展肅雍矣。積群玉之氣，自對白虹之天；生五色之毛，不離丹鳳之穴。曾祖烜，皇朝宋州刺史。祖粹，皇朝越州刺史都督諸軍事。父日休，皇朝左監門衛副率。妃則副率府君之元女也，粵若繈褓，體如冰雪，氣象受於天和，詩禮傳乎胎教。故列我開元神武之嬪禦者，豈易其容止法度哉？今上昔在春宮之日，詔詰良家女，擇視可否，充備淑哲。太妃以內秉純一，外資沈靜，明珠在蚌，水月鮮白，美玉處石，崖崖津潤，結襦而金印相輝，同輦而翠旗交影。由是恩加婉順，品列德儀。雖掖庭三千，爵秩十四，掩六宮以取俊，超群女以見賢，豈渥澤之不流，曾是不敢以露才揚已，卑以自牧而已。夫如是，言足以厚人倫、化風俗，彌縫坤載之失，夾輔元亨之求。嗚呼！彼蒼也常與善，何有初也？不久好奈何？況妃亦既遘疾，怙如慮往。上以之服事最舊，佳人難得，送藥必經於禦手，見寢始迥於天步。月氏使者，空說返魂之香；漢帝夫人，終痛歸來之像。以開元二十三年歲次乙亥十月癸未朔，薨於東京某宮院，春秋四十有二。嗚呼哀哉！望景向夕，澄華微陰，風驚碧樹，霧重青岑。天子悼履綦之蕪絕，惜脂粉之凝冷，下麟鳳之銀床，到梧桐之金井。嗚呼哀哉！厥初權殯於崇政裏之公宅，後詔以某月二十七日己酉，卜葬於河南縣龍門之西北原，禮也。制曰：「故德儀皇甫氏，讚道中壺，肅事後庭，孰雲疾疢，奄見凋落？永言懿範，用愴於懷，宜登西妃之列，式旌六行之美。可冊贈淑妃。喪事所須，並宜官供，河南尹李適之充使監護。」非夫清門華胄，積行累功，序於王者之有始有卒，介於嬪禦之不僭不濫，是何存榮沒哀，視有遇之多也？有子曰：「鄂王諱瑤，兼太子太保使持節幽州大都督事，有故在疚而卒。豈無樂國，今也則亡，匪降自天，雲何籲矣！有女曰臨晉公主，出降代國長公主子滎陽潛曜，官曰光卿，爵曰駙馬都尉。昔王儉以公主恩，尚帝女為榮；何晏兼關內侯，是亦晉朝歸美。公主禮承於訓，孝自於心，霜露之感，形於顏色；享祀之數，缺於灑掃。嚐戚然謂左右曰： 「自我之西，歲陽載紀。彼都之外，道里遐絕，聖慈有蓬萊之深，異縣人鬆檟之阻。思欲輕舉，安得黃鵠？未議巡豫，徒瞻白雲，」望闕塞之風煙，尋常涕泗；懷伊川之陵穀，恐懼遷移。於是下教邑司，爰度碑版。甫忝鄭莊之賓客，遊竇主之園林，以白頭之嵇、阮，豈獨步於崔、蔡？而野老何知，斯文見托；公子泛愛，壯心未已，不論官閥，遊、夏入文學之科；兼敘哀傷，顏、謝有後妃之誄。銘曰：
積氣之清，積陰之靈。漢曲回月，高堂麗星。驚濤洶洶，過雨冥冥。洗滌蒼翠，誕生娉婷。婉彼柔惠，迥然開爽。綢繆之故，昔在明兩。恩渥未渝，康哉大往。展如之媛，孰與爭長？珩珮是加，翬褕克備。先德後色，累功居位。壺儀孔修，宮教鹹遂。王於獎飾，禮亦尊異。小苑春深，離宮夜逼。花間度月，同輦未歸。池畔臨風，焚香不息。嗚呼變化，惠好終極。馮相視祲，太史書氛。藏舟晦色，逝水寒文。翠幄成彩，金爐罷熏。燕趙一馬，瀟湘片雲。恍惚餘跡，蒼茫具美。王子國除，匪他之恥。公主愁思，永懷於彼。日居月諸，邱隴荊杞。岩岩禹鑿，瀰瀰伊川。列樹拱矣，豐碑缺然。爰謀述作，歘就雕鐫。金石照地，蛟龍下天。少室東立，繚垣西走。佛寺在前，宮橋在後。維山有麓，與碑不朽。維水有源，與詞永久。
甫以世之錄行跡、示將來者多矣，大抵家人賄賂，詞客阿諛，真為百端，波瀾一揆。人載筆光芒於金石，作程通達於神明，立德不孤，揚名歸實，可以發皇內則，標格女史，竊見於萬年縣君得之矣。其先係統於伊祁，分姓於唐杜，吾祖也，我知之。遠自周室，迄於聖代，傳之以仁義禮智信，列之以公侯伯子男。《春秋傳》雲，穆叔謂之世祿，其在茲乎？曾祖某，隋河內郡司功、獲嘉縣令。王父某，皇監察御史、洛州鞏縣令。前朝鹹以士林取貴，宰邑成名，考某。修文館學士、尚書膳部員外郎，天下之人，謂之才子。兄升，國史有傳，縉紳之士，誄為孝童。故美玉多出於昆山，明珠必傳於江海。蓋縣君受中和之氣，成肅雍之德，其來尚矣。作配君子，實惟好仇。河東裴君諱榮期，見任濟王府錄事參軍，入在清通，同行領袖，素髮相敬，朱紱有光。
縣君既早習於家風，以陰教為已任，執婦道而純一，與禮法而始終，可得聞也。昔舅歿姑老，承順顏色，侍曆年之寢疾，力不暇於須臾。苟便於人，皆在於手，淚積而形骸奪氣，憂深而巾櫛生塵。尊卑之道然，固出自天性，孝養哀送，名流稱仰，允所為能循法度，則可以承先祖、供給祭祀矣。維其矜莊門戶，節制差服，功成則運，有若四時，物或猶乖，匪逾終日。黼畫組就之事，割烹煎和之宜，規矩數及於親姻，脫落頗盈於歲序。若其先人後己，上下敦睦，懸罄知歸，揖讓惟久，在嫂叔則有謝氏光小郎之才，於娣姒則有鍾氏洽介婦之德，周給不礙於親疏，泛愛無擇，於良賤。至於星霜伏臘，軒騎歸寧，慈母每謂於飛來，幼童亦生乎感悅。加以詩書潤業，導誘為心，遏悔，吝於未萌，驗是非於往事。內則致諸子於無過之地，外則使他人見賢而思齊。爰自十載已還，默契一乘之理，絕葷血於禪味，混出處於度門。喻筏之文字不遺，開卷而音義皆達，母儀用事，家相遵行矣。至於膳食滑甘之美，<韋必>結縫線之難。展轉忽微，欲參謀而縣解；指麾補合，猶取則於乖成。其積行累功，不為薰修所住著。有如此者，靈山鎮地，長吐煙雲；德水連天，自浮星象。則其看心惠，豈近於揚搉者哉？越天寶元年某月八日，終堂於東京仁風裏，春秋若干，示諸生滅相。越六月二十九日，遷殯於河南縣平樂鄉之原，禮也。嗚呼哀哉！琴瑟罷聲，蘋蘩晦色，骨肉號兮天地感，中外痛兮鬼神惻。有長子曰：朝列，次朝英，北海郡壽光尉；次朝牧。女長適獨孤氏，次閻氏，皆稟自胎教，成於妙年。厥初寢疾也，唯長子、長女在側，英牧或以遊以宦，莫獲同曾氏之元申，號而不哭，傷斷鄰裏。悠哉少女，未始聞哀，又足酸鼻。嗚呼！縣君有語曰：「可以褐衣斂我，起塔而葬。」裴公自以從大夫之後，成縣君之榮，愛禮實深，遺意蓋闕。但褐衣在斂，而幽隧爰封，其所廞飾，鹹遵儉素。眷茲邑號，未降天書，各有司存，成之不日。嗚呼哀哉！有兄子曰：「甫，制服於斯，紀德於斯，刻石於斯。或曰：「豈孝童之猶子歟？奚孝義之勤若此？」甫泣而對曰：「非敢當是也，亦為報也。」甫昔臥病於我諸姑，姑之子又病間，女巫至，曰： 「處楹之東南隅者吉。姑遂易子之地以安我，我是用存，而姑之子卒，後乃知之於走使。甫常有說於人，客將出涕感者久之，相與定諡曰義。君子以為魯義姑者，遇暴客於郊，抱其所攜，棄其所抱，以割私愛，縣君有焉。是以舉茲一隅，昭彼百行，銘而不韻，蓋情至無文。其詞曰：
五代祖柔，隋吏部尚書容城侯。大父元懿，是渭南尉。父元哲，是廬州慎縣丞。維天寶三載五月五日，故修文館學士著作郎京兆杜府君諱某之繼室范陽縣太君盧氏卒於陳留郡之私第，春秋六十有九。嗚呼！以其載八月旬有一日，發引歸葬於河南之偃師。以是月三十日庚申，將入著作之大塋，在縣首陽之東原，我太君用甲之穴，禮也。墳南去大道百二十步，奇三尺，北去首陽山二里。凡塗車芻靈設熬置銘之名物，加庶人一等，蓋遵儉素之遺意，塋內西北去府君墓二十四步，則壬甲可知矣。遣奠之祭畢，一二家相進曰：「斯至止，將欲啟府君之墓門，安靈櫬於其右，豈廞飾未具，時不練歟？前夫人薛氏之合葬也，初太君令之，諸子受之，流俗難之。太君易之，今茲順壬取甲，又遺意焉。嗚呼孝哉！孤子登，號如嬰兒，視無人色。且左右仆妾，洎廝役之賤，皆蓬首灰心，嗚呼流涕，寧或一哀所感，片善不忘而已哉？實惟太君積德以常，臨下以恕，如地之厚，縱天之和，運陰教之名數，秉女儀之標格。嗚呼！得非太公之後，必齊之薑乎？
恭氏所生子，適曰某，故朝議大夫兗州司馬。次曰升，幼卒，報復父讎，國史有傳，次曰專。曆開封尉，先是不祿。息女長適钜鹿魏上瑜，蜀縣丞。次適河東裴榮期，濟王府錄事。次適范陽盧正均，平陽郡司倉參軍。嗚呼！三家之女，又皆前卒。而某等夙遭內艱，有長自太君之手者，至於婚姻之禮，則盡是太君主之。慈恩穆如，人或不知者，鹹以為盧氏之腹生也。然則某等亦不無平津孝謹之名於當世矣。登即太君所生，前任武康尉。二女：曰適京兆王佑，任硤石尉；曰適會稽賀撝，卒常熟主簿。其往也，既哭成位，有若塚婦同郡盧氏、介婦滎陽鄭氏，钜鹿魏氏京兆王氏，女通諸孫子三十人，內宗外宗，寢以疏闊者，或元纁玉帛，自他日互有所至。若以為杜氏之葬，近於禮而可觀，而家人亦不敢以時繼年。式誌之金石，銘曰：
太君之子，朝儀所尊。貴因長子，澤就私門。亳邑之都，終天之地。享年不永，歿而猶視。
維開元二十九年歲次辛巳月日，十三葉孫甫，謹以寒食之奠，敢昭告於先祖晉駙馬都尉鎮南大將軍當陽成侯之靈：初陶唐出自伊祁，聖人之後，世食舊德。降及武庫，應乎虯精。恭聞淵深，罕得窺測，勇功是立，智名克彰。繕甲江陵，祲清東吳，建侯於荊，邦於南土。河水活活，造舟為梁。洪濤，莽汜，未始騰毒，《春秋》主解，膏隸躬親。嗚呼筆跡，流宕何人？蒼蒼孤墳，獨出高頂，靜思骨肉，悲憤心胸。峻極於天，神有所降，不毛之地，儉乃孔昭。取象邢山，全模祭仲，多藏之誡，焯序前文。小子築室，首陽之下，不敢忘本，不敢違仁。庶刻豐石，樹此大道，論次昭穆，載揚顯號。於以采蘩，於彼中園，誰其屍之？有齋列孫。嗚呼！敢告茲辰，以永薄祭。尚饗！
維年月日，外孫滎陽鄭宏之、京兆杜甫，謹以寒食庶羞之奠，敢昭告於外王父母之靈：嗚呼！外氏當房，祭祀無主。伯道何罪？元陽誰撫？緬維夙昔，追思艱窶。當太后秉柄，內宗如縷。紀國則夫人之門，舒國則府君之外父。聿以生居貴戚，釁結狂豎。雌伏單棲，雄鳴折羽。憂心惙惙，獨行踽踽。悲夫景分飛忽，間於鳳凰；咄彼讒人有詞，異於鸚鵡。初我父王之遘禍，我母妃之下室。深狴殊途，酷吏同律。夫人於是布裙屝屨，提餉潛出。昊天不傭，退藏於密。久成凋瘵，溘至終畢。蓋乃事存於義陽之誄，名播於燕公之筆。嗚呼哀哉！宏之等從母昆弟，兩家因依。弱歲俱苦，慈顏永違。豈無世親，不如所愛？豈無舅氏，不知所歸？誓以偏往，測戀光輝。漸漬相勖，居諸造微。幸遇聖主，願發清機。以顯內外，何當奮飛？洛城之北，邙山之曲；列樹風煙，寒泉珠玉。千秋古道，王孫去兮不歸；三月晴天，春草萋兮增綠。頃物將牽累，事未遂欲，使淚流頓盡，血下相續者矣。捧奠遲迥，炯心依屬。庶多載之灑掃，循茲辰之軌躅。
維唐廣德元年歲次癸卯犯九月辛丑朔二十二日壬戌，京兆杜甫，敬以醴酒茶藕鯽之奠，奉祭故相國清河房公之靈曰：「嗚呼！純樸既散，聖人又歿；苟非大賢，孰奉天秩？唐始受命，群公間出；君臣和同，德教充溢。魏杜行之，夫何畫一；婁宋繼之，不墜故實。百餘年間，見有輔弼；及公入相，紀綱已失。將帥幹紀，煙塵犯闕；王風寢頓，神器圮裂。關輔蕭條，乘輿播越。太子即位，揖讓倉卒；小臣用權，尊貴倏忽。公實匡救，忘餐奮發；累控直詞，空聞泣血。時遭祲沴，國有征伐；車駕還京，朝廷就列；盜本乘弊，誅終不滅；高義沈埋，赤心蕩折。貶官厭路，讒口到骨；致君之誠，在困彌切。天道闊遠，元精茫昧。偶生賢達，不必際會；明明我公，可雲時代。賈誼慟哭，雖多顛沛；仲尼旅人，自有遺愛。二聖崩日，長號荒外；後事所委，不在臥內。因循寢疾，憔翠無悔；夭閼泉塗，激揚風槩。天柱既折，安仰翊戴？地維則絕，安放夾載？豈無群彥？我心忉忉。不見君子，逝水滔滔。泄涕寒穀，吞聲賊壕；有車爰送，有紼爰操。撫墳日落，脫劍秋高；我公戒子，無作爾勞。斂以素帛，付諸蓬蒿；身瘞萬里，家無一毫。數子哀過，他人鬱陶；水漿不入，日月其慆。州府救喪，一二而已；自古所歎，罕聞知已。曩者書劄，望公再起；今來禮數，為態至此。先帝松柏，故鄉梓；靈之忠孝，氣則依倚。拾遺補闕，視君所履；公初罷任，人實切齒。甫也備位此官，蓋薄劣耳；見時危急，敢愛身死？君何不聞，刑欲加矣；伏奏無成，終身愧恥。乾坤慘慘，豺虎紛紛。蒼生破碎，諸將功勳；城邑自守，鼙鼓相聞。山東雖定，灞上多軍；憂恨展轉，痛傷氤氳。元豈正色？白亦不分；培塿滿地，昆侖無群。致祭者酒，陳情者文；何當旅櫬，得出江雲？嗚呼哀哉！尚饗！
