敘曰：法所務善，示儀生念；物莫堅石，留形則多。伊童丱之增沙，彼豐家之岩寶，不孟不季，非泰非約。建茲浮圖於門右者，鄭氏字元泰，今范陽人也。崇中宜，利用廣，蓋所以兼仰正法，惠浹多生，俾臧與嘉，不潰惟永。乃竭產充賈，罄工剬奇，璞散良效，形都信美。素璵鮮色，皓瓊級之峨峨；黃金明輝，爛寶層之擢擢。東旭銜珠而更淨，南風動鈴而不喧。神儀護門，而雄雄威如，聖象端室，以穆穆允若。庶幾乎上帝萬壽，先人百福。夫蠢之類，凡生之儔，莫不覃茲，利有如是。木易燼滅，土亦塵散，惟石之水，瞻其有恒；繄法之堅，念茲無替。銘曰：
高塔峨峨，示延遐矚。多生攘攘，動善群觸。茲設茲刹，無礙無疆。其福豐衍，其資廣長。彼石惟堅，我性亦定。永永不滅，視以知正。
揉為耒，剡為耜，取其象也遠矣。農為本，食為天，惟其利也大焉。聖人利器致豐，躬親莫重於稼穡；軌物勵俗，敦勸克厚乎率先。於以奉神祇，昭報之誠達；於以祈社稷，孝享之德宣。則躬耕之義也，從古以然。皇帝勤惟國本，欽若人天。所務惟農，順動而取諸豫；所寶惟穀，時行而應乎乾。洎正月之吉日，將有事乎昊天；列千官於近甸，屯萬騎於遐阡。當是時也，其祭不戒而宿設，其工職競以先後。大禮備兮和樂陳，嗇夫馳兮庶人走。帝乃服蔥犗乘禦耦，我疆我理，禮正於三推；必躬必親，義存乎千畝。四輔塚宰，六卿近臣；大夫師長之族，都鄙華裔之人。聖有作兮，萬物鹹睹。人胥效兮，天下歸淳。且圖匱者於其豐，防儉者於其逸；有備所以無患，克勤是用終吉。三推之禮廢，則倉廩以之虛；肆眚之恩廢，則簡書以之佚。欽哉欽哉！能事斯畢矣！然則農功可大，農扈允臧；以農為本兮國有常令，以農率下兮人知向方。亦既奉宗廟，亦既備烝嚐，一人垂訓兮萬國昌。罔有迷於日用，於胥頌美兮聲洋洋。
泉在寧陽城南二裏，古老傳稱：娥女美容色，善歌舞，度曲此地，化為泉，生於岩石間，垂灑如淚，故雲耳。
水之裔，岩之偏，孌彼娥女，瀏為沈泉。伊昔巧笑淑靈，穠華豔色；赬唇發而寥亮，素袖盤而掩抑。故能傾北方，掩南國；超俗絕世，神窮化極。於是淒兮雨濕，黯兮雲沈；銷玉貌與紈質，冶瓊姿及蕙心。舞成水態，歌入流音；臉眇眇以波盡，眉娟娟而月深。觀其岸草翠積，厓苔綺映；列山光以泛灩，懸樹色而涵靜。引耀冰玉，貞明石鏡；能含上善之心，不改至柔之性。若乃蠲祀典，戒良辰；蘋藻前奠，笙竽下陳。莫不淋漓玉集，滴瀝珠新；聲嗚咽而成韻，淚闌幹而向人。及夫嚴風歲晚，熾景炎節；水壯河沈，流枯海絕。則必溫溜冬汛，寒光夏冽；異黃泉之下冥，殊流水之東閱。噫！化將雲盡，奚假物而獨靈？道或既存，苟得仁而何懟？靡度可持，安知榮悴？望神光兮水潛，鑒化跡兮山。搴杜若以誰與，弄潺湲而增思。
仰彼元化，稽乎典墳；驗休徵於列辟，知至理之有君。遠方圖物，不寶旅獒之貢；靈契潛感，豈惟鳴鳳之聞？降百祥之昭晰，和四氣之氤氳。粵有奇獸，言彰聖德；賁然來思，載白其色。才麌麌以呈貺，不呦呦於野食；謝仙家之騰騎，歸禦苑而棲息。於是上囿幽閒，禁林清秘；炯如玉立，皎若霜萃。場町疃於池沙，影光芒於山翠；皇心愉兮德所感，眾目駭兮榮其至。畫輻為飾，能隨太守之車；緣繢稱珍，可薦王侯之位。且夫勁角昭勇，縞色呈鮮；應皇家之盛德，當聖運之承天。足使殷帝之狼，恥擅銜鉤之瑞；吳門之馬，慚當曳練之妍。其來也，則天祚明德，神推有仁，故以奇質表瑞，非為育珍。其擾也，則一人有道，四海無拂，故知以惠性含和，寧將玩物。宜其禎祥遠暢，聖範光充；保康功於勿伐，彌大命於無窮。賦曰：元化凝兮神功就，瑞獸格兮充君囿。質高耀以霜潔，角淋漓而玉秀。恥射兔東遊，笑獲麟於西狩。惟皇靈之介福，固永命而何究？
惟帝王之應運，孰無賢而能作？雖道洽於唐虞，尚翹翹於林壑；彼嘉魚之發興，實思賢而共樂。蓋風俗之盛衰，以廢興為善惡。惟魚在淵兮其跡惟深，賢在野兮其道惟默。植忠信以自保，俟休明而觀國；屬王度之清夷，複何求而不得？然後為衡為量，是效是則；成天下之亹，定眾人之惑惑。國家化造往古，政在求賢；釣嘉魚在丙穴，得奇士於滋川。故開辟之功，作之於我；太平之人，匪降自天。餘是以知玉帛之禮至矣，《嘉魚》之詩大焉。若乃日旰而食，思彼賢者；念茲在茲，誰與天下。心不忘於寢處，足流詠於風雅。斯蓋嘉魚之義，故可得而述也。
劉向云：「列子者，鄭人也，與鄭穆公同時，蓋有道者也。其學本於黃帝、老子，號曰道家。道家者，秉要執本，清虛無為，及其理身接物，務崇不競，合於六經。而《穆王》、《湯問》二篇，迂誕恢詭，非君子之言也。至於《力命篇》一推分命，《楊子篇》唯貴放逸，二義乖背，不似一家之書，然各有所明，亦頗有可觀者。且多寓言，與莊周相類，故太史公司馬遷不為列傳。」張湛序云：「其書大略明群有以至虛為宗，萬品以終滅為驗，神慧以凝寂常全，想念以著物自喪，生覺與化夢等情，巨細不限一域，窮達無假智力，理身貴於肆任順性，則所之皆適，水火可蹈，忘懷則無幽不照，此其旨也。然所明往往與佛經相參，大歸同於《老》、《莊》。」重元以為黃老論道久矣，代無曉之者，鹹以情智辯其真宗。則所諭雖多，同歸於不了；所詮雖眾，但詳其糟粕。莫不以大道元遠，遙指於太虛之中；道體精微，妙絕於言詮之表。遂使真宗幽翳，空傳於文字；至理虛無，但存其言說。曾不知道之自我，假言以為詮；得意忘言，離言以求證。徒以是非生滅之思慮，因情動用之俗心，矜彼道華，求名喪實。我開元聖文神武皇帝知道為生本，至德非言，廣招四方，傍詢萬宇，冀有達於元理，將欲濟於含生。小臣無知，偶慕斯疲乏，再承聖旨，重考微言，謹尋列子之書，輒詮注其宗要。竊懷知此，非欲指南，儻默契於希夷，猶元珠於象罔，是所願也，非敢望焉。論曰：
夫生者何耶？神與形會也，死者何耶？神與形離也。形有生死，神無死生。故《老子》曰：「穀神不死，死而不亡者壽也。」然此之死生，但約形而說耳，若於神用，都無死生。神本虛元，契真者為性；形本質礙，受染者為情，至人忘情，歸性則近道，凡迷矜性。殉情則喪真，是故隳支黜聰，道者之恒性，貪生惡死，在物之常情。不矜愛以損生，不祈名而棄寶。故《莊子》曰：「為善無近名，為惡無近刑。緣督以為經，可以養生，可以盡年也。」代人以不求於名，則縱心為惡，此又失之遠矣。何則？人笑亦笑，人號亦號，人之所畏，不可不畏，複安得為不善耶？是知神為生主，形報神功。神有濟物之功，形有尊崇之報；神有害物之用，報有賤陋之形。故神運無窮，形有修短，報盡則為死，功著則別生。亦由清白者遷榮，貪殘者降黜。約位而說也，形不變則位殊；約神而辯也，神不易而形改。至人了知其道，故有而真。真神無形。」心智為用，用有染淨，凡聖所以分，在染溺者則為凡，居清淨者則為道，道無形質，但離其情，豈求之於冥漠之中，辯之於恍惚之外耳？故《老子》曰：「吾道甚易知，甚易行，而不能知，不能行。」其故何也？代人但約形以為生，不知神者為生；主約氣以為死，不知神者為氣。根係形則有情，迷神則失道。封有惑本，溺喪忘歸，聖人嗟其滯執之如此也，乃歎夫知道者不易逢矣。故曰：「千里一賢，猶如比肩；萬代有知，不殊朝暮」者，惜之深矣。豈不然耶？儻因此論以用心，去情智以歸本，損之又損，為於無為，然後觀列子之書，斯亦思過之半矣。
少室山達觀子李筌，好神仙之道，常曆名山，博采方術。至嵩山虎口岩，石壁中得《陰符》本，絹素書，朱漆軸，以絳繒緘之。封云：「魏真君二年七月七日，上清道士寇謙之藏諸名山，用傳同好。」其本糜爛，應手灰滅。筌略抄記，雖誦在口，竟不能曉其義理。因入秦，至驪山下，逢一老母，髽髻當頂，餘發倒垂，弊衣扶杖。路傍見遺火燒樹，自語曰：「火生於木，禍發必克，筌驚而問之曰：「此是《黃帝陰符》上文，母何得而言？母曰：「吾受此符，三元六周甲子矣。謹按《太一遁甲經》雲，一元六十歲行一甲子，三元行一百八十歲；三甲子為一周，六周積算一千八十歲。年少從何而知，筌稽首再拜，具告得處，母笑曰：「年少顴頰貫於生門，命輪齊於月角，血腦未減，心影不偏，性賢而好法，神勇而樂知，是吾弟子也。然五十六年當有大厄。」因出丹書、符冠、杖端，刺筌口，令跪而吞之，曰：「天地相保。」乃坐樹下，說《陰符》元義。言竟，誡筌曰：「《黃帝陰符》三百言，百言演道，百言演法，百言演術。參演其三，混而為一，聖賢智愚，各量其分，得而學之矣。上有神仙抱一之道，中有富國安人之法，下有強兵戰勝之術。聖人學之得其道，賢人學之得其法，智人學之得其術，小人學之受其殃，識分不同也。皆內出於天機，外合於人事，若巨海之朝百穀，止水之舍萬象。其機張包宇宙，括九夷不足以為大；其機彌隱微塵，納芥子不足以為小。觀其精微，《黃庭八景》不足以為學；察其至要，經傳子史不足以為文；任其巧智，孫、吳、韓、白不足以為奇。是以動植之性，成敗之數，死生之理，無非機者，一名黃帝天機之書，九竊四肢不具，慳貪愚癡風癇狂誑者，並不得聞。如傳同好，必清齋三日。不擇卑幼，但有本者為師。不得以富貴為重，貧賤為輕。違者奪二十紀。《河圖》、《洛書》云：‘黃帝曰：聖人生，天帝賜算三萬六千七百二十紀。’主一歲若有過，司命輒奪算，算盡奪紀，紀盡則身死。有功德，司命輒與算，算得與紀，紀得則身不死，長生矣。每年七月七日寫一卷，藏諸名山岩石間，得算一千二百。本命日誦七遍，令人多智慧，益心機，去邪魅，銷災害，出三屍，下九蟲，所以聖人藏之金匱，不妄傳也。」母語畢，日已晡矣，曰：「吾有麥飯，相與為食。」因袖中出一瓠，令筌取水。筌往穀中盛水，其瓠忽重可百餘斤，力不能制，便沈於泉，隨覓不得。久而卻來，已失母所在，惟留麥飯一升。筌悲泣號訴，至夕不複見。筌乃食麥飯而歸，漸覺不饑，至今能數日不食，亦能一日數食，氣力自倍。筌所注《陰符》，並依驪山母所說，非筌自能，後來同好，敬爾天機，無妄傳也。
魯大夫登大庫，觀上元。端北辰以正象，望南極之穹天；辨列宿之高映，見丈人之獨懸。色熒煌以奪目，形皎潔而臨邊；候德至而浮彩，副時和而應躔。爾其元鳥司分，蒼龍禦曆；節春秋而隱見，當丙丁而的。且遺光以表慶，亦應祉而純錫。故經曰：「其國泰，其星明，天垂象，物與禎，循晷度而靡替，順璿衡而則呈，其座也一，符帝者之一位；其義也壽，契烝哉之壽名。元武宵中，偵西陸以凝質；白藏氣杪，直南郊以散精。夫有開必先，無福不應；若政事中律，則嘉祥葉證。五緯分影而交朗，九月騰華而吐孕。此乃王澤宏，天瑞作；恒星轉耀而同煥，布景搖輝以相薄。初昇穹昊，月午而孤燭猶然；末映疏林，夜久而圓珠未落。景貺繁集，靈機眾夥；臣望氣以敷奏，君向陽而拱坐。雖戩穀而自天，實休徵之在我。騂芒下射，滅草莽之飛螢紫焰旁融，掩榆關之流火；老人彰矣，成此乾文。老人出矣，讚此明君。書玉牒以垂範，紀緗圖而播芬。自古為天官者，莫不察時變，紀殊尤。唐昧擅譽於南楚，史佚專美於西周；宋則子韋遐鑒，鄭乃裨灶深求。殷馗縱眺，識曹公之肇跡；李郃凝目，知漢使之將遊。餘非曩昔之群彥，愧懵學於前修；徒循甘石之遺旨，願獻祜而歸休。
天生蒸民，而樹之君。夫為國者，當建宗社，廣敷聲教；尊其威靈，儼其容貌。其惠也遠浹，其仁也普淖；言靜而可以底綏，言動而無所屈撓。令四海惟精惟一，俾萬人是則是效。安有臨伐木而棄其斧，將涉水而投其棹？童子猶知其不可，況天下之龍豹。初虎視八荒，鯨吞六國；攻必取，戰必克；所往而梟其渠帥，所敵而斷其銜勒。起、翦之功逞，蘇、張之詐塞，招星紀之南，伐天街之北。賞尉繚以為忠讜，誅文信以為殘賊。將大寶而康寧，謂神仙之可得。一何壯哉！及其浮江沉璧，登山紀石，徵茅濛為卻粒之符，遺徐巿為求真之客。殫人力為馳道，鑄兵刃為金狄；方欲肆其暴露，方欲窮其轍跡。鬱興閭左之徭，大起阿房之役；亦所以坑其儒士，亦所以燎其經籍。聞祖龍而非寤，逢巨魚而必射；不知望夷之兆，未睹沙邱之厄。又何謬歟？天降圖籙，言剿其辜；惡貫以盈，禍胎必膴。載鮑之氣俄徹，夢神之應聿徂。意靡察於太子，尚勞師以備胡；人且湣於蒙將，我獨憐此扶蘇。廢至尊之丕烈，任奸邪之逆謀。將欲稱始帝而曆萬代，卒宗滅而身屠。王祿盡矣，誰定其危？天之所壞，人不能支。既同信於望夷，安肯從於李斯？生且替其遺命，死徒華其葬為？嗚呼！驪山之隧，其庸幾年？上周五裏，下錮三泉；罄珠璣之布，盡金石之雕鐫。匠人勞而不償，反生埋於鬼埏；狐兔穴而塵積，牧豎焚而火連。嗟拔山之壯氣，成拱木之寒煙。享祀輟矣，疇相恤焉！百二之襟帶莫守，數仞之邱墳巍然。何德之衰，絕伯翳之餘業？何力之競，為劉炎之著鞭？枝葉將落，本必先顛，苕折巢覆，胡能卵全？是知不有廢也，後王安得而處旃！
水濱父老，以漁弋為事。常持釣緡，荷矰繳；旦浮澗，晚溯伊洛。亂平漵之磷磷，步清流之鑿鑿；匪畋魚以為務，將釣國而為托。異戕忽而害生，時自斃而方搏；亦猶守兔者目注於盧犬，挾彈者誌在於黃雀。斬長鯨而四海宴如，得巨魚而千里饜若。夫一舉而擒兩，固功全而利博；同不狩而獲多，齊不耕而自獲。訝彼老蚌，含胎孕明；鷸是翔禽，翼迅體輕。或依岸而開合，或遵渚而飛鳴；既相遇於茲地，亦相殘於此生。鷸以利嘴為銛鍔，蚌以外骨為堅城；鷸以蚌為腐肉可取，蚌以鷸為微禽可營。鷸曰：「今日不雨，必剖蚌之腹；蚌曰明日不出，必喪鷸之精。並相持而坎難，俱莫知其困並。彼漁父聞而造曰：「危哉二蟲！吾見爾命之將絕，吾知爾力之已窮。胡不潛泳於深水？胡不乘高於大風？何故枯駭於波際？何故落翮於沙中？乃攜以俱歸，釋此雙疾；利其美用，取其彩質。鷸有羽兮，彩映華冠；蚌有珠兮，光照巨室。雖假物類以為用，誠亦辨說之良術。莊生寓語於前古，是用廣之於今日。
匠人度有山之梓，相文木之理；既因性而是度，又從繩而可擬。故輪桷適任，棟梁資始；陰陽之體葉時，隱括之形中軌。飾其象乃圖之以鳥獸，諧其音必均之以宮徵。苟可擇於棫樸，亦可殫夫杞梓。徒觀其破擁腫，斫瑰材；攢節迸集，斜文洞開。蜀柿落而雨足交灑，郢斤運而風聲飆來。伐之丁丁，奐蹙貍之班首；斫之橐橐，碎空穴之青苔。巧無匪制，庸無所施；因心則達，觸物能為。初會方以成矩，乍投圓而得規。削斫同功，準量成類；方資剞劂之力，乃作馨香之器。厥若選德以序，辨官以位；誠當正直而無頗，亦何患乎綱紀之紊墜？小既以此，大無不如；文公立號以化洽，康叔省功以慎儲。仁義有常，剛柔貴識其虛實；寬猛相濟，勤苦務知其疾徐。教在洽人，毖於出令；亦猶代大匠斫，罕或不傷其性。俾夫來者，式遵前聖；且修短得喪，亦奚其為政？森彼灌木，工則度之；有倫有要，念茲在茲；展矣君子，如何勿思？思不越，乃心逸；於人也明其采章，於木也須其丹漆。瞻濟濟之榛楛，懿彬彬之文質；雖非班扁之奇妙，敢獻斫輪之良術。
垂象者元，上昭乎天廄、天駟；體元者聖，下列乎瘦人校人、驥稱其德，亦已遠矣，願言馬之誌，曾有意乎？粵若乾道為良，坤元利牝，駒從渥水，駿發中廬。屈產貴其能鳴，雁門多其美脊，豈止宗生冀北，族施汧西而已哉？自相士運其天機，孫陽明其骨性，秦讚涖其前後，許衛詳其毛色，悲伐在其股膺，寒管議其唇齒，麻朝訿其頰胲，女厲辨其目眸。昔軒轅得之過寒門，穆滿得之遊昆侖，周王得之平東鄰，漢帝得之定西秦，我高祖得之四仁至，我開元得之五輅備。敢問毛蟲三百六十，其誰力多於是乎？夏殷以還，經傳莫紀。周制廄馬，始頒厥官，凡十二間，馬三千四百五十六。始皇吞並宇內，六萬騎之國，馬盡歸秦。漢武大脩甲兵，崇飭戰馬至四十萬匹，是多乎哉？自魏及隋，天下騷動，疲勞死轉，數不足徵。我有唐之新造國也，於赤岸澤僅得牝牡三千匹，命太仆張萬歲傍隴右馴字之。四十年間，孳息成七十萬六千匹。屬張氏替職，圉師敗官，馬之教駣，日失其序。逮開元初，唯得二十四萬匹。至十九年，複成四十四萬匹。今之盈縮，亦不甚過。上耕耤之明年，命我邠公典斯馬政。公齊其飲食，視其良駑，廥芻厊涼，綱惡去害。天子以公有伯翳宜生之德，爰錫土田；日磾善養之功，真堪宰相。即召公入掌三事，外司百揆。調飪鼎實，緝熙帝繇，夷吾果理於高徯，咎單諶暢於伊尹。帝曰：「若予邠之後，亮采惠疇。」僉曰：「元祐。」帝曰：「俞！谘祐，汝作小司空，兼幹攵牧圉。」李公言成允令，才實允宗，恪居本朝，能率大戛。載習載步，崔之秣之，疏穢鎮浮，受劑聽訟。匪燒匪剔，斯馬斯才，荷天之寵，未可涯也。判官尚乘奉禦長孫勖、壽安尉賀蘭弼、華陰主簿常冀，並心懸規鏡，家韞賜書，投刃靡全，應機立斷。侶昌門之驂乘，行翼聖仙；偕子況之能官，坐登卿相。有原迓浦，非大而何？《雅》所謂「愷悌君子，幹祿愷悌」，信矣！先是國家以岐山近甸，邠土晚寒，寧州壤甘，涇水流惡，澤茂豐草，地平鮮原，當古公走馬之郊，接非子犬邱之野。度其四境，分署八坊，其五在岐，其餘在三郡。保樂第一，蘇忠主之；甘露第二，劉義屍之；南普潤第三，田敬董之；北普潤第四，邵業監之；岐陽第五，李行守之；太平第六，馬慶尹之；宜祿第七，曾叡領之；安定第八，李仙正之。八人者，或折衝禦侮，或果毅昭戎，射禦不違，始終惟一。又命朝散大夫都苑總監韋績總以統之。韋公敢行利物，克壯遠猷，悉心效官，盡瘁事國。口占諸吏，躬親百為，攻特執駒，禁[B224]驅蠻，撫龢趣馬，慰薦扈人。陳損益以示其方，明賞罰以防其慢，立封準以課其程，均眾寡以節其宜。告之以畏威，申之以誘掖，曰：「善而筐蜃，敲而纓纕，除而茲，翦而蓋。皆當循爾職制，無使我馬元黃。抱公絕私，匪怒伊教。」君子曰：「韋公之忄雙下如此，欲辭福祿得乎？」人從話言，馬賴調豢，將蕃其類，必謹其初。故春祭房星，尊祖也；夏祭先牧，尚養也；秋祭馬社，敬乘也；冬祭馬步，存神也。然後時其出入，偵其肥羸，一其種性，殊其早櫪，旌別淑慝，無相奪倫。試言夫名，且曰獻狀。其名則汗血、山子，桃驂、綠耳，金喙、騰黃，騶吾、吉光，蒲梢、啟服，野麋、娥鹿，白蟻、雞斯，蜚鴻、母兒，遺風、腰，茲白、鐵離，項王之騅，符主之騧，桓氏之驄，晉侯之駮，魏公絕影，唐國驌驦，劉之的顱，呂之赤兔。其狀則八尺之戎，七尺之騋，六尺之驕，三尺之果下。文臂花肩，陰唇白顛，握作足，昆蹄素懸，縞形如練，紫目如電。有駹有騱，有<句羽>有驠，騭騇異群，驪騵亦分，散如摛錦，聚若屯雲。若乃審其容貌，觀其尾鬛，司其正骨，鑒其回毛，膺為宜桀，肘為減陽，幹為茀方，背為闋廣。水火又明，城郭又張，逸躍翹陸，じす顧，升甗齕草，降阿飲沱。騤而翔，馺而走，如龍如彪，或寢或吪，驫至特立，仰鳴俯噴。威儀變態，不可談詳。
田事既昭，軍容大備，有馬如此；何憂乎戎？由是判官長上果毅都尉成公邪貞、尹承順兼諸寮吏，及四郡齊人、八坊長戶，因雜然相與謀曰：「天子亭育我，邠公覆露我，李公司牧我。韋公噢咻我，君臣同德，其利博哉！若不毛舉數事，指敕大較，雖隸圉之後，將不食吾餘。且保樂者，隋石門馬坊也。其舊制褊狹，多曆年所，棟折榱摧，隤牆填塹。甘露先置在九成苑外，土良薦美，不迨苑中。今茲數公得請於帝，有詔令新保樂，徙甘露，所雲創葺，許用正錢。今則量抽掌閒供飼國馬數內商搉，納其資課，回給工人，計一歲省庫錢七百貫有奇。以約財裨國，基利一也。甲令曰：諸坊馬每年四月十一日停料野放。今則以三月中候，陽崖墳盈，春草先長，便停槁穀，俾逐川原。計一歲減菽粟四千石、箕稈三萬圍，徯來年之用。以隨時豫蓄，其利二也。八坊營田一千二百三十餘頃，析置十屯，密邇農家，悅來租墾。王在京邑，則稅其生芻；天旋洛師，乃藏厥嘉實。歲中收貯二萬五千石，薪蒸倍之。以安盡地，其利三也。又緣馬所須，羈絆翦刷，鬴鑊畚掃，注藥灌劀之物，義疀滌除之器，比年皆旁勞州縣，長度公錢，誅求無時，不給其用，寢以承弊，人多懼憂。今則權差夫丁，率自采造，成二萬六千五百三十石升枚具，歲中省百姓供費三千貫。以柅煩激惰，其利四也。內廄馬每年有瘠者、病者、老者、疲者、擇其不任者，以頒諸坊。則必餧之、艾之、行之、節之、俟其跳梁，俟其充腯，而後入之。以內臒起廢，其利五也。是五者，有仁人焉，有王政焉，何獨師古，始為成憲？則知從邠公之教可以阜，從李公之法可以經從三判官之幹蠱，可以事事無留，從韋公之訓詞，可以孜孜不怠。」古者有勞於國則紀之，有功於人亦紀之。裏克賦在之頌，燕公篆監牧之作。吾從二史臣之後，安敢墜於斯文？其詞曰：
天王乘玉兮德至山陵，澤馬於阜兮屢惟休徵；君命臣力兮庶績其凝，八坊載就兮畢來斯升。岐山之下兮田疇好，涇水之將兮多嫩草；繚垣墉兮積芻槁，天馬來兮從東道。群紫燕兮駢綠蛇，骨象奇兮歸帝家；毛禦風兮蹄踐雪，舉爾雲兮低噴沙。既伯既禱，兮無災害，有駜有容兮真沛艾。縞身朱鬛兮又白顛，睨影長鳴兮聲造天；今安匹兮龍為友，吾君馭兮壽千年。
先意夙傳餘慶，生亦逢時。章綬斯榮，位崇多士；箕裘不替，代掌百工。韋丞相之高風，鬱然繼軌；顧侍郎之嘉植，貽厥有憑。既而事因地勢，言從天爵，雖於公府之間，尚有私庭之禮。父子不宜同席，古典有諸；居官直欲易廳，今則何稟？
索和誠家貧至孝，夢西籬下有粟，掘得十五鍾。鄉人以告非營求所得，請納官。
索和至孝，居家貧窶，因心則烏鳥翱翔，敝服則懸鶉碎羽。立錐無地，門掛陳平之席；至誠動天，庭列孟宗之筍。五芝繁茂，氣雜仙靈，四壁森羅，隙流頹日。遂得元穹降祉，紅粟呈祥，不資南畝之勤，自有西籬之錫。諒貞符所降，為純孝之精，俗以表斯，孰能若此？鄉人庸謬，妄相底訐，不違劉殷之德，須遵呂侯之典。
