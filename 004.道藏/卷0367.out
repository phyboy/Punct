門下：權判文部郎中崔器，閑邪存誠，公而不黨，有欒枝貞慎，抱史正直。曆踐清列，名與實偕。今豺狼未寧，中外多故，群才雜用，則哲惟將。肅其準繩，舉其憲則，俾不仁者遠，邪佞以悛。爾其留心，宜專糾正，可守禦史中丞，餘如故。
敕：朝議郎行監察禦史敬昭道等，見素為質，懷清守道，學以潤身，文能比事。自乘驄曉謁，縶隼秋飛，或出稟王綸，或入持天憲。傳使者之命，往則有功；按罪人之贓，居而不撓。因其績用，彩以聲華，宜葉歲遷，允符時議。可依前件。
門下：監察御史第五琦、南海長史楚璆等，吏才貞固，公心諒直，可佐軍師。歷試艱難，必聞其政。南越留務，西憲準繩，是擇髦傑，用康厥任。俾膺寵命，欽乃攸司。第五琦可殿中侍御史，楚璆可守南海長史兼衛尉少卿，餘如故。
敕：京兆府長史高岑，修詞立誠，好古博雅，策名早從於吏道，當劇亟聞其政聲。人而多艱，脫豺狼之肆虐；士也有節，逃戎寇之逆命。貞心峻操，無忝前修，宜超柱史之列，用激忠臣之誌。岑可行殿中侍禦史。
敕：大理司直盧虛舟，閑邪存誠，遯世頤養，持操有清廉之譽，在公推幹蠱之才。大理評事權皋，臨難思義，守死善道，見危必履其臣節，在困能變於人謀。憲簡繩違，紀綱斯屬，宜擇髦士，俾肅周行。虛舟可殿中侍禦史，皋可監察禦史。
敕：汾州司馬董晉，恪慎勵精，詳於吏事，飲冰將命，克有成績。準繩之地，舉直任能，俾彰善於使車，宜即真於憲簡。可殿中侍禦史。
門下：前宏農太守李煜，體正心和，操端行潔。或政能茂異，所涖必聞，或忠孝兼全，避權勤讓。鹹推公議，多負卿才，官惟其人，用必有適。宜欽爾職，以弼予教。可守宗正卿。
門下：守衛尉少卿充朔方經略副使吳仲孺，心溫而直，識敏而和，習韜鈐之秘旨，知孫吳之大略。久副戎幕，克濟謨猷，伊藏勳之可嘉，俾寵光而宜及。昇其階序，列在正卿。可中大夫試光祿卿。
敕：左金吾衛大將軍馬承進，能以勇幹，久於戎旅，勳勤克著，獎命宜加。俾列九卿，仍參八命。可特進試衛尉卿。
敕：前太子洗馬向昌鑾、三品子昌針等，代業忠貞，死於王事，能遵先誌，常著貞誠。稽彼典謨，賞延於代，俾超秩次，是用旌善。昌鑾可試衛尉卿，昌釬可通事舍人。
敕：前左金吾衛大將軍員外置同正員敬令琬，陳力戎事，忠勇有謨，入九軍之副，獻七戰之獲。嘉其誠節，錄乃茂功，俾列卿士，是司馬政。可太仆卿員外置同正員，充朔方經略副使。
敕：金吾大將軍許誡言，心和誌堅，訥言敏行。被服禮義，嗣圭組之資；策名委質，試文武之任。課績斯著，公勤無斁。警其晝夜，顧乃執金之勞；象其河海，寵以列棘之位。可檢校太仆卿。
門下：守廣陵長史李成式，貞白儉約，履曆清貫；前鳳翔太守薛景仙，忠義慷慨，憤激危時。靖鎮藩條，鹹有成績，遞遷中外，宜登卿士。成式可試大理卿，景仙可少府監。
敕：左驍衛將軍李光進，行已莊肅，臨戎果斷，有卞莊之勇，懷孟明之材。屢獻奇功，益聞幹略，克副難兄之業，能摧強寇之鋒。允武允文，宜加美秩。光進可鴻臚卿同正。
門下：堂侄守太子家令開國男椿，恭儉溫良，宗枝擢秀，敏於從政，勤以在公。宜換儲闈之職，俾居亞卿之任。可守光祿少卿同正，封、賜如故。
敕：始安充經略使張光奇，忠肅周敏，懷其利用，曆試中外，累有能名。嶺嶠地遐，方隅寄重，威懷之政，惟爾悉舉。宜參榮於卿士，俾兼鎮於藩條。可兼光祿少卿，勳、封如故。
敕：百里之長，九卿之亞，參於軍事，職比廷評。必舉才能，以匡庶政。荊南奏事官守太子仆同正向萼等，鹹膺推擢，俾在茲任。可守光祿少卿同正。
敕：國備其官，則庶務理；官得其人，則善政舉。廷尉所以執刑柄，禦史所以糾不法；掖垣崇諫諍之職，郎署當草奏之煩。皆朕注心，柬求髦士。守保定太守崔器，諒直忠肅，才行周敏，登於清列，庶績其凝。可守大理少卿。
敕：蜀郡司馬裴藏之等，果行育德，忠肅溫良。或持憲握蘭，譽流台省；或分憂共理，政洽藩條。鹹在清貫，備聞茂績。冠難初息，庶尹擇才，宜任能於雋選，俾分職於中外。可守司農少卿。
門下：宮相之位，亞卿之職，朝廷所精擇，必惟其人。守西河太守蕭晉陽城太守嚴向等，曆踐中外，皆聞政理，涉於艱難，尤著誠節。宜司長府之劇，式備儲闈之選。晉可守太府少卿，向可太子左庶子。
門下：圖書之府，掌天人之際；禮義之柄，係風化之元。為官擇人，必舉髦士。行禮部侍郎蕭昕，文質彬彬，學於舊史；行給事中韓液，恭儉莊敬，藏器於身。鹹有令名，昇降朝列，正我墳典，懋乃直清。昕可守秘書監，液可守太常少卿。
門下：守司農少卿高忠良，植質溫恭，持操端愨，每恪慎於公道，尤精詳於吏事。刃有餘地，人無閒言。亞我九卿，既聞條理，典斯六率尚，允謂僉諧。可守殿中少監。
門下：壽王府司馬王震，立誌恒新，在公惟恪，雍容散地，未愜其才。亮采百工，宜欽乃職。可將作少匠，主者施行。
敕：衛尉少卿嗣道王煉，簡約忠諒，即直而溫，鎮守南服，黎人用乂。且三峽艱阻，四方多虞，按撫緝熙，宜分權總。俾爾攬轡，固茲磐石。可充雲安、夷陵、南浦、南平、巴東等五郡節度采訪處置防禦等使。
敕：京師初複，宮室始清，可擇宗臣，俾之居守。銀青光祿大夫守太子少保嗣虢王巨，惠和忠諒，貞幹含宏，嚐處節度之權，更居師傅之任。嘉猷允塞，茂績居多，可以固我維城，殿茲邦國。可權充西京留守，餘如故。
敕：襄陽太守韓洪、左補闕韓紘等，令德之後，象賢而立，克光前業，不墜家聲。或謀府衝深，才膺鎮禦；或文律典麗，詞葉絲綸。今冠虐未清，邦家多事。用武之地，宜徵奇傑；掌翰之職，故擇英髦。洪可山南東道防禦使，紘可考功員外郎知制誥。
門下：永王傅竇紹侍禦史崔伯陽等，強學立名，檢身從政，實有忠貞之操，仍兼鎮禦之才。荊州上遊，襄陽衝要，北據漢沔，利盡南海，連綴吳謀，非才勿居。永思諸葛之謀，佇振祖生之任。紹可江陵防禦使，伯陽可襄陽防禦使，餘並如故。
敕：前蜀郡長史李廣璨，閑邪存誠，貞固幹事，或因旁累，往從遷謫。凶逆未翦，江介多虞，式遏寇戎，是仗才傑。建康巨鎮，長洲右苑，使臣之選，鹹曰其難。勖乃謀猷，佐斯旄鉞。可守陽太守。
敕：成允成功者才也，確乎不拔者節也。惟才與節，可以戡禍亂，定邦家。南陽太守魯炅，忠肅懿文，仁而能武，曆危難之際，見貞固之誠。自翰守南陽，載罹寒暑，城孤師寡，負戶以汲，虜不得進，江漢賴寧。古之忠賢，無以加也。夫功崇者則授以高位，才大者必委之厚權。漢水方城，國之要害，宜加亞相之任，兼收禦眾之功。可依前件。
敕：荊吳之交，撫之以連率；貢賦所入，董之以使臣。非通才多可，曷稱斯任？守職方員外郎元載，識度明允，幹能貞固，懷龍泉之利器，抱鴻羽之榮姿。彌綸典章，能練南宮故事；精詳政理，嚐聞五府交辟。豫章雄鎮，襟帶江湖，幹戈始寧，安人是切。俾爾藩守，緝熙厥政。可豫章太守。
敕：憲部侍郎房琯，清識雅量，工文茂學。秉忠義之規，靡憚艱險；挺鬆筠之操，寧移歲寒。宜承賜劍之榮，式允濟川之望。可文部尚書同中書門下平章事。
制：昔伊尹與湯合，傅說與高宗合，尚父與周合，故哲後良臣，莫不至合。非賢不乂，有開必先，久大之業也。公上略宏才，惇信明誼，受我旄鉞，輯寧區夏，典器銘勳，高視前古。實邦家之傑，豈獨為予？社稷之衛，可獨弼予。節制谘謀，安危斯屬，懼朕之不稱也。往欽哉！司空子儀可兵馬副元帥，主者施行。
敕：逆虜未平，師旅淹歲，軍用匱乏，常賦莫充。所以稅畝於荊吳，校練於淮海，從權救弊，蓋非獲已。夫法明則吏不欺，斂均則人不怨，輯事無擾，係乎使臣。度支員外郎鄭叔清，貞固幹事，節用愛人，考績視成，所錯斯枉。宜以本官兼侍禦史，充江淮東西及淮南道宣慰使。
敕：厄運者，天地之時也；理亂者，人君之政也。是以軒轅不能止蚩尤之患，帝舜不能無有苗之征，蓋在於人君修德，刑以除之也。頃者羯賊開釁，亂常幹紀，誘脅戎卒，竊弄邊兵，九有之人，罹其凶害。當戰爭之地，則肌骨多斃於鋒鏑；在遐僻之方，則杼軸其空於征賦。離鄉去邑，棄業拋家，契闊凍餒，飄颻畏逼。朕每永念，心折涕零，是用嚴奉睿謨，恭行天討，躬被甲胄，大率戎夷。掃清中原，誅斬蛇豕。豈朕薄德，能建功業？蓋人心竭節於本朝，而戮力於寇難也。所以給其優複，減其賦稅，省其聚斂，息其征徭，賑其匱乏，宥其罪戾，實其倉廩，舍其逋懸，養其傷痍，賵其死事，將使萬姓，永登仁壽。猶慮撫字尚闕，疾苦未除，於是分遣使臣，親訪閭裏。夫人君高居大位，非可以目遍四海，耳周八極，必仗賢能，以廣其視聽。而今使臣，鹹未稱職，多僶俛經略，未盡至公，致令遠人冤不上達，而弊不下去。今擇朝端忠貞仁惠之士，飲冰乘驛，巡撫四方。其有政教煩苛，敕令不便，妨於耕稼，害於蠶桑，徵斂於人，無逾小大，谘爾兆庶，必聞於使。又有官吏邪虐，豪猾侵漁，擾於黎，冒於貨賄，上無隱也，當悉懲之。朕方以萬姓心為心，蒼生壽為壽，不欲獨賢自聖而為理，舍暴惠奸而墜人。率土之濱，宜知朕意。
自寇戎猾夏，幹戈不戢，涉三載矣。而忠臣義士死王事者，何可勝言！茲朕痛悼於厥心，若挾瘡痏。是用枕戈寢胄，親惣六師，恃神祇之直，憑宗廟之靈，亦冀克清，載造京邑。近者諸軍告捷，屢摧賊眾，天意人事，若將葉符。而戰士陣亡，多委溝壑，已令收瘞，猶慮或遺。撫存哀歿，朕之所切。宜令節度使與郡縣長官計會，悉收骸骨，埋葬致祭。仍勘責姓名，續行奏聞，將裦贈其官爵，優恤其妻子。仍仰本道使者郡縣，勿差科其家，庶乎幽明慰懷，知王師之不得已也。
惟天寶十五載歲次景申七月戊子朔，皇帝若曰：「谘爾漢中王瑀暨禦史中丞魏仲犀，王室多難，凶逆未誅，是用建爾子姓，以為藩屏；命爾忠良，以攝傅相。安危係是舉，可不慎歟？夫王侯之體，則以任能從諫為本，親賢仗信為則，好問樂善為心，安仁容眾為節，然後能建其功業，夾輔王室。是以漢之宗王，多委政守相，故能享祚長久，令聞不已。朕聞汝瑀能寬大儉約，樂善好賢，敦悅詩書，動必由正，而久於高簡，未習政途。又聞仲犀才幹振舉，憂勤庶績，必能固爾磐石，匡補闕漏。軍旅之事，必委其專；訟獄之煩，必與其決；簡賢任能，必使其舉；懲惡勸善，必任其斷。惟協惟睦，其政乃成；同德合義，何往不濟？於戲！瑀其鎮撫黎人，莊肅守位；仲犀其悉心戮力，讚我維城。則瑀有任賢之各，犀有忠勤之績。匡複社稷，戡定寇讎，在此行也。勖哉！其無替朕命。
維天寶十五載歲次景申八月癸未朔十八日己亥，皇帝若曰：「谘爾元子某，惟天為大，惟人君則之。順乃德，故舜禹揖讓而履皇極；咈乃道，故丹朱商均不能保鴻業。是以啟有惠迪，而夏嗣焉；隋有亂紀，而唐受焉。五聖之禦極，皆以勤儉兢業，日慎一日，故能享祚長久，乘慶無窮。洎予六葉，恭位四紀，厭於勤倦，緬慕汾陽，當保靜怡神，思我烈祖元元之道，是用命爾元子某，當位嗣統。於戲！爾有忠孝之誠，極於君父，爾有友愛之義，信於兄弟；爾有仁恕之行，通於神明；爾有戡難之才，彰於兆庶。予懋乃懿績，嘉乃神武，天之曆數在爾躬。汝惟推誠，禍亂將冀爾永清；汝惟從諫，宗社將冀爾複寧。佞言惟疵，直言惟師，任賢勿貳，去邪勿疑。民非後孰治？後非賢罔與守邦。欽哉！慎乃有位，無忝我祖宗之丕烈矣！
維至德二年歲次丁酉十一月某日，皇帝若曰：夫定禍亂者曰武，建功名者曰義。惟武與義，是謂明德。回紇毗伽可汗，生而英姿，邁越前古，代濟威赫，主祀北天，與唐唇齒，奕葉姻妤。安祿山竊弄邊兵，暴亂函夏，誘脅戎卒，毒蠹黎人。而可汗感激，義動天地，爰命葉護，統率銳帥，葉讚官軍，驅除凶逆。或掎其足，或角其首，一旬之內，雍洛掃清。振古以來，義莫斯大。朕是用式遵典禮，封崇徽號，敬冊可汗為英武威遠可汗，每載賞絹五萬匹。於戲！陰陽和而天地泰，四時和而萬物阜。北土不靖，有唐封而固之；中原多故，可汗義而赴之。惠好和洽，與日月永，子孫百代，克享鴻休。欽哉！其無替朕命！
臣某言：伏奉去年七月十四日詔書，授臣使持節汝州諸軍事守汝州刺史兼禦史中丞，充本道防禦使，餘如故者。臣久居遠服，戀闕常深。忽降新恩，近鄉為貴。承旨慶抃，省躬慚惶。臣某誠歡誠喜，頓首頓首。伏惟皇帝陛下，垂衣清穆之中，旁照寰瀛之內。車書所及，動植鹹安。臣昨離班行，遠守江徼。延英辭日，親奉德音。知臣所部災荒，許臣到任條奏。恭承睿旨，宣示群黎。減其征徭，頒以賑賜。伏蒙聖澤，救此天災。疲羸再蘇，幼艾同感。二年連遭水潦，百姓幸免流離。交割之時，戶口增長。雖才術不足，於事未周；而憂勞則深，為眾所悉。臣本業儒素，頻登文科。帝命遽回，再領軍郡。即以今月二十七日到州上訖。謹當奉宣聖化，慰彼蒼生。臨汝水之波，朝宗尚阻；望秦城之日，回照何時？臣無任感激屏營之至。謹差防禦押衙韋禮簡奉表陳謝。
臣某言：伏見宰臣奉宣聖旨，將軍王去榮擅打殺富平縣令杜徽，其罪將合寘殊死，緣新收陝郡，防遏要人，特宜免死，削除在身官爵，白身配陝郡展效者。臣等既忝職司，主在行下。伏以聖人誅暴亂，定王業，必先明法令，崇禮義，於是百姓戮力，賢愚悅隨。是以漢祖之始入關，約法三章，殺人者死，不易其則，然後能戡定秦、項而帝天下。今陛下將欲清雲雨之屯，掃欃槍之寇，不自約其法，恐異漢祖向時之事，將何以成功業哉？謹按王去榮是富平縣百姓，朔方偏裨，無專殺之權，有犯上之逆。且擁數千之眾，不能整齊行列，外攻強寇，翻乃無狀挾怨，內殺縣尹。《易》曰：「臣弑其君，子弑其父，非一朝一夕之故，其所由來者漸矣。」 若縱去榮，可謂生漸矣。臣聞去榮善放拋石，能守城邑，曩者陝郡初複，非其人不可守之。李光弼太原，程千里上黨，許兼靈昌，魯炅南陽，賈賁雍邱，張巡睢陽，無去榮拋石之能，未聞賊能下之也，其糧不足者自拔矣，何獨陝郡非去榮不可哉？陛下若以拋石一能，所犯上者，複何止之？若曰且貸去榮，而誅將來之犯者，則是法令不一，而招罪人也，今惜一去。榮之才，而殺十倍去榮之才者，不亦其傷益多乎？夫去榮亂逆之人也，焉有逆於此，順於彼，亂富平而治於陝郡，悖於縣尹而不悖於君乎？況今之律令，太宗之律令也，陛下不可惜小才而廢祖宗之法也。伏惟明主棄瑣瑣之能，全其遠者大者，則禍亂不日而定，師旅因茲整齊矣，天下幸甚。臣等不勝雲雲。
臣見素言：伏奉某月日制書，封臣豳國公，食邑五百戶，仍特加金紫光祿大夫，兼與一子五品，臣次男諤又特授五品官者。臣才術寡薄，操行無取，幸因資序，謬陟台衡，不能燮理和氣，裨補德化，致使四凶構慝，天下震驚，鑾輿南巡，函穀失守。《語》曰：「焉用彼相」，《易》曰：「負且乘，致寇至。」由此言之，臣雖殺身，不足補過。且臣值祿山幹紀，不能制其命；臣與國忠同儕，不能正其惡。屍忝厚祿，竊位多時。一昨扈從之初，不即死者，蓋以翠華曆險，牧圉無扞，駑馬思效，且伏轅輿，候至蜀城，自拘司敗。豈謂渙汗大布，網豁江河，茅土猥加，恩迥日月。當今天下未定，忠義驅馳，封賞之行，不宜逾濫。借如翼從行李，操執鞭轡，臣子職分，何名為功？以此受封，不可以訓。貪榮冒寵，非臣所圖。伏願俯乘矜憫，舍此階爵，不使臣父子得罪於公議，見嗤於有識。微臣幸甚，不任懇迫之至。
