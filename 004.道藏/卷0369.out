載字公輔，鳳翔岐山人，天寶初，舉明《莊》、《老》、《列》、《文》四子學高第，補新平尉。肅宗朝累遷戶部侍郎、同中書門下平章事。代宗立，進中書侍郎，封許昌縣子。大曆十二年以貪猥收，賜自盡。興元元年詔復爵，諡曰荒，後改諡成。
四鎮北庭，既治涇州，無險要可守。隴山高峻，南連秦嶺，北抵大河。今國家西境盡潘原，而吐蕃戍摧沙堡。原州居其中間，當隴山之口，其西皆監牧故地，草肥水美。平涼在其東，獨耕一縣，可給軍食。故壘尚存，吐蕃棄而不居。每歲夏，吐蕃畜牧青海，去塞甚遠，若乘間築之，二旬可畢。移京西軍戍原州，移郭子儀戍涇州，為之根本，分兵守石門、木峽，漸開隴右，進達安西，據吐蕃腹心，則朝廷可高枕無憂矣。
自古建大功者，未嚐不用天因地。故高祖保關中，光武據河內，深根固本，以制天下。臣等考天地之心，本聖人之意，驗古往之事，切當今之務，則莫若建河中為都，隸陝、虢、晉、絳、汾、潞、儀、隰、慈、石等十城為藩衛。長安去中都三百裏，順流而東，邑居相望，有羊腸底柱之險，濁河孟門之限，以轘轅為襟帶，與關中為表裹。劉敬所謂「扼天下之吭而撫其背」，即此之謂。推是而言，則建中都，將欲固長安，非欲外之也；將欲安成周，非欲舍之也；將欲外制蠻夷，非欲懼之也；將欲定天下，非欲弱之也。河中之地，左右王都，黃河北來，太華南倚，總水陸之形勢，壯關河之氣色。每歲白露既降，涼風已高，陛下據金城湯池，內綏華夏；登信臣驍將，外馭戎狄。出於仲秋，還於農隙，有漕運泛舟之便，無登高履塗之虞。不傷財，不害人，得養威而時狩。如此，則國有保安之所，家無係虜之憂矣。
維永泰元年十有二月甲子，開府儀同三司尚書右仆射兼禦史大夫劍南節度支度營田觀察使成都尹定襄王薨於靈池，兵故也。夫懿文德者，非謂禮君臣，正上下，其謂經綸大難乎？鑠武功者，非謂鞠師旅，威戎夷，其謂翼讚中興乎？公名英乂，字元武。贈伊州刺史旰，公之烈祖也。隴右節度攝禦史中丞贈太子太傅知運，公之皇考也。產雲赤亭，樹勳青海，世傳良將，載在國史。公河嶽之粹，將相之器，學劍輕短後曼纓，讀書重金版玉匱。天寶二載，方筮仕轅門，累授左武衛大將軍。節度涼國公見之曰：「代我節制者，必此子也。」其後十年，累代涼公為節度矣。祿山之亂中原也，二聖偽遊三秦。賊據汧岐，重鎮非公不可，制授公秦州都督兼禦史中丞隴右采訪使。未幾，賊將高嵩長驅幽燕，深入汧隴。公外申郊勞，內設庭宴，饗未屬厭，兵已合圍，賊黨數千，應時翦滅，繇是虜鏑不鳴於隴外，皇輿始都於雍上。至德二年，詔公為鳳翔太守，轉西平太守，加隴右節度兼禦史大夫。吐蕃之逼西河也，諸冠以堅甲乘城，我以偏師遇敵。勝在於戰，利當用奇，選驍騎以襲虛，張疑兵以應銳。前衝未及於隴島，後勁已覆於梟巢，邊捷晝至，虜圍夜潰，進封西河郡公。思明之陷成周也，南入陳蔡，詔公兼禦史大夫，統淮南節鉞；東捍陝虢，詔公兼陝州刺史，主關外旌麾。寶應之歲，上乘龍躍之運，寵虎臣之績，進戶部尚書，加開府儀同三司，仍總戎職。朝義之走河北也，公雷震勇略，風搏勁騎，驅熊虎之師，開龍蛇之陣。一戰而穀水破，再戰而邙山拔，十年逋寇，萬里如掃。朝廷壯之，詔領東京留守，又兼河南尹，俄拜尚書右仆射，封定襄王，加實封三百戶。永泰元年兼集賢待制，夏五月，天子以劍門巨鎖，推擇攸難，曆選朝廷，惟公是授，即日加成都尹東西兩川節度兼禦史大夫，仆射如故。是時也，入承日月之光，出擁風雲之氣，以孫吳為老生，以韓彭為兒戲，千里為之震動，百蠻為之慴畏。秋七月，西蕃犯境，公戎馬驟捷，軍人擅還，裨將懼誅，乘間謀叛。公擐甲擊鼓，單車入深，引西山之數騎，望東川之外援。短兵未接，追寇橫及，雖刃以通中，而氣猶激射。疆吏乘遽，聞乎哀師，上投袂而驚，仍加悼惜。有以見聖主之深仁，重武臣之壯節，不問輿屍之過，爰旌折首之功。以大曆三年正月二十七日，詔葬於武公之先塋。夫人鄭國夫人龐氏，禮歸敬仲，誡及伯宗，生則六珈受寵，歿則九原同祔。嗣子將作少監嘉珍，憤積嚐膽，哀纏泣血，飾櫬蜀門，歸魂秦隴，力樹祁連之塚，思崇峴上之碣。以載職在史臣，業專文律，琢石旌美，俾奮大猷。其辭曰：
否遘天地，運鍾雲雷。煜煜定襄，與時而來。躬赴兵難，誌清國災。推轂隴西，士卒雲屯。擁旄陝東，群寇雷奔。五開幕府，七鑿凶門。以寡擊眾，以亡易存。六踐柏台，南憲是張。再登八座，右揆有光。同盟錫土，異姓封王。勳崇業大，位重名揚。召對蓬萊，作鎮梁益。秋霜發令，春雨流澤。望在股肱，變生肘腋。南圍既合，短兵未進。單騎驟奔，群凶競振。血殷朱輪，首碎白刃。魂歸萬里，悲慟三軍。疏鬆蔽日，孤塚參雲。身歿冤氣，名高戰勳。
王者纂大業以拯時難，君子合天符以成聖功，在殷之傅說，周之申甫，漢之博陸，其類也。臨大事，首大謀，君子正位，邦國是憲，其道也。琬圭火龍，元社朱戶，其祿也。古之人遇其時行其道，濟其業受其祿。嗚呼裴公，斯近之矣！公諱冕，字章甫。河東大族，著於係譜。曾祖灃州刺史諱懷感，祖滑州司馬諱陟，考長安丞贈司空諱紀。自司空而上，世累清德。公全樸以受其形器，混冥以養其精和，隕然大不為累，方駕前古。其禮容誠敬，可陳於蠻貊，施於鬼神，宜乎吉凶變幽而偶聖君，精義致用而審天道。
天寶十四載，皇上避狄於華陽，肅宗偽遊於幽朔，公以禦史中丞奉詔，翼讚元良。釋位濟河，會於靈武，與侯伯卿士、官師亞旅，考大德除殘之運，唱靈祇億兆之心。負金璽玉旒，為人請命於西土，維天意群謀是告，而蒼生災害是懷。於時冊禮既畢，公乃自左庶子拜中書侍郎平章事，從時望也。帝曰：「予欲教熊羆食猰貐」，公於是乎？請蒐於岐陽，朝於鄷宮，以幹陳師，以蠻夷誅暴。公定大業，運開中興。帝曰：「予欲端百揆、詔典司」，乃命公為尚書左仆射。於是乎綱理庶工，四方來同，左右始終，十有三祀。初自縣聯屬署監察禦史，嚐有奸蠹吏，公按之。時寵權臣之戚也，黨其犯而請於公，公竟正刑書，不為勢屈。時論以公有不可奪之節，故肅然，由是曆侍禦史、尚書郎者五。其中以直遇坎牧蠻溪者二，以時當任兼憲台鎮梁益各一。以勳封冀，真食五百戶，以秩開府儀同三司。大曆四年冬十一月，今上念伊尹之一德，思孔光之再起，詔複入相。旬有二日，兼河南江淮副元帥東都留守。是月辛酉，薨於長安，年六十七，翼日，冊贈太尉。明年二月，葬於京城南畢原。詔京兆尹護喪事，贈布八百段。凶儀葬具，俾出有司。昔在天寶之季，公嚐為禦史大夫王鉷讒毀。無何，鉷弟銲坐大逆，有詔庭辨，而凶首詞引及鉷，公自下列抗其矯誣，朝廷謂之不黨。其後程元振僭用威柄，有道從虎賁，公停車致詰，麵折及霤。在黜無慍，德仁遂行，君子謂公誠盡於忠者在於禮。外其身故臨難不惑，一其守故當事則明，磅礴乎死生之間，逍遙乎晦明之境。公嚐北使殊俗，班命氈裘，單於君長，稽顙屈膝，睹王商而壓懼，從魏絳而來服。以言尚其直，以動尚其順，以成事尚其濟物，以進退尚其得中。孝弟愛敬，格於天地；惇信明義，通於鬼神。帝王得之，以奉天時；百官得之，以修典憲。佐命者二後，曆事者三朝。皤皤華皓，為國元老；執璧奉珪，在君之堂。生食邑土，歿垂惠愛，豈祿以為尊者？其孤正，授辭家老，請誌於石，以代三鼎林鍾之義。銘曰：
元精降靈，建乎人極。邈矣冀公，順帝之式。鴻造覆育，大鈞埏埴。業濟功成，保和居直。帝念髦碩，二登輔翼。為時養賢，以及萬國。昔在上帝，降命元老。以仗愷元，以明至道。唐曆中否，亦命我公。順人戴天，甚黎伐共。德謝星隕，仁沈海竭。大廈梁崩，崇山玉折。領袖前古，綱緯來轍。幢幢豐碑，耿耿鴻烈。永傳億祀，遺芳不滅。
皇帝正位建元之二年，巡狩至陝郊。季冬，旋軫鎬京，乃春王正月，臨前殿延群臣，制詔太常卿衛公鴻漸：「研機味道，國翰人師，俾時不迷，倚以為相。」史臣載：與公同官西掖，聯務中樞入則並金門，躋玉堂；出則偕車輿，馳廣路。好我不淺，德公亦深。逮於薨殂，得入公之室，睹公之奧。節以危難而固，義以顛沛而彰，故得復公之道，察公之行，開而當名，品物定辭。觀公之辨政，消煩解結，逢機立斷；試公之與物，天樂失和，猶陪行止。彌留方殆，嘗參藥禱。名者世人之所重，終不為夭，適見公之不居；死者有情之至哀，賢於貴生，益知公之能達。古史之流，美而不揚乃廢職，書而或略亦近誣。若然者，則刊盛德於山阿，藏茂勳於王府可也。公帝堯之允，家於京兆。春秋末，諸侯耗盡，炎黃唐虞之苗裔，鮮有存者。範宣子猶廣稱世閥，盛誇穆叔。而經秦涉漢，百王千載，名公大人，駢衡繼武。元宗朝，叔考暹門下侍郎平章事，以清節居東府；垂拱中，大父慎行荊州長史，以文武式南邦；開元之際，皇考鵬舉安州都督，以大名涖淮浦。公杜陵男子，遼廓不羈，性與道合，旁通多可。思挹溟海，自涯皆返，將窺語嘿，杳然難究。輒孩時人，不屑下位。曆揚州參軍、華縣尉、大理評事司直、關內度支副使。虛已而不疵於物，存誠而受汙於俗。天寶末，將相交隙，海內寒心，家有襄陵之憂，人懷崩角之懼。公以為期死不勇，必生非任，莫肯念亂，誰無父母，於是始有濟難勤王、拯溺定傾之意。祿山果憑豺豕，淩虐京畿，鞏洛成隴荒，崤函為障塞。命信臣捽扼二華之險，守河渭之隘，以挫其鋒。分河隴材官，據南陽，當宛葉，以遏其勢。朔方節度中書令汾陽王，發緣邊利兵，略雲中，出井陘，以制其後。汾陽拔公為戎副，倚公以幕畫。公議無返顧，計不旋踵，戒器蒐乘，接食饋軍，斯須決機，閑暇辦劇。故佩鐸凶徒，未鼓而破；恒陽逆守，先聲而屈。時大兵深入，後計在完，敕公西歸本軍，鎮撫喻告，調發兵食，保綏華戎。會哥舒翰出師桃林，以不計合戰。既而從散約解，形離勢沮，六軍折北而莫濟，上將授元而不歸。強胡犯關，長戟指闕，元宗西巡巴蜀，駐蹕槐里，俾肅宗不從，詔馬下受辭，徵兵朔方，東向問罪，付以神器之重，勖以興復之謀。肅宗承命感咽，北馳惶怖，邠郊無館穀之犒，安定絕薪芻之餼。始誅二守，物情尚疑；眾才一旅，邊郡猶驚。遂逾平涼，出蕭關，直趣豐安，阻河為固。公乘疾西上，奏謁於白草頓，請借前箸，以圖安危。靈州四臨，兵車之會，長安新破，人心正搖。奸豪竊窺，雜種圜目，眾情一呼而可潰，危機視景而斯發。北轅未改，舍此奚之？豐安僻界西陲，北臨沙漠，候吏不至，疲兵徑渡。儻軍門晏關，回舟未具，蒼皇朔裔，蹈據無所，非策之上也。因條列市租計入，幕府文書，攻守便宜，山川要害。肅宗撫公背曰：「靈武即我之關中河內，卿亦吾之蕭何、寇恂。虜在目中，凶讎不足殄也。」即日大駕移幸靈州。守則完郛，戰有全兵，伐鼓舉麾，下令風生。東極榆谿，西洎先零，莫不裹飯而趨，揭弓而走，重足揮汗，惟恐居後。肅宗雖受傳國之誥、平戎之約，謙讓未發，守持益固，願以撫軍討賊，賊盡歸報，遙稟威略，不正位號。公與御史中丞裴冕率呼韓單于、羌戎君長、校尉部曲、塞翁老將頓首勸進，封章十上。肅宗深自閉絕，留中寢答。公獨排闥及霤，披誠見意，哀辭扣玉，瀝血酒地。以為命不得廢，仇不可玩。天後時，物駭人散，文武之業，墜而莫振，非天子之孝也。上亦躊躇感動，回慮遷思，公乃陳儀撰吉，登帝大位。於是義徒推轂，回紇橫厲，蹴踏咸陽，網羅關外，救楚請命，夷凶滌穢，收秦復洛，翊帝霸世，皆公之力也。定策之初，既以大功推裴、郭；疇庸之際，竟以常資為侍郎。達者多公之遠名，明主善公之能讓。披我荊棘，在主簿而難忘；張良布衣，固封留而已足。五涼四戰之郊，荊州用武之地，會稽淛河之險。二都初定，九服猶虞，傾側動搖，三方尤急。東西萬里，出入十年，仗節擁旄，更居迭撫。公之在鎮，河西無盜邊之警，洞庭息三苗之禍，海寇不動，甌閩順軌，得公之效也如彼。公之罷守，袁晁陷山越，康元燒夷陵，犬戎奪酒泉，匈奴舒右臂，失公之患也如此。
今上即位，以公先帝大臣，明於治亂；漢庭儒雅，習於制度；往踐常伯，登於相府。禮崩樂缺，自公綴之；國綱天憲，實公持之。為上從容論天下事甚眾，潛跡密啟，明可否者非一，慎深於削槁，功隱於詭詞。永泰中，西南大將暴很淫虐，腹心坐離，師眾四潰，雖事迫理順，而形疑勢拒。皇帝憫百姓之不辜，哀群校之罹毒，公奉辭受鉞，單車詣蜀，辨邪正於一言，安萬夫之反側。始公未至，皆鴟張內恐，狼顧外視；及公申令，則飽德飲和，且舞式歌。岷峨既平，雙流已清，衛公告成，乃眷以寧。帝曰：「丞相，善謀能權，蹈難履危，勤略憂邊，周弓弭旆，策勳勞旋。」公拜稽首，天子萬年。」公有濟世戡難之才，遺物離人之政，自深根以寧柢，每乘流而汨波。及位極台衡，勳高梁益，未脫羈鎖，終悲晚暮，雖陳乞已屢，而優眷愈深。來朝之明年，首夏初吉，以東都、河南、吳越、荊楚保釐之任，分鎮之務，俾公居中，總統遙領。是歲仲冬月朔，羸憊遜位。及乎既望，生涯告盡，留誡諸子，申約道侶，罷塗車芻靈之送，黜聚僂腞楯之飾。捐牢廢禮，不封不樹，解綬脫紳，稅囊親土，待久客而稽變，是留歸而隔至。從吾所好，示祛俗累，乃隱幾喪偶，知常委蛻，恬然而終，晏然而逝。非合氣於漠，得全於天，駭形而無損心，旦宅而無情死者，其孰能至此極也？惟公學奧九流，技括眾藝。忘象遺數，達者知禮，存於身而致於用也；吉凶悔吝，散徽破詭，應於化而鮮于物也。技經肯綮，理悟神對，宜其翼宣大政，左右明聖，位冠群後，聲施來裔。載不虞，非據，偶得累公，責重憂深，心昏意擾。公則宏我以命，起予以道，未嘗不體平神清，忽在世表，以過必告，我躬是保。實欲依公戮力，仰答元造，然後乞恩歸印，相誓將老。今左相齊公，與子雙拜。齊公全才稀售，懷寶鄙試，塵垢比糠，陶鑄名器，頡頏委運，俯仰隨俗。及乎培風撫翼，立朝當國，則骨鯁魁壘，奮揚蹈厲，端莊寤主，饑渴憂世，執邪尊法，起墜振廢。方知達觀無早計，月固不勝火，逢指就而知人，折大木而惟我。時稱並用房、杜，所謂同登管、樂。式是百辟，惠餘小子，為新非故，服我甚忘。散袠未卷，高秋已行，唯餘與王，相顧永傷。鄙夫誄德，齊公灑翰，終愧強名，何慚蔡篆！係之以詞曰：
陽驕必折，陰勝亦邪。剛柔雜居，聖賢之家。堂堂衛公，含和用中。為保自易，當難不逢。首陽誠拙，柱下非工。餔糟末位，致命危邦。自西徂東，足趼頭蓬。簡稽衣食，賦政理戎。經營指揮，雲合風從。定計翊帝，革暴鋤凶。退殊獨潔，進不爭功。出征入輔，計文經武。洗蕩三蜀，雍容兩府。神邁形局，思深誌違。封禪留草，東山不歸。台光拆耀，白晝徂暉。依仁孔夙，履信不暮。自天之佑，宜無悔怒。天之薦瘥，時丁耗斁。如魚思涉，若廢網罟。或歲大旱，孰為霖雨？生公則惠，喪公何苦！形有必待，魂無不之。誰存封域？誰制喪期？平皋漫澶，野蔓離披。延陵已達，弋者保知。
元宗再受命，宅帝位三十有五載，兵加幽都，討平匈奴。大將軍戢戈稅弓，來朝獻功，天子勞旋告成，回慮西戎。乃制詔丞相御史：「谘爾朔方河東節度支度采訪使安北單于大都護御史大夫清源公王忠嗣，統我六師，萬方皆全，磔裂單于，封狼居山，歸馬漠南，列郡祁連，撫茲北荒，厥功茂焉。犬戎睚眥，作虐西裔，攘據石堡，漁獵青海，皇天震怒，以時致罪。」公拜稽首：「敢留王誅！猖狂先零，國怨家讎。建牙榆溪樹羽河源，東綴飛狐，西蹶陽關。本天下勁兵，制緣邊萬里，徂長轂，動雷駟，旌旄轡捶，幹雲蔽地，款流沙而瞰烏弋，及昆侖而瞵濛汜。方且繕完補缺，勸穡戒車，圖全遺近功，盡敵非一戰。」陣章立論，別白甚明。以孤特之姿，失貴臣之意。安祿山保奸伺變，忌公宿名；李林甫居逼示專，嫌公不附。寢營平之奏，沮樂毅之謀，內隙外讒，陰中交訕，卒從吏議，竟罹大獄，雖釗溫肆爪牙之毒，而哥舒有折檻之爭，辨牙門之至冤，逢匡石之排妒。黜守沔上，沒於漢東，涸我橫海鱗，年終四十五。羯胡得力並雲朔，荏禍幽燕，縱鳴騎於兩都，投大艱於區宇。悲夫！父龍顏之英主，感風雲之早契，散禍於微，圖堅在脆。乾坤改施，忠邪易地，謫放隳落，離披困畏，人之雲亡，邦國殄瘁。狩皇輿於巴蜀，刦宮廟於蛇虺，如倒持而授柄，豈天意與人事？今上撫軍，用公舊校，士留殘憤，將有餘雄，謂諸葛之猶生，走仲達而知懼。及肅清東土，正位北辰，傷聞鼓鞞，載感風烈，追贈兵部尚書太子太師。邊吏增氣，三軍激節。蓋念功悼枉，國之經也；義明運詘，神所勞也。公本太原祁人。六代祖仕後魏為青州刺史，北齊為白道鎮將。五代祖隨周武帝入關，署馮翊掾，因徙家於鄭，今為華陰人也。皇考諱海賓，九原太守，安撫朔方諸蕃部落兼豐安軍使。開元二年七月，以騎士屯蕭關，盛秋臨牧，禿髮舉卅萬眾東逾狄道。郭知運節制隴右，委稼啖寇，嬰城不動，遂得踐圍西使，驅掠馬牛，爟火照平涼，羽書驚朔塞。公召將校計事，皆曰眾寡不敵，利病相懸，濟河外之兵，徵涼州之援。公以為羌虜入盜，吞噬腹心，埽國馬而西歸，不崇朝而事去，方為四夷恥，終遺大漢羞。職守封疆，身為障蔽，辭難就易，進熟偷安，而無後咎餘責者，微諸公誰不樂此？乃拔勇簡材，輕齎益馬，有氣敢往，不滿千人。雷動飆移，自辰徂亥，垂六百里，突掩賊營。縱吾奇兵，乘彼不意，披猖受戮，橫潰宵馳。終夜追奔，遲明會食，剿歸師於壕口，殲困獸於達毗。蹂藺之所殘，戈矛之所斃，積屍將崆峒侔厚，漂血與洮河爭流。氣盛忘銜橛之虞，戰酣無存變之意，蒼黃顛仆，落於戎手，亦足以暴威武於天下，憚洪棱於蠻貊。五十年間，犬羊遷跡，不敢覘邊以取當，咸皆失地而遠客。勳映古烈，名垂壯籍，初元宗省書廢朝，問故流悼，偉其心而大其節，哀其沒而念其忠。裦贈開腐義同三司安北大都護，俾給事中倪若水乘馹吊祭，命許國公蘇頲為之文以致意焉。輕車介士，麾兒屬將，飾柩護喪，封墳寵葬。
公之遘閔，年初九歲，詔復朝散大夫尚輦奉御，特令中貴扶入內殿。意苦而羸形絕地，辭哀而迸血沾衣，左右動容，上亦歔欷，因撫而謂曰：「此去病之孤，吾當壯而將之，萬戶侯不足得也。」衣之以朱紱，錫名曰忠嗣。部曲主家，後宮收視，每隨諸王問安否，獨與肅宗同臥起。至尊以子育，儲後以兄事。公亦惟事惟直，不傾不墮，未嘗迕目，孰云有過。每歲天子練戎整旅，冬狩秋田，翼轡奉車，越莽淩阡。格麟長楊，掩兔黃山，蹴履輕狡，流離往還。斫累益奮，搏捷無前，出而有獲，多不自賢。上既知公有日磾之純固，加李廣之材氣，義形於主，確然秉誌。少而侍中，慮不省事，乃試守代州別駕大同軍戎副。幹法大豪，閉門自斂，賣功老將；俯伏聽令。涼秋八月，桑乾草腓，方佯白登外，馳突長城下。單戈指虜，輕騎犯胡，有向必摧，能當輒破。往往射雕者，居公掌握中，匈奴憚邊，不敢抵當。肅宗為上泣曰：「王忠嗣負材敢戰，必恐亡之。」即日徵還，守未央衛尉。入侍之歲，時方就冠。元獻皇太后降家人之慈，盛擇配之禮，命之主饋，恩情甚厚。公以讎恥未雪，激憤愈深，每對案忘餐，或獨居掩涕，元宗雖欲大其伸而全其屈，終亦觀其志而感其衷，俾以中郎將官從徐公蕭嵩出塞。但使通知四夷事，飽習軍陣容，不得先啟行，無令當一隊。且有後命，虞其夭閼，枕戈假寐。如詔三年，及徐公將入覲京師，改轅張掖。公曰：「無以歸報，願一甘心。」乃候月乘風，卷旗鞭馬，精兵七百弩，深入鬱標川。遇讚普牙官，踐更角武，戈鋌山立，介馬雲屯。霧雨忽開，旌旗相接，將校失色，猶欲引馳。公謂一足未移，追射且盡，無敢妄動，觀我破之。乃超乘貫羌，當前皆廢，吐蕃大將，臨高整旅。公陷胸走腹，曲折回旋，取白馬於眾中，舍大黃而益振。肩倚膝踦，蹈藉蹙圯，蜂軼機駭，群擠亂墜。提刀四顧，如土委地，綱決網漏，逋誅久矣。既伐且吊，當而勿喜，芟夷之又蘊崇焉，係累之亦焚燎焉。執訊獲鬼，何啻數千，牽羊縶駒，殆將萬計。擁戎州以入塞，積京觀而徐回。幕府上功，貳師奏狀，上益歎息，詔令凱旋。天子禦勤政樓，親閱軍實，太常稽憲度，獎授執金吾。上亦多元戎，因為右丞相，仍令圖寫，置於座隅。自茲厥後，恒當重任。趙承先之敗於怒皆也，隻輪不返，公度桑乾河，虜其全部，復失亡之車重。杜希望之輯鹽泉也，戎侵宇下，三帥受擒，公獨潰堅圍，護經時之板築。信安王之臨遼碣也，用武於盧龍塞，朝鮮盛刊壘之功。韋光乘之征駱駝峽也，會援於李陵台，河朔受全軍之惠。
初佐戎關隴，分鎮河湟。一之歲，拔新城，走莽布，夷烽壘，燒積聚。二之歲，開九曲，奪三橋，梁洪河，溯西海。摐雷鼓，勇士厲，指蹴振耀，傍徨塞裔。開元之末，擁旄汾代；天寶之始，兼統朔方。獯鬻內離，九姓橫叛。大單于控弦度漠，聲言來附；拔悉蜜引弓乘後，克日會師。中使遽聞，帝思沷蕩。受降盡狄，屈指猶遲，亟決急裝，天書百下。公以為出疆之任，得守便宜。冒頓北方之強，未當屈折；叛胡畏服大種，不輕用兵。勢闊言甘，可虞他變。盛師臨木刺，致餼出蘭山，含垢並容，兩存視隙，全威持重，閉壁堅營。無名王大人到轅門受事，絕單車匹馬報候吏前期。防密慮周，詐窮情見，果穹廬桀點，將侵鎬及方。右地郅支，已解仇交質，幾欲圖成大禍，寧唯響化未醇。於是設間以散其從，肆諜以離其約，二虜不合，遁逃遠舍。天子使繡衣御史問後將軍不念中國之費、乘機之速，其上畏懦優遊之故。且陳支解戎鬼之謀，苟事得其中，如將軍素料。又匈奴何時可滅，公條對不羈之虜，易以計破，難以兵碎。彼有乖離之漸，我知貪利之戒，威加幽荒，武暢陰海，土崩歸德，不二三歲。因白逗遛未決之狀；備列平戎一十八策，璽書還報，從公所畫。突厥前有畏漢之偪，後有事讎之恐，縮衄遷徙，散亡貧破，遭罹瘃墮之患，傍緣諭告之辭，朝不及夕，以徯王師，受言而去者什二三，委辮而降者五千帳。明年秋，引軍度磧，定計乘虛，至多羅斯，壞巢焚聚。涉汨昆水，下將降旗，皆例戟自殘，輿屍請命。斬白眉可汗之首，傳置槁街；係葛督祿娑匍可敦，獻於闕下。阿波達干持愛妾宵遁，乘六羸突圍。嘯聚東蕃，迫脅小種，立烏蘇為君長，自尊任為賢王，保薩河仞山，據丁零古塞。謂中國有磧鹵之限，官軍無可到之期，按甲休徒，擊鮮高會，思歸故地，卒復大名。聞歲方暮，嚴冬仲月，公出白道誓眾，自單于北伐。俾仆固懷恩、阿布斯為鄉導，覘視井泉；命王思禮李光弼為遊軍，收羅服聽。顧萬里若俄頃，過山川如枕席，豈百舍之敢休，不再旬而履狄。夜驅胡馬，暗合戎圍，自醜至辰，頭驅麵縛，乘無物故，士蓄，餘怒，羈虜全國，永清朔土。告類上帝，薦功皇祖。三代之盛，獫狁孔熾，方叔、吉甫，驅之而已。勤霍倦衛，蒙亦終斃，傾秦築怨，縻漢償費。雖張願列三城，衛公擒頡利，才遏乘冰之勢，但雪涇陽之恥。則自命將以來，肅將天刑，誅而不伐，素定廟勝，陣而不戰，龍荒絕貴種，大漠無王庭，恢武節而振天聲，未有如公之比。公始以馬邑鎮軍，守在代北，外襟帶以自隘，棄奔衝而蹙國；河東乃城大同於雲中，徙清塞橫野，張吾左翼；朔方則並受降為振武，築靜邊雲內，直彼獯虜。巨防周設，崇墉萬堵，開陽閉陰，拓跡爰土，藏山掩陸，磅礴固護。西自五涼，東暨漁陽，南並陰山，北臨大荒，聯烽接守，乘高掎要。塞風揚沙，絕漠起鳥，悉數於瞬息，傳致於晷刻。元黃不得雜其象，秋毫無以逃其狀，矧襲侵與牧馬，敢淩遽而南向？冰河風壯，車甲鱗萃，誰何疆理？千長百帥。秦將隸於降虜，漢卒羈於戎騎。公乃衡懸華裔，勢分眾寡，由中制外，長禦遠駕，恢我朔邊有如彼，圖難於易又如此。當秉鈞之顓國也，巧文傷底網密事藂，借公為資，動搖國本，諷操危法，言酷意誣。雖丞相置辭，猶驚獄吏，而貫高長者，竟出吾王，成公謫居，人無不恨。方逆胡之兆亂也，意並河東，偽築雄武，常山臨代，飛狐扼塞，制夷夏之吭，撫崤函之背。徵鄰請助，邀公赴會，將欲詭遇買歡，冀得兵留鎮廢。公先期應詔，未覯而退，奏論本未之難，指切未然之戒。危辭泄漏，凶黨交害，摘抉排折，俾公終敗。公之始仕也，自家移孝，孤童被識，策慮奮發，義勇偪億。其受任也，厲三軍之氣，同萬夫之力，致誅則百蠻竦，振武則暴強服。支離約已，盡悴事國。嗚呼哀哉！惟公明邁激朗，信廉仁勇，機敏神速，內和外重，處盛權不得以非理撓，臨大節不可以危亡動。道將世迕，器與時屯，折衝厭難之臣，旋踵及身，不淄不磷之堅，挫於刀筆之前。此慷慨義烈之士，所以掩泣而流漣。矧我依仁，受賜托姻，逮予守官，秉策司勤。運阨功在，誠存理冤，明沒河渭，蒼邁古原。左掌太華，邪睨鴻門，刊銘路隅，庶慰精魂。其詞曰：
古人有言，兵者凶器，戰實危事。三代為將，道家所忌。得非好勝樂殺，欺降嗜利。絕域剄李，杜郵悲起。每原始而要終，吾固知其所以。溫溫清源，幼寤聖君。勇必顧禮，質而能文。摧剛為柔，塞兌解紛。破虜忘❥平戎讓勳。肅致天討，義誅不順。密謀神斷，四回六奮。火烈風埽，霆馳電震。舍服解網，知成示信。胥膾歸堯，三苗格舜。有守矜功，謂之不克。井堙木刊，孰云非賊？惟後將軍，古訓是式。先計後戰，貴和賤力。哀勝不敢，持全制極。遭罹❥故，頗僻反側。蒼鷹厲吻，雛鶩爭食。顛倒靜邁，汨陳白黑。威暴都賴，功隳即墨。浩歌滄浪，飲恨南國。希仁聖之遐暢兮，亦管誅而蔡殛。謂賢哲之悔亡兮，顏與冉又不得。桓尊周而滅項，猶存功而掩慝。苟思人以愛樹，將十世而宥直。如為虜而報讎，使伏讒而失職。顧汧城以流慟，投潘誄而太息。賈生徒驚於糺纆，北叟焉知其倚伏？松凋玉缺，直罔貞蹶。竟埋幹將，終碎明月。宿草陳根，蕪沒蒼墳。垂清風於頌石，與終古而存存。
昂出自戎旅，以軍功遷河中尹，充河中節度使。永泰元年檢校刑部尚書知省事，後充荊南節度觀察使，尋復如故。時元載秉政，與載深相結托。載誅，貶連州刺史，墜硤江卒。
問：西自臨洮，東洎滄海，延袤萬里，控扼三邊。林胡不賓，犬戎猶梗，守之衝要，備其窺窬。聚多則戍卒不充，布少則敵人莫禦。用舍之理，揚搉而言。立鎮屯兵，其來非久；懸道分列，自昔猶安。李牧守邊，匈奴竄伏；魏尚為郡，郊壘乂寧。今欲悉罷軍城，委之牧宰。敬達嘉話，將獻吾君。
對：昔者大刑甲兵，陳諸原野；次刑鞭撲，致之市朝。將以閑邪防淫，禁暴禦亂。乃覿千古，茲率厥常。我後光膺寶命，誕敷文德，建皇王之中，協時雍之化。聲教遠洎，無國不洽，猶恐至道未孚，邊亭或聳，爰招集謀畫之士，議諸疆塞之虞，斯誠居安慮危之深策也。顧以蒙陋，庶能無聞，將何以副沈秘之求、奉對揚之列？恭承清問，敢不薦其聞矣？臣聞夫為國之道，必在任賢；保境之方，必先擇將。國家授武秩，設邊防，東自榆林，西連蒲海，可謂制度秘遠、典章大備，而猶以遼靄未清、湟烽或照者，但未得其人耳。今若垂旌揚之期，崇獎激之道，用不求備，任惟其材，舉吳起則舍其貪，推穰苴則略其賤，務升智術，弗限資年，則將得其人矣。既得其眾，必能撫其人，必能盡其力。將得其材，以之東鎮，則林胡清；以之西征，則犬戎息，何憂乎制禦之不足、多少之為患也？若乃布化宣威，實資牧宰，守全保固，亦在城池，則知牧者邦國之先，而疆場之主也。疆場無主，則啟戎心；戎心之生，人慢其政，國之患也。今者選建良牧，委之臨人，修緝軍城，足以禦敵，則可以捍我中宇，綏彼邊，何以廢城，然後為得？謹對。
問：文武之道，布在方策，博通具舉，惟君子能之。是知超乘穿劄，非謂武也；搜章摘句，非謂文也。苟不通乎源流，而徒習乎藝事，工則工矣，是謂末節者。終軍、班超，奮於文儒，有請纓投筆之誌。壯圖急病，何代無之？乃有淮右小醜，久稽天憲。聖上深覆燾之念，極綏懷之仁，網開三麵，武引七德。而鼠盜蜂結，趑趄未賓；忠臣義士，有以憤激。今明詔既下，王師鼓行，視彼凶殘，坐見殲蕩，誠泰山洪河，壓卵注螢，不足以喻。然眾君子備詳前誌，多綜流略，必有善師善戰之術，七縱七擒之方。一為指陳，悉徵備要，將求其可，上達宸聰。如或出乎奇秘，亦當明密以聞。
對：亞之提筆之士也，區區討論之間，迷失聖意，究未能得，安足與論攻伐之事歟？雖然，亞之前歲覽古於濠梁從容觀魚之地，而濠人習知蔡兵舉止者，嚐謂亞之曰：「自吳少誠叛以來，王師曾會。德宗尊仁宥罪，詔天下悉罷。襲蔡之人，雖蒙恩旨，然日夜益訓兵卒，堅城深塹，芻食盈倉，積至今十五年餘，未嚐一日忘戰。非有他，居反側之間，惟恐為所襲耳。而四海之郡，備禦已罷，雖數更其守，未嚐聞一守留心下人，牧愛百姓。皆能名虛軍，畜肥私狗馬田園陂池之利，用以自入。務行金繒，卜射幸臣，祈遷善地。而蔡益知其境之虛，果因喪而橫。前日壽州失利，則固然也。」今又欲兵徵四方使來會，用於小醜蔡。即北取趙、魏、燕、齊，西取寧、隴、邠、岐，西南巴漢，南取甌、閩，東取吳、越。皆是提遠趣而萍合相容，於其山川險易，曾不影響。又未聞其將軍稱者。使其士卒一有父母妻子之念，是寧能死誌一方，安所為耶？勞給非所為也，爭鋒則失利，坐守則厚費。今議者或以為不足於練，皆非也，而屯集師旅，亦非也。今必欲不計時而誅之，獨有使才人為近境之郡。至則籍其郡人父子昆弟，五十以下，十五以上，除習兵務農，無得自用者。如是不日而兵足用，賊可滅矣。其餘未可利也。如其擒縱之法，出於一時者，不可先以悉數。謹對。
問：贍軍國，給公上，出於物力，其賦稅之謂耶？煩則擾罷黎，省則乏經用。縉紳多士之論及此也，莫不曰擾農困商，敦本抑末，知倚市者為弊，樹稼者誠勞。必在乎慎擇臨長之官，加重耕織之出。今牧宰非不選也，而富庶未至；眾貨非不制也，而粟帛猶輕。用何方可以致龔黃蒲密之理，以惠康吾人；用何術可以均衣食緡錢之饒，以利澤南畝。斯上心所注，亟以延問。觀光之士，期為指明。
對。百姓之貢輸賦，患不在重，而在於勞逸不均也。今自謀叛以來，農勞而兵逸。其租稅所出之名不一，猾吏撓之，後期而輸者，則鞭體出血。若聲仍終不得，蒙不忍欺。故豪農得，以蠹奸賈倍之，而美地農產，盡歸豪奸。益其地，資其利，而賦歲以薄。失其產者，吏督其不奉，而賦歲以重。是以割姻愛，棄墳井，亡之他郡而不顧。亡者之賦又均焉。故農夫蠶婦，蓬徙塵走於天下，而道死者多矣。由是商益豪而農益敗，錢益貴而粟益輕也。今返之法，必在刺史長吏而擇其良者，使久留於任。一年政成者，一階之官，一歲一加之。三年而政成者，歲加之。異政累聞者五年，而後遷之連率。不如法者，削其本不得齒。則度幾乎化矣。謹對。
