縉字夏卿，本太原祁人。舉草澤及文詞清麗科上第，曆工部侍郎、左散騎常侍。廣德二年拜黃門侍郎同平章事，進侍中，拜河南副元帥。大曆三年領幽州盧龍節度兼太原尹北都留守河東節度營田觀察等使，歸朝以本官復知政事。坐附元載貶括州刺史，移處州。十四年除太子賓客，留司東都。建中二年卒，年八十二。
臣性實至愚，才非出眾，幸以逢時之命，久為屍祿之人。頃自艱難，累職中外。取之於武，無逐寇之勳；用之於文，乏經邦之略。不能陳力，而猶冒進，豈謂天眷，擢居台衡？時已涉於炎涼，政無裨於塵露。上慚報國，內愧妨賢，身無所容，況加重寄。既統師律，又鎮方隅，翔飛徒及於戾天，蹇足不可以逐日，致寇非遠，害盈必征。竊念才微位高，福過衰至，憂懼所切，晷刻為年。特乞聖慈，察臣不逮，退侍中及郡公等，還臣舊官本封，使赴前途，或冀成事。不然，坐致顛沛，取笑遠邇。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣縉言：中使王承華奉宣進旨，令臣進亡兄故尚書右丞維文章。恩命忽臨，以驚以喜，退因編錄，又竊感傷。臣兄文詞立身，行之餘力，常持堅正，秉操孤貞，縱居要劇，不忘清靜，實見時輩，許以高流。至於晚年，彌加進道，端坐虛室，念茲無生。乘興為文，未嚐廢筆，或散朋友之上，或留篋笥之中。臣近搜求，尚慮零落，詩筆共成十卷，今且隨表奉進。曲承天鑒，下訪遺文。魂而有知，荷寵光於幽穸；沒而不朽成大名於聖朝。臣不勝感戴悲歡之至，謹奉表以聞。臣縉誠惶誠懼，頓首頓首。謹言。寶應二年正月七日，銀青光祿大夫尚書兵部侍郎兼禦史大夫臣縉表上。
醴泉湧而蠲疾，寶炬然而破暗，蓮花無染而獨淨，夜光不係而自得，其惟上智乎？夫上智之身，曲隨世界；上智之心，密遊聖境。或宿植德本，乘願複來；或意生人間，用宏開示，非慧見孰，能知之？大德號曇真姓邊，陳留開封人也。厥初為孩特異，亦既有識，用晦如愚。家有耕桑未嚐問，鄉有學校未嚐顧，則曰： 「處豐屋何如方丈？馳良馬何如振錫？珪組耀世，不如被褐；金玉滿堂，不如虛白。食珍者豈睹飯來香積？聽樂者豈聞梵唱雲何？戰既勝矣，出門絕跡，潛嵩少間，專於讀誦。年至二十，遂適太原，受聲聞戒，習根本律。性甚聰敏，博涉經論，時同學者，仰之為師。久而歎曰：「大聖要道，存乎解脫。不入其門，非佛之子。」 乃損落枝葉，澄清泉源，詣長老大照，醒迷解縛。開心地如毛頭，掃意塵於色界。後此日益，唯師能知於四威儀之中，無一刹那有怠。不住以至於大寂，無作以至於恒用。我止無所，虛空未為廣；我照能遍，日月未為明。震雷破山，聞不聞等；烈風拔樹，見不見等。是身無主，與四大假合；方寸無生，於一切離相。猶以為未出心量，彌勤深入。大照既沒，又尋廣德大師，一見而拱手，再見而分座。問之於了，之以默，俱詣等妙，吻合自他。梵衲之行，楞伽之心，密契久矣。廣德又謝，學徒嗷嗷，相顧靡依，來求於我，嗣續前教，皆以實歸。出宅諸子，俾稱所乘，渡河三獸，自止於分。天寶季年，祿山作逆，陷我洛陽，亂兵蜂螫。大德澹然，獨在本處，天龍潛衛於左右，豺狼仰瞻而讚歎。施財獻供，終朝盈門，於善惡等以慈，於苦厄人以忍。言說不尋，無畏故也；動靜皆如，自在故也。度眾無邊，大願力也；依報無量，邁種福也。夫修行之有宗旨，如水木之有本源。始自達摩，傳付慧可，可傳僧璨，璨傳道信，信傳宏忍，忍傳大通，大通傳大照，大照傳廣德，廣德傳大師。一一授香，一一摩頂，相承如嫡，密付法印，惟聖智所證，非思議能測也。大德既舍眷屬，竊為沙彌，身不顧名，誌在成道，聲稱浸遠，歸向如林。天寶八年，緇侶領袖舉以上聞，乃蒙正度，初隸東都衛國寺，旋為敬愛寺請充大德。遷彼與住此，有緣非無因。地雜人天之會，法如雲雨之施，眾有塵勞之悟，寺盈河潤之福。今學與其進，當學起其信，善誘不倦，得師則喜，利往者導之以捷，睹奧者辨之以正；深在定者戒於貪，悟所覺者使之遠。視彼來學，如菴摩勒果，冀其出世，如優曇缽花。齊我者稀，故我貴矣。寶應二年正月十四日，趺坐如生，薪盡火滅，年六十，夏四十。哀纏門人，悲及塵眾，樹為之變色，獸為之失聲。棟折航沈，佛土蕭索，其年九月，葬於嵩嶽寺之北阜。大曆二年，有司奏諡，上聞惻然，乃賜號曰大證禪師。縉嚐官登封，因學於大照，又與廣德素為知友。大德弟子正順，即十哲之一也，視縉猶父，心用感焉。以諸因緣，為之強述。銘曰：
上德不德，興慈運悲。現於濁界，俯為人師。以我無思，契彼盡思。爾方厭俗，我則隨時。由多分別，妄生垢淨。根不緣廢，象豈染鏡？法不可著，空即是病。無得之得，絕聖而聖。文字非文字，言語非言語。雲何以解脫？雲何而語汝？隨宜說方便，究竟非我與。舍利依嵩山，寂寥松柏所。
維元年建寅月廿六日，故靖德太子諡曰奉天皇帝，妃竇氏諡曰恭應皇后。啟自細柳，將遷座於新豐。望黃山而入上苑，過紫極而出天門，傍臨鳳闕，雙引龍轀。乃詔左僕射冕祖饋於行宮，禮也。今上孝悌，通於神明，追崇徽諡，用達皇情。陟岗目送，避殿涕盈，爰命述者，以振休聲。其詞曰：
昔在高祖，文思武德。龍戰必勝，海飛爭息。威加八荒，奄有萬國。累業繼聖，惟天是則。昌運斯應，睿哲乃生。爰自弱歲，有如老成。秤象如小，測日言輕。率爾之對，略而不行，問安內豎，豈獨重明？深居邸第，亦稱維城。禮無不執，藝或可遊。聯行魯衛，虛佇應劉。雁鶩非好，神仙不求。為善自樂，俾躬處休。行成於內，聲聞於外。性實匪驕，跡能用晦。朝野多歡，弟兄高會。上客曳裾，間園飛蓋。仁者當壽，天道何昧？小山未傾，盤石忽碎。嗚呼哀哉！天慈罔極，寵命猶新。前星告位，少海遷神。黃公誰客？音容自春，空悲玉牒，獨有芳塵。正位乎內，進賢之美。肅肅令妃，豳公之子。家自漢室，代為戚里。百兩比肩，四教盈耳。不亵珩珮，能循沼沚。傳訓公宮，留箴女史。旋稱未亡，自誓之死。柔質泯焉，徽音不已。嗚呼哀哉！帝念元昆，人無間言。不及讓國，於是追尊。惟儲出震，惟儷居坤。備陳服御，更起陵園。來九重兮復去，動萬乘兮還靜。挽悽楚而凝哀，駕迤遲而轉影。別青門之早春，背素滻之斜景。路已窮於咫尺，時不延於俄頃。嗚呼哀哉！神輝永戢，軒曜長扃。穸台椒閫，泉戶彤庭。開壽宮兮寂寂，虛玉座兮冥冥。賓上帝於窅眇，陪五后之明靈。海為田兮岸為谷，德不朽兮名惟馨。嗚呼哀哉！
維寶應元年歲次壬寅建已月五日，元宗至道大聖大明孝皇帝崩於神龍殿，旋殯於太極殿之西階。奧以寶應二年三月甲辰朔十一日，將遷座於泰陵，禮也，象物已設，仙馭將飛，空聞脫屣，無複求衣。孝孫皇帝親臨遣奠，意延晷刻，向池綍而涕流，想山園而心惻。九天兮無所，一往兮何極？感貽美於孫謀，俾述事於祖德。其詞曰：
天厭隋亂，中原無主。人歸唐德，上帝是輔。以聖易暴，興文繼武。義冠殷湯，威包漢祖。仰膺曆數，光宅區。惟皇得一，承乾嗣五。赫哉厥初，萬物斯睹。景龍之際，乾儀反坤。不利王室，將開禍門。呂危劉氏，趙啄皇孫。我獨杖劍，神期武賁。上排閶闔，俯掃軒轅。不驚宗廟，大造黎元。為而不有，禮備尊尊。乃奉睿宗，爰受寶命。問安視膳，純孝至敬。維城之年，佐潞之下政。一蓍獻兆，百靈翼聖。躍馬截流，水不敢競。潛龍變海，池亦呈慶。有開必先，興王之盛。誥曰皇帝，餘倦於勤。往纘丕績，以順兆人。辭之不可，其命維新。體乾之大，法土之均。臨之以日，生之以春。寒暑彰信，動植知仁。九族既睦，四門既賓。天通之聖，電斷之神。求賢簨虡，就列縉紳。讜言是聽，庶政必親。刑措兵弭，威加德馴。戎狄讋竄，塞不警塵。琛贐爭入，來自無垠。駕鼓斥駿，焚裘棄珍。風雨時若，京坻相因。師於上古，思與還淳。然後制禮節焉，作樂和焉。北祠後土，南郊上元。齋祭陵廟，位號山川。教戰講武，祈農籍田。冕旒問俗，旌旗幸邊。文物蔽地，英聲動天。鳳巢麟擾，甘露醴泉。九尾三脊，朱草非煙。繽紛效祉，每歲且千。道德洋溢，乾坤交泰。成功如何？登封於岱，太平如何？是時無外。才藝餘美，帝王之最。學究天人，乙夜慚對。文齊日月，秋風靡逮。推曆正元，調律平害。劄動雲落，弦開葉碎。揮琴陋虞，教歌輕沛。良辰可賞，聽政方退。鍾鼓屢陳，君臣高會。巍巍蕩蕩，四十餘載。巡省順動，西南奧區。命子出震，繼明握圖。長驅猛士，累翦封狐。不失舊物，言旋上都。離宮就養，壽酒多娛。習道久矣，神仙遠乎？嗚呼哀哉！湖上鑄鼎，海中祈藥。忽乘紫氣，長遊碧落。千門萬戶，若無天兮寥廓。八達九衢，雖有人兮寂寞。淚為雨於宸扆，哭成雷於郊郭。遺轍跡而徒攀，葬衣冠而何托？同軌畢至，初陵已開。震鳳輦於仙仗，降龍盾於帝台。儼將行兮肅穆，似有顧兮徘徊。過春城兮如送，望暮山兮謂來。嗚呼哀哉！，壽原肇吉，先天不違。接橋山之大隧，營金阜之元扉。擁馳道兮皆往，獨宮車兮不歸。厚夜兮藏晝，終天兮戢輝。文始建極，武餘英威。立德不朽，至道惟微。雖陰陽之與變化，侔神聖兮安可希？超前古以作則，遺後代以垂衣。嗚呼哀哉！
華，太子太師嵩子。天寶末嗣爵，官兵部侍郎。祿山之亂陷賊，偽署魏州刺史。賊平，以汙偽命降試秘書少監，稍遷尚書右丞，擢河中晉降節度使。上元元年以中書侍郎同中書門下平章事。肅宗寢疾，李輔國矯詔罷為禮部尚書貶硤州員外司馬，卒。
臣某言：伏奉制書，以臣試秘書少監。恩出意表，榮超望外，臣循涯揣分，以慚以悚。臣某中謝，臣素庸懦，又乏智謀，進不能殺身以自明，退不能拂衣以遠禍。蒙昧昏虐，黽勉歲時。每讀李陵之書，備見前賢之意，以為虛死不如立節，成名不如報德。常恐溘先犬馬，湮沒羯胡，上負君親之恩，下貽妻子之恥何嚐不仰南雲而歎息，瞻北闕而銷魂？偷生苟安，蓋所以誓將骸骨；歸死朝廷，伏賴陛下察以愚衷。每垂保護，遂得潛通間使，遠請官軍，收全州而功不逾時，掃餘孽而兵無血刃。陛下矜臣一介之節，舍臣萬死之罪，念臣簪履之舊，納臣葵藿之誠，許歸故國之田園，退守先人之墳墓，則在臣之誌願，榮望畢矣；陛下之聖恩，於臣深矣。豈期皇慈廣被，元造曲成，拔臣於泥滓之中，致臣於雲霄之上？已蒙殊獎，遽典雄藩，旋沐厚恩，複登蓬閣。空慚有命，竊愧無能，將何以發揮儒林，潤色鴻業。稠疊恩意，感戴難勝，豈臣隕越所能上報？無任悚荷屏營之至。
棲筠字貞一，趙人。第進士，累擢工部侍郎，進銀青光祿大夫，封讚皇縣子。授浙西都團練觀察使，召拜御史大夫。卒年五十八，贈吏部尚書諡文獻。
伏以朝廷之儀，義當祗肅。今者以手力資錢比俸祿舊罰，請準永泰元年八月敕為定。其一司之中，有三人以上是參官，其日並不到者，本司長官請罰一月手力資錢。其一月內三度不到者，雖每度有罰，亦準前罰一月資錢，每月仍便於左藏庫折納。其有久不朝，謁並假過百日以上者，望令本司錄奏。如相容隱，台司訪察彈奏，餘請依後敕處分。
秦滅六國，遂並區宇，張良哀韓之亡，怒秦之暴，義感天地降神於圯。神授良之書，良為帝之師，滅秦報韓，成功遂誌。祠黃石於濟北穀城之山下，蓋謂是矣。世用其道，傳祠此山，惟德之馨，介福不替。天寶歲夏六月，旱既太甚，遍走群望，密雲卷而複舒，零雨濛而不降。太守河東裴公，聚黃發而谘謀曰：「山川神祇，有不舉乎？」聞斯行諸，夙夜展祭，祀事未畢，感而遂通，自寅及未，澤潤千里，籲其靈也！夫聖哲立法制，君子脩理道，莫不順承天則，祗畏神明。以天視無私，神功不測，或殄覆昏暴，或孚祐明德，與時推移，未始有極。蓋將輔其善，必聽於人。昔夏之興也，崇山降焉；殷之興也，丕山次焉；周之興也，岐山鳴焉。漢興，有圯橋之事；我唐之興，有霍山之異。今古不爽，謂之神誌，聰明正直而一者也。惟秦政滅德用刑，匱人從欲，冤痛在下，馨香不登。祚及二世，毒流四海，與天自絕。惟神不蠲，有開必先，祝降寶命，故其書極天人之際，備興亡之端。子房將有行也，師焉而以言，酌消息於盈虛，通擬議於變化。楚漢之勢，功利相百，天威扶乘，人謀協讚。觀釁而動，極深研幾，發八難消六國之印，招四人定重明之業。以斷天下之疑，以奪敵國之計，正乾坤之位，發日月之光。所謂披堅執銳，其功狗也；居守饋糧，其功人也。運籌帷幄之中，決勝千里之外，其功神也。此其大者，豈徒效祉發祥於州裏之間哉？方今淳風允塞，休徵薦臻，意者謂宜上聞，有以旌其異。嚐學舊史，敢記所知。
晏字士安，曹州南華人。七歲舉神童，授秘書省正字。舉賢良方正，累官戶部侍郎，領度支鹽鐵轉運鑄錢租庸使。寶應二年遷吏部尚書平章事，罷為太子賓客，俄兼御史大夫。與第五琦分領天下金穀，軍國之用，皆仰於晏。大曆十三年為尚書左僕射。德宗立，楊炎誣構其罪，貶忠州刺史，尋賜死，年六十五。貞元五年，帝悟其冤，追贈鄭州刺史，加司徒。
東都河南江淮等道轉運使、檢校戶部尚書兼禦史大夫劉晏狀：得刺史韋損、丹陽耆壽等狀，上件湖，案《圖經》，周回四十裏。比被丹徒百姓築堤橫截一十四裏，開瀆口泄水，取湖下地作田。其湖未被隔斷已前，每正春夏，雨水漲滿，側近百姓，引溉田苗。官河水乾淺，又得湖水灌注，租庸轉運，及商旅往來，免用牛牽。若霖雨泛溢，即開瀆泄水，通流入江。自被築隄已來，湖中地窄，無處貯水，橫隄壅礙，不得北流。秋夏雨多，即向南奔注，丹陽、延陵、金壇等縣，良田八九千頃，常被淹沒。稍遇亢陽，近湖田苗，無水溉灌。所利一百一十五頃田，損三縣百姓之地。今已依舊漲水為湖，官河又得通流，邑人免憂旱淹。奏聞中書門下，牒浙西觀察使與韋損，勿使更令修築，致有妨奪。永泰二年四月十九日。
浮於淮泗，達於汴，入於河，西循底柱、硤石、少華，楚帆越客，直抵建章、長樂，此安社稷之奇策也。晏賓於東朝，猶有官謗，相公終始故舊，不信流言。賈誼複召宣室，宏羊重興功利，敢不悉力，以答所知。驅馬陝郊，見三門渠津遺跡。到河陰、鞏、洛，見宇文愷置梁公堰，分黃河水入通濟渠。大夫李傑新隄故事，飾象河廟，凜然如生。涉滎郊浚澤，遙瞻淮甸，步步探討，知昔人用心。則潭、衡、桂陽，必多積穀關輔汲汲，隻緣兵糧糟引。瀟湘洞庭，萬里幾日，淪波掛席，西指長安。三秦之人，待此而飽；六軍之眾，侍此而強。天子無側席之憂，都人見泛舟之役；四方旅拒者可以破膽，三河流離者於茲請命。相公匡戴明主，為富人侯，此今之切務，不可失也。使仆湔洗瑕穢，率罄愚懦，當憑經義，請護河隄，冥勤在官，不辭水死。
然運之利病，各有四五焉。晏自尹京，入為計相，共五年矣。京師三輔百姓，唯苦稅畝傷多。若使江湖米來，每年三二十萬，即頓減徭賦，歌舞皇澤，其利一也。東都殘毀，百無一存，若米運流通，則饑人皆附，村落邑廛，從此滋多。命之日引海陵之倉，以食鞏、洛，是計之得者，其利二也。諸將有在邊者，諸戎有侵敗王略者，或聞三江五湖，貢輸紅粒，雲帆桂楫，輸納帝鄉，軍誌曰：先聲後實，可以震耀夷夏。其利三也。自古帝王之盛，皆曰「書同文，車同軌，日月所照，莫不率俾。」今舟車既通，商賈往來，百貨雜集，航海梯山，神聖輝光，漸近貞觀、永徽之盛，其利四也。所可疑者，函、陝凋殘，東周尤甚，過宜陽、熊耳，至武牢、成皋，五百里中，編戶千餘而已。居無尺樣椽，人無煙爨蕭條淒慘，獸遊鬼哭。牛必羸角，輿必說複，棧車免漕，亦不易求。今於無人之境，興此勞人之運，固難就矣，其病一也。河汴有初不修則毀氵殿，故每年正月，發近縣丁男，搴長茭，決沮淤。清明桃花已後，遠水自然安流，陽侯、宓妃，不複太息。頃因寇難，總不淘拓，澤滅水，岸石崩，役需於沙，津吏旋於濘，千里洄上，罔水舟行，其病二也。東垣底柱，澠池二陵，北河運處，五六百里，戍卒久絕。縣吏空拳奪攘，奸宄窟穴囊橐，夾河為藪，豺狼狺狺，舟行所經，寇亦能往，其病三也。東自淮陰，西臨蒲阪，亙三千里，屯戍相望，中軍皆鼎司元侯，賤卒儀同青紫。每雲食半菽，又雲無挾纊，免漕所至，船到便留，即非單車使折簡書所能制矣，其病四也。惟小子畢其慮奔走之，惟中書詳其利病裁居之。晏累年已來，事缺名毀，聖慈含育，特賜生全。月餘家居，遽即臨遣，恩榮感切，思殞百身。見一水不通，願荷鍤而先往；見一粒不運，願負米而先趨。焦心苦形，斯報明主，丹誠未克，漕引多虞。屏營中流，掩泣獻狀。
佶字幼正，潤州延陵人。擢進士第，累官諫議大夫，坐善元載貶嶺南。劉晏奏起為汴東兩稅使，充諸道鹽鐵輕貨錢物使，遷刑部侍郎，改秘書監，封丹陽郡公。
罔兩謂形，豈伊天造？試一商搉，此焉探討。謂之小入乎無間，謂之大達於蒼昊；雖則名參於異物，抑亦理齊於至道。今將議其旨，窮其色。為涅而不緇，為係而不食；或托之於鱗介，或生之於羽翼。謂子有回日之役，謂子有戴山之力。向若執盈似虛，大白若黑；黽黽有難名之稱，乘乘有可尚之德。苟不然者，人將奚則？彼逐者影，動每相依；既不可逼，又不可違。淩青冥而對舉，投汗漫而雙飛；鑒秋葉而逾靜，臨夕陽而暫微。彼何事而相托？此何心而所希？罔兩曰：我形子影，我應子追；我憑子之狀，子假我之威。寧論立兮與坐，夫何操而不持？似都捐於視聽，宛冥合於希夷。未識形為影之主，影亦形之賓；詎可貴之於動息，又何怒之於因循？使惡跡者止其足，厭影者蔭其身。子之意兮焉適？唯此求而得仁。更憶班固麗藻，漆園清真；述幽通於前烈，繼逍遙於後塵。沈唫染翰，顧慕書紳。於是稽乎古，陳乎義；常未得其一端，固多慚於明試。
每年二月八日，差公卿等朝拜諸陵。伏見陵台所由，引公卿至陵前，其禮簡略，因循已久，恐非盡敬。謹按《開元禮》，有公卿拜陵舊儀，望宣傳所司，詳定儀注，稍令備禮，以為永式。
宣明官左拾遺殿中侍御史內供奉，監姚巂諸軍事兼招慰使。
此路高山臨雲，深穀無景，至有鬥絕巨險，殆不通人蹤。經之者必搏壁傍崖，脅息而度，雖竟日登頓，二十許裏。木人猶堪淚下，鐵馬亦可蹄穿。
