益，贈僕射休烈子。天寶初進士，為翰林學士。
淳維之地，上戴斗極，其氣勁悍，其人驍雄，閒生將才，恢我王略。其革去故俗，鼎從新風，建功惟忠，戡難以武，常衽戈革，每襟邊陲，胙土連華，重代襲祉，啟迪後嗣，光昭前人，可得而言也。公諱道生，其先呼韓之宗，穀蠡之允，代居南部，早入中原。漢典論封，特命弓高之秩；周臣赴會，爰書潞子之班。祖廣琛，雲麾將軍、左羽林大將軍。心膂北軍，爪牙中壘，徼道以肅，期門有嚴。父崇禮，忠武將軍、左金吾衛翊府中郎將。職副緹騎，名雄鶡冠，警於誰何，勤以夙夜。公誕自朔漠，習於干戈。太公之符，如已神授；孫子之要，動皆暗合。心傾奉國，膽略禦邊，鎮在疆場，統其番部。尋為寧朔州刺史兼部落主，恩附獷俗，威除寇攘，軍門罷扃，虜騎遠遁。開元中，信安郡王禕以宗室之賢，受登壇之寄，每有討伐，命公先鋒。寇必能嚐，險不避難，馘黠虜之首，係林胡之俘。仍援河湟，大破戎鬼，數實過當，議功居多。一自捍邊，三十餘載，終於左衛大將軍，春秋六十。夫積善疇慶，嗣續不忘。辛氏繼封，耿門多將，求之於代，公實有焉。其子朔方先鋒使同節度副使開府儀同三司試太子詹事左武衛大將軍上柱國南陽郡王元光，勇乃絕倫，忠而能力，九伐之際，常為戰鋒。勞旋策勳，議績當最，封開八國，秩亞三司。皇上寵乃茂功，義崇追遠，恩光照於幽穸，厚澤降於重泉。贈公太子賓客，夫人康氏為越國太夫人，喪事官供，有加常等。以永泰元年三月二十四日，遷窆於萬年縣鳳棲原，禮也。雙同引，千車會送，更刊貞石，式建蘴碑。同武庫之間，樵蘇永禁；比祁連之象，坵壟長存。銘曰：
地在元朔，代生良將。名重關西，氣雄塞上。繼秉金鉞，遞居玉帳。戰必為鋒，居常保障。粵有令子，時高茂勳。援戈揮日，杖劍決雲。東平寇孽，西掃襖氛。誌由忠立，名以勇聞。刻茲貞石，以表孤墳。
肅，贈僕射休烈子。與兄益相繼為翰林學士，終給事中，贈吏部侍郎。
衡嶽之峻極於天，作鎮五嶺；炎海之包括於地，委輸百川。以崇山之靈，漲溟海之闊，孕毓粹氣，實生英才。厥有韋府君，則其人也。自豕韋開國，積德累業，西漢丞相父子，繼為醇儒，衣冠相襲，傳慶不絕，得其姓者，見重於時，可謂源深派長，本大枝茂者矣。公諱某，京兆人也。祖某，不仕。父楚，皇任朝散大夫內給事中、武德使判宮闈令事。綿奕世載德，繼美承家。公幼有奇操，形神爽邁，器宇沈正，識者異之。髫齔之年，參內侍省，出入門閤，情志專良。開元十年解褐授內府局丞，典禦府之藏，列內官之秩，勤願慎密，肅恭矜莊。洵美可觀，碩大且儼，事因績著，官以課遷。尋充市舶使，至於廣府，賝贐納貢，寶貝委積。上甚嘉之，每宣諭諸道，曾無寧歲，敷敭詔旨，人皆悅服。天寶初拜朝議郎，判宮闈令知本局事，至五年加朝散大夫內謁者監。皇唐六葉，道泰時康，朝野歡娛，禮物備具。公以才藝敏悟，頻操員職，垂青組之榮，綰銀艾之寵。受宣詔命，侍衛軒墀，顧盼增輝，時望歸美。尋加朝議大夫，拜內給事中，判本官事，眷遇愈深，品秩優異。上方垂衣致理，端冕穆清，或侍獵長楊，扈遊閑館，隨雕輦而稱警，接瓊筵而獻壽。排金，登玉堂，請奏密命，承傳天憲。公之德形於外，可得而言；公之美暢於中，不可得而知也。懿夫近臣之職，其來尚矣，位著天象，官分周制。蓋以萬乘崇嚴，九重深邃，出納綸旨，陪奉宸居，宜有司存，委任親重。或導從輿輦，或典司禁署，凡百千數，不可殫論。若非理識端詳、幹略稱最者，則不得揮翰內省、分曹局司。以公之才，雅有令聞。嗚呼！蘭孫方茂，秋風敗之。以乾元元年七月二十八日，終於私第，春秋六十有六。皇情軫悼，僚執零涕，悲夫！公曆事兩朝，效官三紀。其奉上也敬，其與人也忠，其蒞職也勤，其立身也信。雖伯子好善，史遊納忠，方之於公，彼有慚色。夫人宋氏，德行溫厚，姿容婉淑，從夫之貴，尋封廣平縣君，以至德二年，先公而逝。乾元二年五月七日，合祔於長安縣龍首原，禮也。嗣子中散大夫守內侍省上柱國賜紫金魚袋守宗、次子內侍省內侍伯守堅、次子內侍省宮教博士守幹，皆在紹前修，佩服嚴訓，永慕蓼莪之痛，長懷創钜之悲。揚名顯親，頌德裦美，昊天罔極，孝莫大焉。敬述徽猷，書於樂石。銘曰：
英英韋公，山嶽粹氣。植性敏達，存誠忠懿。應物之材，刜鍾之利。踐言履信，依仁守義。五登秩序，三掌職司。便蕃省闥，密勿軒墀。進退容止，周旋羽儀。壯圖未展，遷壑纏悲。鳳城之側，龍首之陽。墳生宿草，魂連岡。逝川兮茫茫，隴樹兮蒼蒼。勒銘兮貞石，千古兮傳芳。
司空山者，桉梁任彥昇《述異記》雲，司空姓張名岊，字巴玉，清河郡人也。齊明帝時，仕至司空。及東昏侯嗣位，政尚煩苛，內不修禮制，外不聽臣諫，縱恣穢行，害虐生民。常令宮人作散叛髻，百姓爭學之，又作三橋裙，向後總而結之。司空乃興歎曰：「正直不任，而耽女色，齊國亡矣！」遂具奏闕下，掛冠東門請休。詔不許，乃曰：「君不任臣，臣今老矣。人生所貴者，在乎適意耳。」詔乃許，傾朝餞送。司空於是攜家去闕，思樂林泉，聞有勝境，雖遠千里，未嚐不一訪尋，蓋欲希長生以避世也。自此遍曆名山，俱無可樂處。忽一日，有叟至而告曰：「瀟湘之南有壽山，山有朱陵洞，可以樂隱，何不適此？」司空欣從其說，遂領家入山，操舟沿流，上而造焉。仰瞻巒嶂，俯視流泉，浮屠舍宇，環疊左右。乃歎曰：「奉教元皇，身心清淨，僻居一涯，杜絕澆競，安能與世營營乎？」據聞洞南有麒麟山者，漢代蘇隱真人隱此得道，真人白日駕麟車而衝天，以是得名。於是傾家南來，登山四顧，雲岫回合，鬆蘿蓊鬱，泉源清泠。乃遇神人曰：「上帝使吾語汝，止此修真。功行已滿，十五日午時，當沐浴俟命。」司空俯伏，神人舞簡為謝，乃乘雲而去。十四日詰旦，司空呼家僮侍妾語之曰：「吾晨當受上帝命。今仙壇在焉，誰可止此為主者？」內有侍女盧瓊，言願止此。司空曰：「汝形貌貞烈，可作仙壇主者。」遂取衣一襲以遺之，令徙居山前，仍以手撫其背曰：「好住好住！」司空來晨於是登壇，自晨至午，天花交下，彩霧盤空。忽有紫雲，直下壇所，見一金童，身穿青衣，頭綰髽髻，捧玉冊一道，仙衣一通。司空俯伏謝恩，受衣冊。倏聞鈞天鏗爾，鸞鶴翔鳴，司空乃躡足登雲，全家八十餘口，白日衝天。後至陳天嘉初，有丹陽章、馬二先生來此，語人曰：「我二人乃司空弟子也。」同入此山，精修道行。至四年二月十四日功滿，亦跨鶴執節昇仙矣。唐天寶十三年，師道始刺潭州。下車桉治未期月，適時有旱暵之災，民不聊生，死者相枕。遂整騎適於六邑，城邑有廩米富民多其蓄積，悉發而賑貧民，自是民間始獲甦息。至攸，有司空山者，乃梁朝張司空輕舉之地，遂命車而造焉。時有道士鍾仙芝從山下見迎，遂與同遊，乃詢靈跡，得其實，令左右以筆記之。以聞於田曹顧公，喜聞勝事，命予為記，予不敢讓，謹桉其事而記曰：湖南攸邑，為地最僻。有司空山，去縣四十五里，當南嶽之東隅，連雲陽之福地，振瀟湘之勝境，作郡邑之崇邱。東西廣一百二十里，南北一百八十里，高二千六百丈。下有溫水源，故名溫泉山焉，亦名紫麟峨眉山。及司空隱此得道，遂名司空山焉，中有大觀一所，昔唐天寶七年，主上因搜郡國圖籍，以司空全家輕舉之異，五月十三日敕下，建造祠宇，標額為朱陽觀，蓋取南嶽朱陽洞當此山之南故也。乃度道士焚修，禁止樵采。每遇歲旱，居人祈禱，無不昭應，自是十方歸從，紛若雲臻。殿砌之前，有古壇三級，方廣數丈，故老相傳雲，司空朝鬥之壇也。傍有杉鬆，開四季不謝之花，鬆皆偃蓋。每清秋景寂，皓月當空，居人過客，靜夜之間，往往猶聞步虛杵臼之聲。自觀遠近，司空遺跡，尚可尋訪。東南隅有秀峰十三，聳翠卓立，其峰有畫屏、青牛、大蓮花、小蓮花、紫蓋、瑞雲、洞門、紫麟、遠吟、隱真、回龍、白鶴，名稱不一。又壇之西二里有真武岡，相傳雲，真武常出現於此。又名土地，蓋盧瓊徙居止此。為土地主者，故今鄉俗以真武土地為一堂而祭之，凡所祈禱，無不感應。司空宅在山之西，去觀一十里，今殿宇有像，壇井基圖，宛然在焉。宅左有光石山書院，故基尚存。比一里有惠光寺，前有洗藥池，池水冬溫夏涼，異香襲人，掬飲可以愈病。又十里有菩提寺，寺前有池，方廣二十丈，其水亦如藥池，歲旱不涸。傳雲，司空昔常於此水沐浴，今謂之仙池。又去三十五里有隱真崖，是司空煉藥時棲止之地。故崖之左右平石之上，有石臼僅二尺許，臼底微紅，猶有藥氣。傍有石池，方廣一丈，水清如鑒，中有荷生，芳華甚異，每花開五色相間，傳雲，司空種荷之池也。於戲！自司空發跡於茲，奇跡遺蹤，異址不鮮。若夫誌學之士，棲心之人，尋訪於此，往往亦有遇焉。今道士鍾仙芝，年過九十，而顏貌益少，領徒數十，增修妙行，持香火，而皆清虛道服。非天地儲異，江山炳靈，則曷由纂懿流光，若斯之盛者哉？師道幸承餘烈，敢刻金石而誌之。時則十四年冬十月也。
夫崇孝悌者，必竭力以事親；厚忠貞者，亦盡心以奉上。故聖人廣而教之，以勸遐裔。至若馬遷續太史之紀，安國傳夫子之書，潘氏家風，謝公別傳，內足以貽厥後昆，外足以錫祉爾類。小子不敏，仰希前哲，竊述類本，用表流光。君諱孟犨，字公悅。其先乃太上元元之係，五代祖景皇帝，始封於唐。高祖諱亮，至德初追冊鄭王，諡曰孝。曾祖諱神通，武德初以佐命元勳封淮安郡王，開府儀同三司、尚書左仆射，諡曰靖。烈祖諱孝義，武德初封安永郡王，貞觀中改封膠西郡公，銀青光祿大夫、司農卿、上柱國、冀貝等州刺史。烈考諱敬，易州司馬、朝散大夫上柱國，襲膠西郡公，至德初追贈平陽太守。皆斧藻至德，琢磨令範，仁經義緯，敦教易俗，理化勳庸，備詳史牒。
君純懿靈粹，得之自天。先府君貶南州也，以正直忤物，為邪鬼正，辛巳告終於官舍。君未弱冠，號天踴地，漿勺不入。禮過成人，寮吏賵贈，一無所受，扶護艱險，泣血萬里，提攜幼稚，盡室獲全。以某月日遷塋配廟，禮物無闕，由是以純孝聞。服闋，調補梁州參軍，轉右衛錄事參軍、相王府戶曹。以清幹稱，恩詔特加朝散大夫。出宰郃陽、猗氏、三原，德風洽聞，香聲遠茂。君之臨猗氏也，萊田數十里，上蔽荊榛，下辟舄鹵，逋逃夜聚，豺狼曉嗥。公曰：「穀不足者，地有遺利；食不足者，人有遺功。長其荊棘，孰若樹其禾稼？聚其豺狼，孰若利其貧窶？」乃尋斧於拱木，疏鑿於涑川，化草莽為陂塘，變磽確為墳壤。人民胥悅，工亦子來，雖史起決漳，鄭國開白，亦何加也？人荷其德，邑茂其功，建頌立碑，迄今斯在。後中司撫循廉桉，嘉公丕績，薦為鄧州司馬兼陸門堰稻田使。君乃谿白水之口，壅樊陽之陂，築埇雲屯。疊石山積，樹楗立則，截流施扃。制蓄泄之門，為水府之權；分血脈之經緯，為農夫之司命。條流百道，浸潤七邑，疆畦綺錯，稼穡龍鱗，田疇之歌，何獨子產？宗司舉以郎署，擢授禮部員外。屬東封扈蹕，轉虞部員外郎。出牧泗州，清明簡肅，治行第一。而地接吳楚，氣候卑濕，因之痁癘，辭以疾歸。開元十九年十一月十九日，終於大梁旅館，享年五十有五，權厝大行山。至德初累贈宋、鄭二州刺史。季子翼，自衡鄂轉運使兼漢南租庸從事，爰適上國，分途啟扈，奔就吉辰，以大曆元年十一月十四日，遷窆於京兆萬年縣之畢原。先夫人崔氏稱祔焉，禮也。今夫人清河人也，父諱惟明，累遷海、沂等州司馬；兄鏡邈，隱居大行，累辟不起；弟國輔秀才擢第，制舉登科，曆楠闕、起居、禮部員外郎。夫人衝和備體，柔順居中，出起仰茂先之箴，閨門遵大家之誡。自府君捐世，庶務親臨，存孤撫稚，有妨禪寂。是以通大乘，頓悟門，挹沆瀣，餌花香。而又現舉止之異者有二：凡於宴坐，口吐舍利香；骨頂生如佛螺髻，驚聞中外，得未曾有。翼等以額珠外見，意寶內明，釋氏前言，今為見世。遂感涕奉戴，歸於故園，起塔瞻奉，莫之測也。及天寶末，隨子權赴陝州司馬，屬狂賊犯闕，中原鼎沸，權負板輿，自宏農藍田。值潼關失守，朝野震驚，扶老攜幼，潛避山穀。重壑固陰，深林酷冷，因之違豫，至於彌留。以其年九月二十九日，薨於終南山居，享年七十有三。有子六人；長曰權，故金州刺史；次曰衡，故洺州清漳尉；次曰樞，故檢校虞部員外兼侍禦史；次曰軫，歙州別駕；次曰房，故渭南令；季曰翼，陝府長史兼侍禦史丞陝府都防禦觀察陝虢等使。惟軫與翼，永號孤苦，鬆楸斯拱，銘碣未彰。感奉遺範，懼深失墜，敬尊典故，不慚以文。其詞曰：
於赫大祖，蟬聯我王。夢蘭異感，翦葉殊祥。擇賢建德，立社封疆。肇分枝族，貽厥其昌。淮安忠黨，英靈倜儻。率眾關西，濟師江上。膠西酷似，文武不墜。運屬休明，化流撫字。烈考謫官，遭罹艱時。酷吏深文，天下共悲。君之岐嶷，生知敏識。磨礱節行，韜晦仁德。鍾罰蠻貊，膺填氣塞。天之輔護，日茂嘉聲。參卿發跡，語掾馳名。宰邑佐都，事明理貞。為郎起草，後範規程。出守泗濱，明德惟馨。繼疏躡陸，修身知止。福亮未極，壑舟旋徙。猗那夫人，性合天真。心遊誌道，跡棄喧塵。嘉偶君子，敬待如賓。衣冠之族，禮樂之門。詞林翰苑，金友玉昆。垂芳後葉，流慶無垠。令聞不朽，貞石斯存。
諲，蒲州河東人。天寶初進士，累曆虞部員外郎、侍御史。肅宗即位於靈武，諲馳赴行在，拜御史中丞，從幸鳳翔，遷武部侍郎。乾元二年以本官同中書門下平章事，遷黃門侍郎。上元元年同中書門下三品，累加銀青光祿大夫，封東平男。坐昵中官馬上言貶太子賓客，拜江陵府尹。卒年五十一，贈吏部尚書，諡曰肅。
聖人法天兮無物不成，皇天輔聖兮有貺必呈。蓂莢之嘉瑞，爰乃應乎休禎；稟神靈以擢質，因堯階而得名。抽莖，布葉英英；二八而落，三五而盈。陰德自然，仰蟾蜍而知晦；太陽常近，與葵藿而同傾。爾乃丕體其樣，博考其義；所以厚上天之德，所以表皇王之瑞。其國亂也，則植之猶難；其國理也，則生之孔易。惟我後之欽若，亦合符而受賜。承榮金殿，旁霑三露之滋；每奉玉階，上蔭之施。豈無萱草，以悅其性？豈無靈芝，以彰其盛？芝擢其秀，既以紛綸於策書；萱樹於堂，曷能彌縫於明聖？未若蓂莢生於皇朝，與夫髦士來應弓招。受成於天，諒多聞於國瑞；托其得地，且有異於山苗。竊預談於皇道，庶有望於遷喬。
霍山神者，黃帝之中子也，生於天靈之紀著雍赤奮若之歲。封冀，總領海內名山，錫璜黃裳，以象其德。青帝、赤帝之子，元司、白司之神，鹹稟承焉。堯時洪水為災，遣黃熊入洪波導禹，故禹承舜命，乘四載，先登太嶽霍山禱之。於是隨山刊，木，奠高山大川，地平天成，萬世永賴。妃厥藐姑，輔厥五老，帶以黃河，礪以太行，中條五台，衙官仆從也。當殷之衰，蜚廉助紂為虐，神賜之死，亦給石棺。周季晉獻公六年伐霍，霍公求奔，神令複之，而賜亞穰。及晉衰，趙簡子秉國政，神使從者致帝命，又使使遺襄子竹書曰：「趙母恤，餘霍山山陽侯天使也。三月丙戌，餘將使女反滅知氏，將賜女林胡之地。後世且有伉王，亦黑，龍麵而鳥噣，鬢麋髭髯，大膺大胸，修下而馮，左衽介乘，奄有河宗，至於休溷諸貉，南伐晉別，北滅黑姑。」襄子受之。至雍，稱武靈王焉。嗣是而秦而漢，曆魏六朝，變化靈應，以對上帝，以答天下。隋氏之末，民罹塗炭。聖唐啟運，高祖執義旗救寰宇，神靈幽讚，引翼王師，爰定大業於關中。嗚呼，太嶽之山，神符帝謂，望氣者徒如鬱鬱蔥蔥，含芳吐秀，羅植萬物，以美珠玉，夫亦知神之所以為神乎？予故為傳以神之，而初非故神其說也。
揆字端卿，隴西成紀人。開元末進士，補陳留尉。獻書闕下，試中書，擢拜右拾遺，遷考功郎中、知制誥。扈從劍南，拜中書舍人。乾元初兼禮部侍郎，遷拜中書侍郎平章事。貶萊州長史，入為禮部尚書。德宗幸山南，用為入蕃會盟使，拜尚書左僕射。興元元年，還至鳳州卒，年七十四，贈司空，諡曰恭。
臣某言：中使某至，奉宣聖旨，知臣無宅，以光宅坊去內最近，賜臣宅一區。寵渥特臨，喜懼交集，臣某中謝。臣自惟固陋，謬忝，恩私，陛下收其瑣材，擢以密職。司言北闕，已揮翰於紫垣；秩禮南宮，複彯纓於丹地。故得回翔三省，出入九重。此皆稟自宸衷，不因人譽。毛發之內，曾未報於生成；雨露之恩，猥有加於疵賤。頃以寓居失火，事忽聞天，❥❥❥慈親垂恤問。環堵之業，雖有愧於魯經；賜宅之仁，遂承榮於漢詔。況王人啟戶，大廈當衢，顧螻蟻而知慚，迎燕雀而相賀。古制，宮闕近地，公卿不居，惟信臣密戚，時聞詔賜，所謂北闕甲第者，蓋由遠近差之。今宅在廟圖，地近丹禁，朝天不遠於咫尺，捧日如奮於雲霽。仰惟明主之恩，實私微臣之幸，銜恩撫已，尤懷戰。誓當竭心盡節，鏤骨刻肌，豈捉足而獲安，誓捐軀以為報。
昔西漢以南北軍相統攝，故周勃因南軍入北軍，遂安劉氏。皇朝置南北衙，文武區分，以相伺察。今以羽林代金吾警夜，忽有非常之變，將何以制之？
維上元元年太歲庚子六月己未朔二十六日甲申，皇帝第十二子持節鳳翔等四鎮節度觀察大使興王佋薨於中京之中邸，殯於寢之西階。粵八月丁亥，冊贈皇太子，廟號恭懿。冬十有一月庚寅，詔葬於長安之高陽原，禮也。燕隊開封，龍盾進轍，陳祖載而就位，儼塗芻而成列。皇帝哀玉林之景，憫璿萼而罹霜，瞻蜃綍而增思，懷雁池而永傷。考諡惟古，裦崇有式，爰詔史臣，恭宣懿德。其詞曰：
維天祚唐，累葉重光。中興景運，再紐乾綱。本枝建國，磐石疏疆。克開聖允，實曰賢王。驪源孕彩，日幹騰芳。深仁廣孝，蘊藝含章。秀發孩笑，惠彰髫齒。蹈禮知方，尊賢葉旨。對日流辯，占風繼美。魯衛後塵，間乎絕軌。胡孽初構，王師未班。爰從繈褓，載曆險艱。愛備中掖，名崇懿藩。居常凜訓，動不違顏。禮及佩觿，朝加分器。胙土延壤，登壇受帥。璿軾金箱，文經武緯。樂善為寶，崇儒是貴。濬哲外朗，溫文內深。閱書成誦，觀樂表音。五經在口，六律諧心。才優藝洽，絕古超今。蛇豕猶梗，寰區未泰。滌慮祈真，焚香演偈。食去葷血，心從定慧。庶福邦家，俾清凶穢。霜露嬰疾，聰明害神。沈屙始遘，彌曠盈旬。正慮無擾，發言有倫。在膏方亟，問膳逾勤。雲物告徵，星辰變象。楚藥無救，秦醫莫仗。靈儀杳而上賓，徽音邈其長往。違舊邸於青社，即幽陵於黃壤。嗚呼哀哉！魂氣奪兮去何之？精靈在兮孝有思。痛君親之永隔，托夢寐而來辭。延桂宮而震悼，貫椒壺而纏悲。旌遺芳於碣館，賁新令於儲闈。嗚呼哀哉！先遠戒候，占龜獻吉。指鶉野而西臨，背鳳城而右出。天慘慘而苦霧，山蒼蒼而翳日。揚薤挽之哀淒，盼鬆埏之蕭瑟。罷烏服以禮竣，掩黃腸而思密。望馳道而長辭，赴幽途而永畢。嗚呼哀哉！生為寵王兮宸愛所鍾，歿追上嗣兮朝典斯崇。昇玉笙於洞府，銀棨於泉宮。金石誰固兮人生有終，簡冊攸記兮德音無窮。敢直詞以篆美，庶永代而承風。嗚呼哀哉！
諝字士明，禮部尚書寬子。擢明經，累擢京兆倉曹參軍、襄鄧營田判官。史思明叛，偽授御史中丞，陰疏賊虛實於朝。賊平，除太子中允，遷考功郎中。代宗朝曆太子右庶子，進兵部侍郎、河南尹東都副留守。卒年七十五，贈禮部尚書。
夫諫鼓、謗木之設，所以達幽枉，延直言。今輕猾之徒，援桴鳴鼓，始動天聽，竟因糸韱織悉。若然者，安有吏理乎？
構雲，宜春人。天寶中為刺史李璟所薦，元宗欲官之，固辭歸裏。上元元年卒。
臣聞大德曰生，非慈無以宏其用；含容曰道，非聖無以闡其功。伏惟開元天地大寶聖文神武證道孝德皇帝陛下以慈子育，以道君臨，蠻夷宅心，禎祥應化。巍巍蕩蕩，豈容臣言！而夢寐賢才，搜訪岩穀。臣濫聞天聽，近赴闕庭，處臣以羽客真居，飽臣以仙廚玉食，勸臣以入仕，慰臣以遠來。臣固辭無能，乞歸養疾，賜臣以束帛，榮臣以副衣，而更憫其疲羸，送以專使，非大慈何以安茲懦耎？非至道何以被斯稊稗？光寵之極，於臣實超。以今月二日到郡。延望城闕，犬馬之戀長深；感戴衣縑，閭裏之歡交集。徒知手舞足蹈，無怠晨昏，實慚滴露微塵，尤增戀結。謹因中使房嘉進送臣回，附青陳謝以聞。
猗夫乘間氣，孕淳精，扇風雲，蕩河嶽，體五行之秀，應三才之靈者，繄我劉公而是焉。公諱感，彭城人也。曾祖諱昚，隱德不仕，耽逸邱園。祖諱晃，父因子貴，克大吾門，皇朝贈南磎郡司馬。公清德難尚，至理可師。屬我皇撥亂之開元也，公提劍以從，杖戈而先，附鳳高翔，攀龍潛躍，遂使群凶泥首，萬方革麵。解褐授翊衛副尉，行興州大桃戍主，遷右衛寧州彭池府左果毅。靈鑒洞照，應變知微，命偶聖君，職參都尉。又改昭武校尉，行左衛陝州曹陽府折衝，轉左領軍衛同州襄城府折衝。參謀帷幄之中，制勝樽俎之右。無何，拜寧遠將軍左武衛翊府右郎將，賜紫金魚袋。旋授定遠將軍，行右龍武軍翊府右郎將，又遷明威將軍右龍武翊府中郎將。公位階鴻漸，宦達虎賁，騰淩建信之名，標準公幹之氣。轉雲麾將軍左龍武將軍上柱國，進封彭城郡開國伯，食邑七百戶。皇帝乃命圖形麟閣，賜印雲台。公侯伯子之榮封，河山茅土；貝胄朱綅之貴列，長戟高門。忽興逝水之悲，終銜過隙之歎。以天寶十二載二月廿一日，薨於永興裏之私第，春秋七十一。以其年十月卅日，葬於鹹寧縣黃台鄉之原，禮也。嗚呼！地埋勇骨，天落將星，蕭瑟鬆門，淒涼薤挽。嗣子秀等，哀哀血淚，欒欒棘心，願頌惟家之風，以篆他山之石。銘曰：
三秦岡，九泉窟，鶴報地兮潛恍惚。森拱木，闃荒墳，人瘞玉兮碎氛氳。
