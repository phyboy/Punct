謂字正言，河南人。天寶二年進士，乾元中為尚書郎，大曆中官禮部侍郎。
臣某言：臣聞理定制禮，功成作樂，古先哲王不易之典。伏惟寶應元聖文武皇帝陛下纘堯立極，繼武承天，神授五兵，聖包七德。頃歲自王邸登將壇，祗奉廟謀，龔行天罰。卷舒龍豹，指麾而複洽陰陽；誅翦鯨鯢，顧盼而並收河朔。九鼎還重，三光益明，趙魏小康，周秦大定。伏見所部寄住客、前黎園供奉官、梁州充義府果毅劉日進新造《寶應》等凡十八曲，其調合雅，其聲用宮，以歌盡言，以舞盡意。夫雅者三代之樂，貴之則鄭衛不行；宮者五音之名，用之則角徵鹹敘。興亡理亂，實係於茲。昔王令言聽《安公子》失宮聲，知隋氏禍敗非久；今臣見《寶應樂》用宮調，知皇家運祚無疆。故制造其詞，發揮成曲，庶登樂府，上達天朝。謹附前梨園供奉官某進表以聞。
臣某言：中使某至，奉宣敕旨，賜臣衣若幹事。目睹絲綸，手披篋笥。新衣二稱，虹間出；彩綾五色，鸞鳳互飛。臣愛鉞西門，建北府，地僻萬里，天違九重，豈憶仁出於聖心，賜出於禦府？白日亭午，忽蒙慶雲之惠；清秋屆節，偏承玉露之恩。負邱山而忘疲，瞻闕庭而莫見。臣無任。
右。臣所管四鎮境天竺山壓枝園枝國，有拔汗那最為密近。乃有娑羅樹，時稱奇絕，不比凡草，不棲惡禽。聳幹無慚於松柏，成陰不愧於桃李。但以生非得地，譽終因人，榮枯長在於異方，委葉不聞於中土。陛下高視三代，橫制四夷，威信浹於君長，仁惠沾於草木。前件樹枝，臣去載已進訖。臣伏以凡遵播殖，貴以滋多，今屬陽和之時，願助生成之德。近差官於拔汗那計會，又采前件樹枝二百莖，並堪進奉。如得托根長樂，擢穎建章，布葉垂柯，鄰月中之丹桂；連枝接影，對天上之白榆。於物無遺，在人知感。謹差軍將李滔押領赴京。
右。臣管內大小鷹婆羅山，采得前件鷹簡擇並堪進奉。特稟異氣，挺生殊姿，頭圖頂平，臆闊脛短，眼目時轉，誌淩雲霄，花毛始齊，色靜霜雪。既拔奇而賞異，實超等而殊倫。但四鎮川原，千里砂磧，草木既少，禽獸亦稀。礪其爪距，調其羽翮，徒有願於擊搏，竟無階於效用。今寒風凜冽，殺氣嚴凝，萬乘時巡，六龍冬狩。出樊籠之地，登校獵之場，必能隨人指蹤，驅禦苑之狐兔；順時行令，逐禁林之鳥雀。物性有適，天心所知。
昔在王癸不道，帝辛失德，天命將改，人心已去，聖哲拯之，曆數歸焉，商湯所以革夏，周武所以伐殷也。至於太甲初放，成王未長，國步猶梗，時屯尚虞，忠賢處之，名節存焉，伊尹所以反正，周公所以複嗣也。元興之際，義熙之間，晉主中庸，幸無桀紂之罪；劉公大略，遂有伊周之勳。當其驅駕英雄，芟夷僭偽，南摧勁楚，北破強燕，電掃秦雍，風清巴蜀，三方為我有，四海為己任，誠能秉汾陽之誌，息漢陰之機。牽率何、劉，同為翊戴；指撝徐、傅，共致雍熙。則元皇建業之都，至今享殷周之祚；劉後豫章之地，至今為齊魯之國。而近希曹、馬，遠棄桓、文，禍徒及於兩朝，福未盈於三載。八葉傳其世嗣，六君不以壽終。漢氏寬仁，允緒成大族；劉公殘暴，子孫無遺種。天之報施，其明徵乎？則知握元符，升大寶，禮義得之者難絕，智力得之者易亡。使成如宋齊，無足稱者，況敗如莽卓，豈勝道哉！後之人運屬陵夷，業崇經濟，周爰故地，殷鑒在茲。唐永泰元年二月二十五日建。
禹敘九功，誕受天命；桀喪一德，悖於人心。為虺為蛇，如豺如虎，既毒螫焉，又吞噬焉，重之以昆吾，因之以妹喜。匹夫鬼夏，多士懷殷，萬方囂然，九州危矣。公夏後之諍臣也，以謂為臣之禮，不擇其利；食君之祿，不避其害。亦知直言之賈禍，國蹙時危，欲其行之速也；亦知諷諫之徼福，裏車遠，恐其效之遲也。由是犯帝座，排天門，謀成深心，藥進苦口。石可轉也，不可奪其堅貞；身可殺也，不可掩其忠義。夫生死者，必然之常數；忠義者，不易之大節。位卑則跡遠，祿厚則恩深。恩深則義重於生；全義可也；跡遠則生重於義，全生可也。夫子世卿之族，舍生即義，賢哉！且伊尹之過殷湯也，賢與聖合之，賢聖之間，相去甚近，此其所以行道也。夫子之逢夏桀也，賢與愚合之，賢愚之間，相去甚遠，此其所以喪身也。向若桀昧可革，從公之言，則國不失夏之初，君不失禹之舊，殷湯不能成大業，伊尹不能建元勳，諸侯奉於天子，一姓傳於萬世，驕君暴怒，亂國淫刑，朝行斧鉞之誅，夕睹市朝之變。千載之下，九原之上，殷人比幹，攜手而遊耳。嗚呼！先王納諫而昌，後王拒諫而亡。當其昌也，忠良勝於邪佞；及其亡也，邪佞勝於忠良。故君子慎於語默，審於行藏，豈徒然哉？蓋有以也。乾元歲，以戎車之殿，朝於京師。一覽吳子之文，再明關公之義，托於匠石，勒於碑陰，亦猶公、穀作傳之異同，韓、毛解詩之先後也。
堯有天下七十載，將遜於位，久難其人。支伯、許由，全其節而固讓；羲仲、龢叔，審其才而固辭。帝德合於天，天命歸於帝，帝盡善也，我其試哉！由是賓於四門，納於百揆，星辰合度，雷雨不迷。堯之二女，釐降於內；堯之九男，服勤於外。受昭華之玉，允洽人神；泥封祀之金，大報天地。五臣皆進，明賞也；四族鹹黜，明刑也；先質後文，敦俗也；貴德尚齒，優賢也。於斯之時，君明於上，人化於下。山川鬼神，亦莫不寧；鳥獸魚鱉，眾乎鹹若。無為而治，其聖也歟！夫以萬乘之尊，一人之貴，多見軼其軌度，少能窒其嗜欲。瑤台瓊室，堯舜則茅茨土階矣；玉食寶衣，堯舜則藜<羹皮>裘矣。曆代多嬪禦，堯舜顧禮經，娶一姓矣；自古好征伐，堯舜舞幹戚，懷四夷矣。百姓樂，堯舜未嚐不樂，百姓憂。堯舜未嚐不憂。曆數之來，人以位授我；謳歌之去，我以位授人。其來也攖於樊籠，其去也脫於桎梏。形神非吾有，天地之委和；子孫非吾有，天地之委蛻，此其所以禪代也。近日曹丕父子，世為漢賊，當鼎易之時，發荒唐之論，高視前古，大誇群雄，猥以漢魏之間，輒同堯舜之際，此河伯不知於海若，盜蹠自方於仲尼也。古人云「堯以義終，舜以勤死」，稽諸祀典，永垂世教。遊夏之徒，豈誣也哉！稱堯見囚，小儒之虛誕；為禹所放，曲士之穿鑿。攻乎異端，斯害也已。九嶷北麓，三湘南澨，帝之遺廟存焉。地僻易蕪，徒生荊棘，水深難涉，誰薦蘋蘩？先聖不祀，後賢之過。攝邵陽令前監察禦史宇文宣，大樹風教，小康黎元。相岡巒，移棟宇，前豁林莽，得爽塏之地焉；下指城隅，見祈禱之人焉。如或宣室言徵，宮靈降，娥英近侍，稷契旁趨。則《歌南》風，覲東後，朝眾聖。會群臣，則知湯武不敢升堂，自愧於廊廡之下；高光不敢及戶，退慚於閫閾之外。成康文景，無所譏焉。謂也無孔氏之祖述，有顏子之希慕，作頌於清芬，勒文於元石。其銘曰：
係自顓頊，家於勾芒。大口奇表，重瞳異相。俗變山中，風移河上。其器不窳，其人皆讓。二年成邑，三年成都。惟彼陶唐，禪於有虞。域中交泰，天下昭蘇。彩鳳聽樂，黃龍負圖。其德難名，元功不宰。脫屣城闕，遺形江海。陵廟有依，山川無改。象耕未輟，鳥耘猶在。托此岩阿，神心若何？蒸嚐昔少，俎豆今多。百越迢遙，九嶷嵯峨。湘雲古色，楚水新波。庭羅鬆桂，森若容衛。簷度風飆，宛如蕭韶。黎庶以寧，陰陽以調。憑茲聖婁，祚我皇朝。
天文長沙一星，在軫四星之側，上為辰象，下為郡縣。《遁甲》所謂沙土之地、雲陽之墟，可以長往，可以隱居者焉。其山麓山，其水湘水，其畜宜鳥獸，其谷宜秔稻。厥草惟繇，簡杜荃蘅留荑{艸揭}車出焉；厥木惟喬，椅桐桂檉貞鬆文梓生焉。筱蕩嬋娟於原野，碔砆照耀於崖谷。昔熊繹始在此地，番君因此而後定王國焉。漢道淩遲，董卓狼顧，文台以三湘之眾，績著勤王；梁朝覆沒，侯景虎視，僧辯以一州之人，勳成定國。桓文之舉，亦何加焉？至於致禮舊君，請屍歸葬，桓氏之子，可謂忠也；殞身強寇，有死無辱，尹氏之女，可謂貞也。軾鄧粲之宅，足以厚儒風；表古初之墳，足以敦素行。齊魯之俗，其何遠哉！巨唐八葉，元聖六載，正言待罪湘東，郡臨江湖。大抵卑濕修短，疵癘未違天常，而雲家有重膇之人，鄉無頒白之老，談者之過也；地邊嶺瘴，大抵炎熱寒暑，晦明未愆時序，而雲秋有爀曦之日，冬無凜冽之氣，傳者之差也。巴蛇食象，空見於圖書；鵬鳥似鴞，但聞於詞賦。則知前古之善惡，凡今之毀譽，焉可為信哉？因徵故老之言，用紀他山之石。辭曰：
舜去黃屋，於焉巡遊。禹逢元夷，於焉滯留。
五嶺南指，三湘北流。鄰聯滄浪，邊遙岣嶁。
湘山之下，青青眾草。有蕙有蘭，在江之島。
煙雨冥冥，波瀾浩浩。不采不擷，棄捐遠道。
湘山之上，青青眾木。有栝有鬆，在岩之麓。
風霜淒淒，柯葉沃沃。不榱不棟，老朽空谷。
陸有玉璞，水有珠胎。隋侯雲亡，卞氏不來。
湘雲莽蒼，湘月徘徊。貞石紀事，層城之隈。
應物，京兆長安人。少以三衛郎事元宗。永泰中授京兆功曹，遷洛陽丞。大曆中授鄠令。建中三年拜比部員外郎，出為滁州刺史，調江州，改左司郎中，後出為蘇州刺史。
大哉洪鈞賦象，觸類而生。或分氣四序，配位五行。惟彼冰之堅質，包履霜之漸成，夫其體含上善，色侔晴雪。妍媸自明，表裏虛徹。原其物也，則昏危應位；覘其時也，則元冥禦節。陰氣盛，陽晶滅。殺氣鴻洞，嚴飆栗烈。當此時也。何水不凝，何潭不結。瞻山則萬壑俱閉，歸海則百川潛泄。諒造化之自然，羌難得而備說。佳其空冷愈堅，風淒益壯。汗漫棱層，委積亭障。交河則戰士加守，合浦乃漁人迷望。況乎天道無私，所應多姿。雲禽下覆，彰後稷之聖德；泉魚出躍，表王祥之孝思。然而題周官，順時令。皎皎雪聚，皚皚山淨。盤重澗而疑壁，瀉圓池而若鏡。與海鏡而混輝，將玉壺而相映。❥何層冰峨峨，形埋奔浪，勢壓衝波。坎位臨時，則慎於馬窟；離光再誕，示合於滹沱。豈直若斯而已哉，固見美於將來。其藏之也，黑牡黍以享候；其出之也，桃弧棘矢以除災。取順則人不天劄，用逆則時多震雷。故以北陸而收，西陸將啟。冬鑒秋刷，識寒暑之情；大盤夷盤，表君臣之禮。徒觀其謙也每避燥而就濕，其讓也亦背陽而向陰。偉何點之入喻，著豳詩而見欽，皎爾自安，同達人之守節；渙乎將解，若天道之無心。故先賢取危於履薄，作戒於臨深。或曰眾雖類而多名，曷方茲而至妙。明陰陽之本，為識時之要。可以羞之於王公，可以薦之於宗廟。儻水鏡之一察，猶明暫於回照。重曰：深山窮穀淩人鑿，頒賜從來天下聞。別有川池捐棄者，終思采斫獻明君。
於戲！德包生植者，不能動彼天之道；瑞及飛走者，未能感無一（疑）之寶。故知瑞之大者，下及無心之金石；德之深者，上合不言之元造。我國家高選物理，光天順人；膺景命，闡坤珍。由是函穀關旁，靈符出而啟聖；梓潼郡內，寶鼎光乎取新。此鼎者，聖人之大寶，有國之神器。量則宏深，體乃殊異；嶷如斷山之崷崒，屹若巨鼇之贔屭。峙其足者，可以象三德；虛其心者，可以含萬類。不汲而滿，不燃而沸；內烹飪以養賢，上雲而作瑞。應火木之卦，既調鹽梅；鏤山川之容，且禦魑魅。是鼎也，豈徒靈感？亦有款識，不假雕鐫，宛然文字；實彼天之所錫，表吾君之至治。揚五百代之昌符，成六萬年之寶位。與夫遷鼎郟鄏、卜代三十、卜年七百者，不可同日而議。宜書於冊，於帝之庭；以合明應，以昭神靈。士有聞而歎曰：昔黃帝作寶鼎三，秦帝奠神鼎一。周之衰也，沈泗水而隱藏；漢之盛也，在汾陰而見出。未有能來聖壽之無疆，應人文以純吉。竊亦欲負鼎於明主，啟心而獻術；若能使我徵於有商，豈見遺於今日？
天寶六載，孟冬十月，霜清東野，鬥指北闕，已畢三農，亦休百工。皇帝思溫湯而順動，幸會昌之離宮。越三日，下明詔：「伊蹴鞠之戲者，蓋用兵之技也。武由是存，義不可舍。頃徒習於禁中，今將示於天下。」廣場惟新，埽除克淨；平望若砥，下看猶鏡。微露滴而必聞，纖塵飛而不映。欲觀乎天子之入，先受乎將軍之令。宛駒冀駿，體佶心間；銀鞍月上，華勒星還。細尾促結，高鬐難攀；儼齊足以驤首，待馳騖乎其間。羽林孤兒，力壯身勇；蓋稷門而未捷，攀秦鼎而非重。積習為常，成規親奉；鹹技癢而願效，望鳴鑾而跂踵。雲開紫殿，日臨丹墀；無嘩眾士，其局各司。聖神之主，於是乎帥師，君前決死，且不敢辭。珠球忽擲，月仗爭擊，並驅分鑣，交臂疊跡。或目留而形往，或出群而受敵；稟王命以周旋，去天威兮咫尺。有騁趫材，專工接來；未拂地而還起，乍從空而倒回。密陰林而自卻，堅石壁而迎開；百發百中，如電如雷。更生奇絕，能出慮表；善學都盧，仍騎褭。輕劇騰狖，迅拚鷙鳥；捎虛而訝人手長，攢角而疑馬身小。分都驟滿，別部行收；哮啖則破山蕩穀，踴躍則跳巒簸邱。爭靡違於君子，中寧謝於諸侯；況賞罰之必信，旌君國之大猷。其中誌氣超神，眉目勝畫。地祇衛蹕，山靈捧靶；眾沸渭以紛紜，獨雍容而閒暇。峨冠而雲散五色，揮策而日回三舍；狀威鳳之飛翔，等神龍之變化。此神人兮有作，豈臣子之齊駕？是時也，天宇辟，睿情歡。命京尹，將屬官；美斯場之寵麗，成今日之遊盤。詳其指揮，雅標幹事之首；察其任使，孰為知人之難？遂賞功而裦德，何縑縞之戔戔？尹乃拜手稽首，逡巡不受。曰：「子來之功，臣何力之有？夫稱物以平施，則可大而可久；故職司與役徒，亦恩加其賜厚。且稱茲藝精煉，古來罕見。寓今斯成，伐謀足擅；可以震疊戎狄，康寧縣。漢祖未悟，果有白登之圍；唐堯闕修，載勞丹蒲之戰。然明者睹於未兆，戒者圖於不見。城誠狹，頗積往來之勤；馬雖調，恐生銜橛之變。憑覽則至樂，躬親則非便。」 帝曰：「俞！忠哉！真知言之選。」
璋，孔州人，天寶中，上書請代李邕死，配流嶺南。
山東布衣臣某言：臣聞明主禦宇，舍過舉能，取材棄行；烈士抗節，勇不避死，見危授命。晉用林父，豈念過乎？漢用陳平，豈念行乎？禽息殞身，豈愛生乎？北郭碎首，豈愛死乎？向若林父死，陳平棄，百里不用，晏嬰見逐，是晉無赤狄之利，漢無皇極之尊，秦不並西戎，齊不霸東海矣。臣伏見陳州刺史李邕，學成師範，文堪經國，剛毅忠烈，難不苟免。往者張易之弄權，人畏其口，而邕折其角；韋氏恃勢，言出禍應，而邕挫其鋒。雖身受謫屈，而奸謀中損，然則邕有大造於我邦家也。前宋璟每厚遇之，豈以才重？抑嘉其忠於國矣。今聞坐贓，鬼敗厥行。且斯人所能者，拯孤恤窮，救乏賙患，積而能散，家無私聚。陛下下吏訊之，聞諸道路，執法者將加之以極刑。噫！天之將喪斯文，死在朝夕，永辭聖代。臣聞生無益於國，不若殺身以明賢。臣顧朽材，輪轅無取，徒獸視禽息，雖生何為？況賢為國家之寶、社稷之衛，若喪國家之寶，失社稷之衛，哲人雲亡，國將若之何？是臣痛惜深矣！臣願以六尺之軀，甘受膏斧，以代邕死。臣之死，所謂落一毛；邕之生，有足照千里，然臣與邕生平不款。臣知有邕，邕不知有臣，是臣不逮邕明矣。夫知賢而舉，仁也；代人任患，義也。臣獲二善而死，死且不朽，則又何求？陛下若以臣之賤，不足以贖邕，雁門縫掖，有足效矣？伏惟陛下寬邕之生，速臣之死令邕率德改行，全林父曲逆之功，使臣得瞑目黃泉，附禽息北郭之跡，臣之大願畢矣。陛下若以陽和之始，難於用斧鉞，俟天成命，敢忘伏劍？豈煩大刑，然後歸死？皇天後土，實鑒臣之心。昔吳楚七國叛，周亞夫得劇孟，以為寇不足憂，夫以一賢之能，敵七國之眾。太惟陛下敷含垢之道，存棄瑕之義，遠思劇孟，近取李邕，豈惟成愷悌之澤，實亦歸天下之望。臣先君孔子曰：「鄉人皆惡之」，「未可也」，況大禮之後，天地更新，赦而複論，人誰無罪？惟明主深思之。臣聞士為知己者死，且臣不為死者所知，而甘於死者，豈獨為惜邕之賢，亦成陛下矜能之德。惟明主圖之，臣璋死罪死罪。
乙為列侯名田，縣道有司糾云：既達新制，請沒入縣官。乙訴云：雖已受封，實未之國，不伏。
庸功制爵，以國俾侯。司勳是職，太常是紀。錫周官之彝器。分漢家之茅土。古之成憲，今也則殊。乙之所封，義符分陝。介珪入覲，盛君子之威容；家田無征，備優賢之榮寵。何縣道這為僭？宜有司之見劾。徒用多言，是為害政。
名位所以寵賢，爵祿所以馭貴；德盛者慶遠，源深者流長。垂裕後昆，啟迪前烈，今見其人矣。薛氏之先，奚仲為夏車正，仲虺為湯左相。與滕爭長，薛實先封；佐漢登台，因而胙土。河東冠族，代不乏賢。五代祖道衡，隋吏部侍郎、內史侍郎。隋文帝創造霸圖，發揮綸翰，變當時之文體。高祖收，皇朝行台金部員外、天策府學士。我太祖之經綸王業，專掌詔檄，擅經國之詞宗。凡所事業，著於史傳。曾祖元超，皇朝戶部尚書、中書令、汾陽縣開國男。丹青景化，金玉王度，訏謨載於盟府，故事留於台閣。祖毅，皇朝鄜州洛交縣令、太子舍人。父儒童，皇朝京兆府醴泉縣丞，贈梁州都督。潛德養蒙，晦明藏用，位不充量，道屈安卑。武子之德在人，太邱之德益茂。府君諱舒，字仲和，醴泉府君之長子也。元和誕靈，純粹時秀，覃訏有異，敏惠夙成。聞《詩》、《禮》之義方，深仁明之正性；讀書知王霸大體，覽史慕名臣高節。脫略細務，經濟遠圖，銓衡賞擢，年十九授華州司士參軍。從累考也，轉相州司法參軍，又遷岐州司功參軍。鄴郡舊都，扶風左輔掾曹之選，必行才地。以儒學飭吏，以明察蒞官，筮仕之初有令名。再命而偃，不忘循牆之恭；三語故稱，則聞趨府之譽。堆案之下，析滯無虞。天寶初，寰宇昇平，典刑攸敘，帝求端士，以授法官。拜大理寺丞，敬爾繇獄。有郡吏抵犯，議合惟輕，台臣作威，俾令從重。服念累日，至於旬時，苟有動搖，必將頗類。彰書厥狀，實曰：「非辜，初秉直而不移，終忤權而獲罪，貶青州司戶參軍。君子曰：「守法不回，正也；移官無慍，達也。道不可屈，身屈何傷？無何，授金州司馬，遷夷州刺史，舉淹滯、擇廉平也。至德初遷渝州刺史。西通楚道，北控漢中，山鎮縉雲，峽通明月。歌來暮於巴俗，願借留於梁境，昇課最矣。君理行第一，所居必聞，冉季膺政事之科，龔黃獲循良之首。累遷巫，溪二刺史，兼少府監殿中侍禦史。溪洞雜類，蠻夷徼外，緩耳素服，小有底寧。言語之所不通，撫柔之化風靡。寶應初，皇上以四郊多壘，五谿未安，乃拜黔州刺史黔中經略招討官觀察處置鹽鐵選補等大理卿兼禦史中丞。黔中者，《禹貢》荊州之域。秦開武陵郡，其啟土也大，其貨殖也殷，有廩君之土舟，擅寡婦之丹穴。惠化所感，無思不服。昆明者，西夷絕域，開池習戰，漢所未通，遠聞德政，翻然納款。琛贐尤物，來獻於重譯；紫泥寶書，屢榮於手詔。尋加金紫光祿大夫禦史大夫河東郡開國伯，賞茂勳也。十郡土風，百域異俗，輕剽呰窳，奸宄矯虔。示之以威信，興之以禮讓；華風變於夷裔，膏雨浹於殊壤。方將作鎮藩翰，永為長城，天不憖遺，人將安仰？以大曆十年四月二十五日，薨於溪州之公館，春秋六十有八，勤王事也，魏闕將朝，來展韓侯之覲；荊州罷市，深懷叔子之仁。百蠻感動，三軍雨泣。
惟君愷悌之性，始於閨門；忠義之誠，聞於邦國。少有大量，幼而老成，結綬勤王，敬恭朝夕。精識可以應務，明斷可以析疑。每推是心，以接於物。魏其廡下，金盡散人；汜毓室中，衣無常主。而雅好文酒，醉猶溫克，陶然忘機，傲然自得。儻來軒冕，曾不在懷，此則山簡之疏曠、莊周之造道。貴而不驕，謙遜每推於寮友；寬而能恕，喜怒不見於家人。信大雅之保身、中庸之蹈道，況乎負才器以身許國，剖郡符簡易之風。政行於南國者二紀，領藩鎮者十年，凡所條奏，上簡聖心。汝實專征，嚐受元戎之鉞；我惟共理，兼榮副相之印。充國之功宣右地，伏波之式是南邦，遺愛去思，古今一揆。君外祖故中書令、逍遙公韋嗣立，先朝碩德。叔父故陳留郡太守、河南采訪使江童，當代名賢。季弟前吏部侍郎、今宣州刺史宣歙等州觀察使邕，朝之俊茂。既❥隋朝至今，掌綸翰者四葉；天寶之後，膺方麵者三人。中外相門，奕代文學，閥閱之大，莫之與京。夫人京兆韋氏，故工部尚書東都留守虛心之次女。婉淑之德，早映圖史；柔明之姿，動成師範。方保榮於韓樂，奄追悼於潘詩。以永泰二年三月，殂逝巫州官舍，追贈扶風郡夫人，從夫貴也。長子前鄉貢明經安親、次子左金吾衛兵曹安國，早承訓導，皆成器業，才行之美，孝友彰聞，有誌不時，相次淪天。三子永王府參軍安郡，髫稚之歲，執親之喪，致毀而終，人逾所痛。卜雲其吉，列兆先塋，不忘孝也。第二子故梓州射洪縣令杜滔妻，至孝純深，提攜孤幼，江山險阻，扶護言歸。誠孝所通，龜筮協吉，喪事不敢不勉，備物必誠必信。聖恩震悼，贈禮部尚書，賻物三百匹，仍令中使監護，吊祭儀仗，禮優常等。飾終之典，回日月於佳城；詔葬之儀，濡雨露於泉隧。以大曆十一年七月二十日，合祔於萬年縣棲鳳原，禮也。季子太常寺奉禮郎遵誠、協律郎遵誨、太祝遵訓等七人，童丱而孤，孺慕罔極。鬆楸已拱，地邇先君；棣萼前彫，塋連愛子。封之若斧，尚行夫子之規；坎不及泉，自合延陵之禮。餘忝內弟，早荷周旋，傳盛德而備詳，敘高行而無愧。詞曰：
汶水源長，條山連岡。鼎氣發祥，大族其昌。車正仕夏，鈞衡佐湯。贛君法令，內史文章。德厚慶遠，才優道彰。中書政本，綸閤傳芳。時稱茂緒，代濟業祉。學小申韓，藝通墳史。邦有良翰，朝推端士。析滯列曹，申冤大理。三黜無慍，九遷茲始。州縣蹔勞，雲霄則邇。西南重鎮，實倚長城。夷落風燮，蠻陬化行。駐車決遣，攬轡澄清。赤舄命服，朱綸錯衡。霜飛憲簡，露溢戎旌。絕域輸款，殊方獻誠。牙璋既備，介圭方覲。仁則宜壽，天胡不憖？迢帶江山，悲涼旅櫬。震悼宸扆，哀痛藩鎮。詔使護喪，同盟執引。哀哀孝子，煢煢弱允。銘德敘功，庶乎傳信。
所司初稅畝，怨者實多，僉議罪其變法。中尉云：匪躬之故，兩執不同。
周官立法，惟聞薄斂，魯用不供，爰行大桀。皇家布聖敬之明德，貴因循之令典，乃修弛賦之道，不足宜陽之計。什一而稅，億兆以庸，何彼所司，率由非政。不能和彼三事，申物土之宜；而乃鳩於庶，成取怨之道。豈自貉之為制，其於蠆而不若，臨財無苟其曰是乎！於義或妄，未為能也。惟此中尉，會無內省，若利彼社稷，則死生而以之。斁我彝倫，在憲章而莫舍，益之為助，空望於十朋；孚則未終，且成乎一握。獲夷不同於入腹，出否幸從於顛趾。
