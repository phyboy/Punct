華，元宗時官秘書省校書郎，出為桂州刺史參佐。
中丞閤下：公久在西掖，聲華滿路，一昨遷拜中憲，台閣生風。甚善甚善！華竊有所怪，請試言之。何者？華自去冬拜謁，偏承眷顧，幸辱以文章見許，以補袞相期，眾君子聞之當信矣。華頃陪李太仆詣闕廷，公乃謂太仆曰：「任子文辭，可為卓絕，負冤已久，何不奏與太仆丞？」華也不才，皆非所望，然公之相待，何前緊而後慢若是耶？豈華才減於前日，而公之恩遇薄於茲辰？退思服念，良增歎惋耳。況華嚐以三數賦筆奉呈，展手劄云：「足下文格，由來高妙。今所寄者，尤更新奇。公言之次，敢忘推薦？朝廷方以振舉遺滯為務，在中丞今日得非公言之次乎？當公言之次，曾不聞以片言見及，公其意者豈欲棄前日之信乎？華本野人，常思漁釣尋常，杖策歸乎？舊山，非有機心，致斯扣擊。但以今之後進，鹹屬望於公，公其留意焉。不然，後進何望矣？任華頓首。
中丞閤下：仆常以為受人恩不易。何以言之？昔辟陽侯欲與朱建相知，建不與相見。無何，建母喪，家貧，假貣服具，而辟陽侯乃奉百金往裞焉。及辟陽侯遭讒而竟獲哆者，建之力也。共後淮南王以諸呂之故，誅辟陽侯，而建以曾往來，亦受其禍。是知相知之道，乃是禍福存亡之門，固不易耳。仆到京輦，常以孤介自處，終不能結金張之援，過衛霍之廬，苟或見招，輒以辭避，所以然者，以朱建自試。一昨不意，執事猥以文章見知，特於名公大臣，曲垂翦拂，由是以公為知己矣。亦嚐造詣門館，公相待甚厚，談笑怡如，仆由是益知公懿德宏遠，必能永保貞吉，而與人有終始之分。不然，何乃前日輒不自料，而有祈丐於公哉？若道不合，雖以王侯之貴，親禦車相迎，或以千金為壽，仆終不顧，肯策款段崎嶇傍人門庭開強言乎？矧仆所求不多，公乃曰亦不易致，即當分減，然必若易致，則已自致矣，安能煩於公？且凡有濟物之心，必能輟於已，方可以成濟物之道，公乃曰分減，豈輟已之義哉？況自蒙見許，已經旬日，客舍傾聽，寂寞無聲，公豈事繁遺忘耶？當不至遺忘，以為間事耶？今明公位高望重，又居四方之地，若輕於信而薄於義，則四方無所取，惟公留意耳。任華頓首。
大夫閤下：昔侯嬴邀信陵君車騎過屠門，而信陵為之執綏，此豈辱公子耶？乃所以成公子名耳。王生命廷尉結襪，廷尉俯僂從命無難色，此豈辱廷尉耶？亦以成廷尉之名耳。仆所邀明公枉車過陋巷者，豈徒欲成君之名而已哉？竊見天下有識之士，品藻當世人物，或以君之才望，美則美也，猶有所闕焉。其所闕者，在於恃才傲物耳。仆感君國士之遇，故以國士報君。其所以報者，欲澆君恃才傲物之過，而補君之闕。宜其允迪忠告，惠然來思。而乃躊躕數日不我顧，意者恥從賣醪博徒遊者乎？觀君似欲以富貴驕仆，乃不知仆欲以貧賤驕君，君何見之晚耶？抑又聞昔有躄者，恥為平原君家美人所笑，乃詣平原君請笑者頭，平原君雖許之，終所不忍。居無何，賓客別去過半，平原君怪之。有一客對曰：「以君不殺笑躄者，用君為愛色而賤士。」平原君大驚悔過，即日斬美人頭，造躄者門謝焉，賓客由是複來。今君猶惜馬蹄不顧我，況有請美人頭者，豈複得哉？仆亦恐君之門客於是乎解體。仆解體者也，請從此辭。任華頓首。
逸人姓任名華，是曾作芸省校書郎者，輒敢長揖，俾三尺之童奉箋於禦史大夫嚴公麾下：仆隱居岩壑，積有歲年，銷宦情於浮雲，擲世事於流水。今者輟魚釣，詣旌麾，非求榮，非求利，非求名，非求媚，是將觀府仰，察淺深。何也？公若帶驕貴之色，移夙昔之眷，自謂威足淩物，不能禮接於人，則公之淺深，於是見矣。公若務於招延，不隔卑賤，念半麵之曩日，迥親眼於片時，則公之厚德，未易量也。惟執事少留意焉。且君子成人之美，仆忝士君子之末，豈不敢成公之美事乎？是將投公藥石之言，療公膏肓之疾，未知雅意欲聞之乎？必欲聞之，則當先之以卑辭，申之以喜色，則膏肓之疾，不勞扁鵲而自愈矣。公其善聽之，何者？當今天下有譏諫之士，鹹皆不減於先侍郎矣，然失在於倨，闕在於怒。且《易》曰：「謙謙君子，卑以自牧。」《論語》曰：「君子之道，忠恕而已矣。」公之頃者，似不務此道，非恐乖於君屯，亦應招怒於時人。禍患之機，怨讎之府，豈在利劍相擊、拔戟相撞？其亦在於辭色相幹、拜揖失節。則潘安仁以孫季獲罪，嵇叔夜為鍾會所圖，古來此類，蓋非一也。公所明知之，又安可不以為深誡乎？必能遇士則誡於倨，撫下則宏以恕，是可以長守富貴而無憂危矣！成人之美，在此而已矣，念之哉！任華一野客耳，用華言亦唯命，不用華言亦唯命，明日當拂衣而去矣，不知其他。
華州、汝州，兩京股肱郡也。朝廷以股肱之郡，非有股肱之才者，則不可造次任焉。是以命華州牧兼禦史中丞李公，亟乘轅於汝。所以輟於華而急於汝者何？蓋由華已致理，而汝久缺人。久缺者何？不易其遷故也。然則州有兵而刺史為之使，使不可以獨理，爰命前監察禦史李公為之副。清泗上朝周之路，絕漢東封汝之心，屹然長城，蕃我王室，亦在副貳之力也。且禦史仲兄金吾將軍，嚐處中司之雄職，鎮於上洛之要地，招我於芸閣之上，假我以柏台之榮，與華甚厚，同於骨肉。華見侍禦，如見金吾。方將遠別，值餘有犬馬之疾，不遂摧酒灞岸，賦詩河梁，魂清暮雲，心折秋草而已矣。汝潁自古頗多奇士，荀陳令族，豈無子孫？君其善待之，無忘推遷。至如公堂閑坐，對三十六峰，或青雲半收，或新月初掛，當有佳句，時時寄來。
太子舍人王良輔，時人睹之，呼為玉人；我心重之，有如瓊枝。今隴西公，即舍人譚公之親也。公尤哀而憐之，情義同於長兄，禮秩優於諸弟。夫如是，豈得為萬里之別乎？蓋以舍人急於倚門之期，切以趨庭之戀。若之何？因留之贈言。贈言伊何？莫過於勤孝。立身伊何？莫過於守正而已。秋天壓溟海，白波走洞庭。後期何日？悵惘猿聲。
自武陵守擁旄分閫，有唐已來，李公一人而已。自非忠義特達，有文武才略者，曷以致茲？公以黔巫之地，西控微、瀘、彭、濮，東接桂林、象郡，北漸巴峽，南馳滄溟，蓋蠻夷獷俗，罕遵聲教，必藉於幕畫而詳延祖生，豈伊異人？即我府主隴西公之嘉客也。方將表於金闕而加之鐵冠，適會有黔中之命，相繼而至。夫天下之寶，當與天下共之，況黔中、桂林，兄弟之國，又何閒然哉？俾朝廷知黔中得人，與桂林得人何異，出餞何許？舜亭峨峨，憑檻窺黿鼉之窟，酹酒滴魚龍之背。金石絲竹，雖有秦聲；青山白雲，恨非吾土。華承命制序，因贈以言。不慮吾子以忠貞為本，又當指蹤不選地，感恩不顧身死。見賢良則引而薦之，勿憚勿疑；見仇怨則報之以德，勿瑕勿疵。吾常以此為終身之寶，今以終身之寶贈君，以為何如也？
吾見驥子齠齔之時，愛其神清，知其才清，今果爾也。頃漂淪荊楚，既孤且貧，求食於誰？托身於誰？四海茫茫，未獲所寄。及遇我隴西公，獲所寄矣。公以故人之子，憐而收之，去溝壑而寄乎南山，罷轉蓬而蔭於桃李。君子曰：「隴西公在，正字為不孤已。」今離叔父頗久，蹔歸阮家之巷，感知已厚恩，尋赴李膺之門。華與臨別，撫其背曰：「高門積慶，無忘乎聿修厥德！大名難繼，宜其自彊不息！念哉！
昔者黃帝生於壽邱，文王生於岐陽，數千年間，以為盛美。況我明主感龍而生，如鳳之鳴，黃河為之清，率土為之寧，豈壽邱、岐陽足雲哉？是以四方牧守，鹹獻方物，用賀南山之壽，長居北極之尊。今此邦使乎，誰膺慎擇？則司馬溫盧其人也。盧相門子，溫其如玉，五德備焉；堅其如金，百煉成焉。既出車彭彭，群公追餞於北郭草草亭。巃嵸群峰，疊出青石；逶迤秋水，下藏碧沙。對此為別，飲酒而已。
大丈夫其誰不有四方志？則僕與宗袞，二年之間，會而離，離而會，經途所亙，凡三萬里。何以言之？去年春會於京師，是時僕如桂林，袞如滑台。今年秋，乃不期而會於桂林。居無何，又歸滑台，王事故也。舟車往返，豈止三萬里乎？人生幾何，而倏聚忽散，遼敻若此，抑知已難遇，亦復何辭？歲十有一月，二三子出餞於野。霜天如掃，低向朱崖，加以尖山萬里，平地卓立，黑是鐵色，銳如筆鋒。複有陽江、桂江，略軍城而南走，噴入滄海，橫浸三山。則中朝群公，豈知遐荒之外，有如是山水？山水既爾，人亦其然。袞乎對此，與我分手，忘我尚可，豈得忘此山水哉！
桂林，秦所置郡也，南臨天池。東枕滄溟，西馳牂牁，北走洞庭，地方三千里，帶甲數萬卒，實五府一都會矣。連帥之任，朝廷難其人。往年命禦史中丞張公，公號為稱職，去年又命我以佐之。初張公受命之日，以為五嶺荒服，不同於他邦；百蠻獷俗，不可以獨理。乃薦武功蘇汗，自秘書省校書郎除金吾掾攝監察禦史以佐焉。汗在幕中，多所匡輔。洎張公家艱去職，汗統其留務，凜其正色，操持紀綱，而十州之地晏如也。洎我公至止，觀其跡而美其政，將表請焉。汗辭以久辭墳墓，不見兄弟已六年，願得生入武關，一到闕下足矣。公從之，或筵於西堂，或樽於東樓，或饌於亭皋，凡飲餞之盛，未有若此之綢繆者也。且予有善，公為揚之；予有功，公為敘之；予有患，公為排之；予有屈，公為伸之，亦何異脫騏驥於鹽車、擲秋鷹於天畔？乃騰騁難料，擊搏在即，亦足以快意矣。且爾兄吾兄也，爾身吾身也，雖萬里為別，何別之哉？雖然，不能不愴恨，儻見二相國，當為深陳江嶺安危之體焉。料子必見潘庶子，因登高把酒，南望千峰，白雲離披，橫在山畔，與我疇昔所見，豈有異乎？由是益令人思北歸。
士莫不伸於知已，屈於不知已。頃姜生以調集不偶，薄言東歸，乃告辭於吏部徐公。公素知其才，惜其去，竟不與之別。無何，授宣城掾，得不謂少伸於知已乎？秋天晚晴，碧色如掃，橫度一鳥，時時行雲，益令姜生有懷吳會，況還家有循孩之慶，趨府有牒辟之命哉？僕與斯人，曾未覯止，其友人姜正範與余善，邀余序之。範誠以我筆家流，則不知姜意以為何如也？
宗室後進有以學術辭藻著稱者，彝也。少好學，通九流百家之言，善屬文，頗有大節。去年制舉不捷。無何，以書曆抵二相國，論安邊術，由是召試西掖。凡數十百人，彝與莊若訥、高郢同入高等。何垂翅於制舉，而奮翼於西掖哉？蓋道之屈伸，命之通塞，各有時也。執政以彝大人在蜀，故授新都以榮之。彝豈不欲高步台者，時時與朝廷群公談笑？所以俯就遠縣，蓋為大人屈耳。秦雲滿天，倏聚忽散，與子分飛亦爾也。古人別遠，貴於贈言。子昔為什邡令，蓋鳴琴不下堂而理，今領新都，則異於彼焉。蓋以廬井灰於焚爇之後，庶瘡於刀箭之末，樹立存育，洪惟艱哉！況奔衝填湊，晝夜風雨，誅求供應，旬晦山嶽。其親庶務，則宜戴星而出，戴星而入焉；其接賓客，則宜一沐三起，一飯三吐焉。此朋友之望也。如月照雪峰，花飛錦江，當有新詩時時複寄來，念之哉李生！
吾嚐以忠孝禮義清慎，此六者士君子立身從政之道，而兼之者稀，涪城兼之矣。何以知之？嚐糾餘郡，又宰吾邑，每升其堂，以觀其政。況不以編戶遇我，而以國士待我，情願交深，貫於金石。自我不見，於茲五年。長安相逢，如自天落，而喜可知也。公以時命未偶，駕言於歸。南山岩岩，分我鄉之南北；秦雲日暮，類吾徒之聚散。況公之仲兄季弟，與餘為忘年友。涪水春風，巴山秋月，靡遊不同，久阻山陽之歡，又此河梁之別，二事交戰，祗醉我心。今紫微郎常公，朝廷之詞伯，而公之舊也。君其請賦一詿，以大誇西蜀父老矣。
一昨渭北節度工部尚書臧公表薦辛嶼尉洛郊，蓋知嶼事親以孝聞，與朋友以信聞，於吏道以幹聞。不然，非所聞也。秋七月，將之官，乃胥命於此寺後庭，蓋所以破臨歧之妄想，銷操袂之煩惱也。僧院少客，蒼苔滿地，終南曉晴，洗然黛色，日暮飲罷，鍾聲傍山。贈言曰：「子之叔父以清白著稱，曆踐台省，官至二千石。子其克己自勵，無墜叔父之風。
平西原之歲，隴西李審自湘東來。才甚清，氣甚和，節甚奇，心甚高，仆是以恨相知晚也。秋九月，又言歸於湘東，眾君子出餞於北郭。碧峰巉巉，出於柏梢，有如虎牙，夾天而立。加以白日欲落，掛在岩半，橫照灘水，月帶微明。操袂於茲，揮袂於茲，恨無昆山片玉以相贈，贈君桂林之一枝。審再拜曰：「幸甚！
籲嗟乎！蒼梧之片雲，或隨風而東，或隨風而西。片雲既如是，孤客亦如是。昨日李生言歸湘東，今日李生將赴南海，昨日今日，豈有二李生乎？亦猶前日蘇秦，與今日蘇秦不殊耳。所以然者何耶，蓋乘流則進，見機而作，明有誌於四方，非凝滯於一途。其中或有不得已之事，亦不怪有也。昔孔某嚐為東西南北之人，張儀亦為燕趙齊楚之客，其已乎？滄波遠天，混和暮色，孤舟一去，曷日而旋歸哉？
南嶽有大比邱，其名曰道標。性聰惠穎悟，通於禪門，精於律儀，善於說法，該於儒術。是以禪師伯之，律師仰之，法師宗之，儒流服之。自登戒壇，凡四十餘夏，致弟子彌漫於江嶺間，不下萬二千人。不然，安得前後連率，新舊嶽牧，莫不響風稽首焉？屬我中司隴西公方崇東流之法，化南越之俗，是以惠然杖錫，而公待之禮敬甚厚。前隴西公曰：「《維摩經》不云乎？法無往來，常不住故。《金剛經》不云乎？‘應無所住，而生其心。’每念雙林樹下，將歸乎湘東郡；又憶王舍城中，當詣於漢北闕。」公難違其意，悵然久之，乃命幕中樂安任華為之序。序云：彼上人者，甚為稀有。方以般若為舟，而浮於洞庭；以大乘為車，而遊於京師。皇帝深信釋氏，必將延入內殿，問以秘藏，豈唯將相得歸依之地，王侯發回向之心而已乎？王疑曰：「如吾言焉。」
圖書所載名山，如天台者鮮矣，故老萊遊於斯，應真遊於斯。虔上人亦遊於斯，老萊崇於孝者也，應真崇於道者也，二公之美，上人兼而有焉。上人緇侶之澄肇，詞場之沈謝，讀盡貝葉，能了於空，淨如蓮花，不著於水。不然，安得眾君子禮敬若是焉？言歸膝下，則孝名為戒；將遊物外，而朗詠長川。豈徒蔭長鬆以隱身，承瀑布以洗足？是將采掇靈藥，搜訪仙經，歸獻北堂，永同西母也。鏡湖秋月，當見色空；稽山片雲，能引詩興；剡溪白鳥，知爾無機；雲門疏鍾，訝君來暮，豈不謂然耶？今朝贈別桂林花，洞庭白煙濕袈裟，上人與君各在天一涯。
此邦詞客往來，亦雲多矣。其有論詩則為詩人，對酒則為酒徒，如魏秀才元稹者，不可多得。況爾兄殿中侍禦史萬成吾友，將為遠別，豈同他人？江亭暮天，勿辭一醉，醉後解纜，則月照滄海，猿啼碧山，其奈爾何？
今年東都秀才登第者，凡十數人，隴西李玕為之稱首。且宗伯方以拔淹滯、湣勤舊為務，而玕則年甫二十餘，豈張公意耶？其如考舊文則上等，試文策又上等，欲以年少棄，可乎？不可也。朝廷由是翕然，謂張公之用心也，周選才也，當不膠柱於一途耳。夏五月，李玕將歸於鄭。我中司李公，惜明晨東郊之別，成此夜西園之會。桐葉滴其疏雨，竹枝鳴其夕風，夜酒既醉，俾我小為之序。
我本師說教，務存饒益，會因啟聖，方有激揚，則大梵懷湣念之心，如來演神妙之句。使無願不滿，有求則隨，故此輕標之，為其品題矣。夫大自在者天之王，陁羅尼者咒之目，蓋以憑神咒威力，同天王自在。且咒有八首，除八難也；經惟一軸，明一乘也。若聽受講誦，若書寫帶持，即是金剛之身，便作如來之眼。是知煩惱大海，本從妄想中生；業障高山，亦因覺悟而破。則頸邊瓔珞，衣中寶珠，未足比其珍矣。懿夫能摧他敵，不假韓信之登壇；能致甘雨，乃同傅說之作相，此則有功於國矣。至若火坑成水，刀刃為塵，毒龍生慈，夜義作禮，此則有功於人矣。及乎泥黎自苦，阿旁驚怪，人便生於天上，塔猶在於城南，此則有功於鬼矣。非我有九十九億那由他諸佛同心同德，安樂天人，曷致於此矣？粵有雅和尚者，誕生中土，如從西域而來；不讀外書，隻說東流之法。丙午歲，訪餘於景城西岩之蘭若，從容曰：「此咒有不可思議之力，竟無序述，謂之何哉？華答曰：「唯然和尚，謹聞命矣。」將欲無垢之咒可驗，淨居之言足徵，豈獨施於信者？亦將悟彼疑者。若可信而不信，不應疑而疑，則三途之中，不出入此輩。略述少言耳，亦乃勉旃諸仁。
離一切相，修諸善法，夫如是，乃得菩薩心。心所感者為應，夫如是，乃膺多福。道無上者歸極，感罔極者報親，在心佛在相。唯心與相，唇齒相依，二事同源，百行宗孝。蔣氏兄弟，惟孝也哉！前殿中侍禦史蔣煉，煉弟前右拾遺鎮，鎮弟前無錫尉鏑，鏑弟前千牛鏠，鏠弟前協律郎錡等，泣血三年，哀過乎？禮，願西方上聖，永福先人。故尚書左丞贈太常卿汝南侯大祥敬畫妙法蓮華變一鋪惟此經開佛知見。授聲聞記，如來秘藏，菩薩上緣。始發乎煉也伯仲之心，見乎法如來大士之相，終成乎太常無餘之度。孝矣哉！太常盛德公才，師訓天下，朝廷遂謙衝之德，後生興祿士之歎。邦國殄瘁，元元安仰？華太常故吏也，侍禦以華情之拳拳，見示經變，泣對靈相，祗感遺仁。侍禦女弟潤州長史京兆王宙妻，次前信州刺史高陽齊<曾羽>妻，季前拾遺東海徐妻，哀禮兼極，此道也古所難，況衰俗乎？敬為讚曰：
大孝尊親，其次用勞，其次用力。蔣氏之子，三者備極，誠哉孝德！匱竭精素，哀空上慈，用繢靈相。光儀既備，景福隨之，並無衡量。
