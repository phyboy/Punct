及字至之，河南洛陽人。天寶末以道舉高第，補華陰尉。代宗立，以左拾遺召，遷禮部員外郎，曆濠、舒二州刺史，加檢校司封郎中，徙常州刺史。卒年五十三，諡曰憲。著有毗陵集。
老氏稱吾所以有大患者，為吾有身。大哉聖人之知微乎！夫生者，一氣之暫聚耳，有天地之和、自然之力，以運其行止，節其夭壽，非智力之所能扶明矣。而舉世矻矻，莫不保持形骸，謂為已有，特執迷妄，往而不返。小者攘禮樂、竊忠信以賈譽，大者盜天地之權，至於忘身。道德之衰，皆此物也。餘生於浮而長於妄，汩沒當世，與群動俱，智不能逃形於名聲之畺鎖、脫屣於冠冕之籠檻。及其世界顛倒，萬物反覆，始返照收視，以觀身世，然後知一生之患假合，豈直芻狗土苴。勢焰聚沫而已？則我之身也，與百憂偕長，況重險之中乎？思欲衝三清，出五濁，乘淩虛極，與造物者為伍，莫有由矣。嚐中夜夢飛昇太空，若有以名跡見誚者。覺而自失，乃為賦以狀遠遊，且旌悟道之晚也。其詞曰：
仰太素兮，觀元精之煙煴；孰官司乎物物兮，得流形而為人？太皞遺吾八卦，藏天地於文字；黼而黻之，為聖為智。裦衣之徒相與擊建鼓而揭日月兮，奔孝慈而走仁義；其弊也古是而今非，身賤而名貴。驂驔馺還兮，道路屯雲而奔波；絢煥翏轕兮，玉帛鍾鼓之駢羅。霍兮心懸天地而火馳，蒼黃兮得未終也而失已。繼之百骸與日月並走，五藏與哀樂交戰；羲和未及弭轡，榮枯紛而萬變。何生涯之侘傺兮，蹇吾降此中州？憑世道以上下若涉水而迷津兮，與吹萬同其波流；況世緒坱軋兮，如棼絲之相樛。見辰極之低昂兮，知杞人之殷憂；顧兔呀以蝕月兮，天地閉而雲愁。鳳凰焚其故巢兮，繞舊國以失儔；埃盍翁以上薄兮，虞羅紛其四周。吾始未知夫六合湫隘之若此，孰與吾兮遠遊？豈無太清之路兮，夫何漫漫而迢遞？望帝鄉之低徊兮，微白雲之與偕逝。澄予神於遙夜，與顥氣期於無垠。真境沕穆以傍感，精誠薰然而來親；乘夢以奮飛，博至靈以上賓。望見碧落，天地如掌；洞開八門，別有萬象。亭亭物外，乘化直上；身世雙遣，獨與道往。其往也，泛兮若遊魚振鱗而泳清川，冏兮若翔雁得順風而緣秋天。忽不知予誰之身？夫何為者？深（本集作冞）入空界，七曜在下。問予津於混茫兮，蹇徜徉以延佇。若有人兮縹緲，指人間以唁子；曰鳳兮鳳兮，何德之暌？天固桎若以禮義，梏若以機事；盍支離其德，而超乎物累？使逸翮可得而籠樊兮，孰雲夫吾毛之自異？天運地載，剛柔生焉。千變萬化，如環無端；彼興廢與往復，同大壑之波瀾。將令歸根，明徵其源；則吾與若皆幻也，又奚睢盱於其間？幻未始有封，物未始有疆。成則虧，進則傷；無汩而和，無易而方。山立其中央，善汝行，密汝藏，道將自光。吾在大羅之上，元都之所；乾坤為家，日月為宇；噓吸元氣，大虛之下，（音戶）尚一乃心，忽謂道阻；遊乎無窮，吾顧見汝。奉真告以自省兮，五情惄其增熱。哀攀龍之無階兮，思過天之曷月？未知去下方幾萬億兮，退將返遵吾歸轍。修玉虛以下降，濟銀漢以中歇。憑東井以俯視，識故國之城闕；千門萬戶，遙如蟻穴。百川綺分，五嶽羅列；覓舊山與喬木，才依希而明滅。見伊川大道，鞠為戎狄；曆陽故人，半作魚鱉。曩之奔命於市朝者，如紛紜飛馳，囁囁嗤嗤；敝躃蹁躚，肖翹陸離。若蟣虱之聚壞絮、蜘蛛之乘遊絲。吾乃今日識群動之變態兮，莞然倚長空而{}之。亦既自得，周覽未畢；惕焉形開，萬象如失。群有儼以偕作，百慮繽其來歸；乃夙昔之人寰，始故時之喧卑。向之俯仰忻戚，無非妄者，然後知我之生也，與妄皆生。邪氣乘之，萬緣合並；為憂為患，為虧為盈。彼君子方碌碌然自以為覺，猶飾妄以賈名。安知聖人不以世界為重狴，死生為大夢？視變化與品類，亦猶神交飛動。與遺物以顧身兮，悟生浮而質陋；以一氣之倏忽，與萬化而紛糅；自視俄（本集作<羽戈>）然，寄形宇宙。尚何能濡首於榮辱之境，甘心於哀樂之圃？鷦鷯於飛，載翩載翻，君子至止。棲息化元，獨立道樞怡，神肧渾，萬物轉薄，吾真長存。止水不波，浮雲無根；與時盈虛，委質乾坤。倚伏相軋，吉凶同源；物各自爾，予欲無言。優哉遊哉！聊以窮年。
昔漢光武收河北之年，馳馬將進，滹沱在前；為敵所迫，當冰不堅。及軍裝隱轔以登岸，殺氣崢嶸而塞川；意者欲定神器於茲日，彰聖人之動天。若非使不道者喪、有德者王，則水不能以造次而結，冰不能以斯須而壯；變浩浩之流，為峨峨之狀。擁高旌以進，雷長轂以上；及企路以全軍，又迎風而破浪。於時進隔關於長津，顧邀遮其後塵。患勢莫之敵，沒不可振；求一徑而莫遂，惟群臣之不親。賴王霸至誠之力，協光武至聖之德；人從悅已之詐，天讚勤王之直。故得舟楫不設，衣裳不濡；避地以往，乘冰以趨。一水之上，兩軍相殊。使後人視水則有，求冰則無；望飛塵而惆悵，對寒流而踟躕。由是知天人之合發，與神祇而相符。不然，則何以延十二之祚，總四七之輔；滅新室流毒之日，作漢氏中興之主？受命之瑞也，亦何異元女降於軒轅，白魚躍於周武？燕趙之間，清流瀰瀰；高風以遠，遺躅於是。
唐興百三十有八載，皇帝在宥，天下鑄五兵為農器，棲萬姓於壽域，道證德洽，神人以和。春正月，塚臣上將、卿士庶尹，洎三老五更、公侯伯子男，相與揭厲皇猷，請增明號。上撝謙而未許也，僉曰：「陛下孝達神明，道超先產，以德則符廣運，以時則復大樸，以功則保定丕業，格於上下，而尊稱猶淺，鴻名未光，億兆之心何戴？神祇之望何塞？」天子南響而讓者九，不得已而俞之，乃命有司，具昭告之禮。二月乙酉，備法駕，朝太清宮，敕宮神以灑掃，詔月將使警蹕。雲動天旋，至於靈壇，報功乎三清，祈褫乎上元。景戌，享太廟，用明水越席、玉豆彫篹之禮。焫蕭以合薌，灌鬯以報魄，神休擁而萬靈接，精意陳而六幽感。丁亥，朝群臣於蓬萊前殿。於是四方人大和會，命太尉班五瑞，合六樂，遂展禮奉策，虔受大號，曰開元天地大寶聖文神武證道孝德皇帝。是日也，解商野之三網，受塗山之萬玉，大赦天下，與人更始。協時月，同度量，讚俊傑，書雲物，恤高年，禮大祇，接天瑞，受地釐，撫柔萬邦，存省其安危。遂迎日推筴，布慶行賜，扇薰風，調元氣，拓千歲之大統，操三皇之遺珠，垂其衣裳，與天地合符。樂遍禮崇，乘輿乃入，然後屏椒房而徹黃屋，徜徉乎大庭氏之館。泊兮凝神，怳兮存真，想洪崖廣成之倫，披霓裳而下鳳闕，蹁躚左右，上千萬壽。凡遭逢昌運，沐浴聖涯，而不能頌烝人、賦江漢，吉甫、仍叔之罪也。臣敢有二事，乃作頌曰：
穆穆宮，敷時繹思。天有成命，孝孫受之。鋪衍下土，報功神祇。我瑞如山，我福孔夷。聖敬攸感，上元豈私？誕受鴻名，載揚緝熙。風動雲行，雨飛露垂。昆蟲昭蘇，草木阜滋。恭已南面，無為之師。柏皇尊盧，萬代一時。昭假遲遲，上帝是祇。永錫多祜，萬壽無期。
按《晉陽秋》，阮公諱籍，字嗣宗，陳留尉氏人也。夫雲蒸於山，不擇時而出，故公以全德生於衰世。於時中州多故，大道浸❥缺於用者知膏火自鑠，逃於累者懼木雁兩傷。公由是內張道機，外隳天彀，土梗聖智，比糠軒冕。遂登廣武以覽古，望梁台而寓詞，埋照於竹林，放神於蓬池，德充也爾。其興懷昔遊，故為東平相；怡情善釀，故受步兵校尉。弛張蘧甯之際，出處夷惠之表，否泰莫得介於靈府，名實不足汨其衝氣。螭蟠龍臥，與道偕隱，所以沈吟志全，慷慨神王，獨立長嘯，遺榮此臺。當其寓興也，蓋將豪視泰山，囊括浩氣，頹然自得，與造化者為友。故卷其用而懷之，世莫得而窺也。其外物所感，則寄之翰墨焉。謂道莫至於專氣抱一，於是著《釋老論》；哀莫大於矯時死名，於是有《吊比干文》；情動於中而形於言，賦《詠懷詩》；問道蘇門，笑而不答，作《大人先生傳》。歲在元黓，余登大梁之墟。墟中之人方誦公遺塵，歎元風蕪沒，議樂石以旌朽壤。余采其故事之存於糟粕者，勒而為《嘯臺頌》。頌曰：
天下多故，賢人穀恥。隱於沈飲，以俟傾否。越禮逃用，晦德忘已。不知我者，為我狂且。長嘯懷人，詠古著書。感時而慟，非必窮途。沔彼汴水，東流無返。跡是人非，荒臺可踐。升高延佇，想見青眼。道烏乎在？日逝日遠。（一本作「五運相錯，三徵交戾。天地之氣，有時而閉。居子迷陽，亦既懸解。萬象離境，一杯韜世。大辯不言，至清無徒。泠然長嘯，味道之樞。神和天倪，跡寄窮途。物我兩忘，獨與化俱。湯湯汴河，東流不返。之子已往，德音日遠。荒台未傾，嘉樹勿翦。升高延佇，思見青眼。山有萊，隰有薇。逝者不作，吾誰與歸？望古刻石，永昭清徽。」）
敕吐蕃讚普外甥；朕共讚普，代為與國。自我元宗至道大明孝皇帝與生讚普和親結好，將六十年。仰思當時之約，豈為一朝之故？實欲相恤災患，永同休戚，使代代子孫，為兄弟甥舅，如手足之相衛、辱齒之相依。自爾便息戍罷兵，二境無征戰之苦，金玉綺繡，問遺往來，道路相望，歡好不絕，讚普寧忘之乎？自我國家有安祿山、史思明之難，朕謂言讚普必有恤鄰救患之意，豈知乘我之，恣其侵軼，煞略河湟之人，爭奪汧隴之地？又與朕叛臣仆固懷恩共扇誘回紇等諸蕃，同惡相濟，犯我都邑，三年之間，三至城下。此實讚普苟窺分寸之利，自棄一家之信，不念婚姻之好，忍絕甥舅之歡，累代親鄰，一朝並棄。有目有耳者，皆為讚普羞之。夫以小國伐大國，且勞師襲遠，而助叛臣，有是三者，神宜悔怒。果然懷恩自斃，回紇來降，羌渾諸蕃，內難外散，天實有眼，心可負乎？朕頃以背盟不祥，絕親不義，寧人負我，我不負人，所以含垢數年，未忍致討。既不得已，方思用師，正欲悉天下精兵，長驅西向，吊人問罪，然後凱旋，上以雪宗廟之讎恥，下以釋將士之憤怒。自料以德征暴，以大攻小，以信討詐，以義伐不義，當如沸湯沃雪、猛火焚枯，人神同力，何往不濟？籌議之次，適會彼國使來，雲願修前好，復如舊日。覽書見意，良和憮然，欲不許則人來歸我，欲許則信不可恃。是以遣御史中丞楊濟往諭朕意，且探誠款。九月，濟與彼國宰相某乙等同到，得所寄書，然後知事皆由衷，言無虛謬。再披來旨，朕甚嘉之。何者？自非聖哲，人誰無過？過而能改，亦古人之所善。追思六十年之舅甥，有先祖、先讚普之誓約，言在史冊，信結天地，豈以小不忍而隳大體，使百姓疲於甲兵，兩主遂為仇讎？貳過遷怒，朕所不取，敬依來請，彼此結和，而今而後，不復念惡。已令內外屯戍，罷柝解嚴，凡我二國，洗瑕遷善。經略封疆，素有分地，各守土宇，爾無有侵，永為親好，復如開元中故事。昊天上帝，山川鬼神，實聞朕言，無謂不信。冬寒，讚普外甥比平安。遣書指不多及。
問：天六地五，經緯斯列；內和外順，禮樂攸興。體也備而後成，履也踐而乃立。厥語則興導諷誦，厥德則祇庸孝友。而大道之行，本無制作；忠信之薄，翻為亂首。終以六君子繇此，振三代之英；四豪士違之嬰五伯之罪。焉往可以還厚反樸？何適可以持盈守成？鬱乎文哉！周監二代。網羅奔放，沿革多端。至若緇布纁裳，夏腒冬雉，弓夭詢於五物，嚌啐正於三命。示惠而加折節，訓恭而置房烝。間問殷聘，搢三挾一，詩懷祝嘏，絲紑屍賓。抗木虞筐，桑匰蒩館，然衤冥總，盎涚瓢齎，苟敬之儀，甫竁之節，此等之物，各為何興？用之安所？舍之何從？經邦之略，焉假設施？別白書之，無或曖昧。
問：聖人握天下之圖，居域中之大，莫不仗群材而康庶績，資多士以牧黎元？夢想傅岩之野，佇思磻溪之上，遂得乘箕入相，就三命而作鹽梅；投餌昇朝，封四履而稱師父。故知英靈間出，千載一賢；皇化軌躅，殊途共貫。我大唐道冠犧軒，功高媧燧，長楚必割，翹木無遺。虛席旌賢，甯衣納善，降賢良之制，下徵辟之書。子等並藏器待時，懸標俟扣，深識宰相之體，妙達經邦之術。欲使陰陽調六律，風雨應四時，一百姓之心，平九州之利，餘糧棲畝，外戶不扃，亭障無虞，關河罷戍，漁者虛湍瀨，田者讓肥腴，路不拾遺，市無二價。眷言於此，何道以臻？至如九儀八座之指歸，四師六典之題目，並馭人之大體，撫俗之良規，幸陳名義之端，無致疏遺之對。
問：儒有安身以全德，有殺身以成仁，有徇名以行已，有忘名以救物。雖俱出於儒墨，而用之不同，聖人立言，豈其無操持歟？夫魏顆違命，申生受賜，伍尚赴郢，伍胥如吳，四者孰孝？比幹死之，微去子之，太公投竿，伯夷采薇，四者孰義？石戶竄於海上，伯陽隱於柱睛，范蠡汎舟於越，三者孰潔？今欲考其本末，度長以挈大；較其去就，合異以為同。渴聞貫之之道，辯之之說。
問：黃帝氏以無為為政，垂衣裳而天下順，周人三千其儀，亦克用乂。舜誅四罪，天下鹹服，而成康恭已，刑措不用。致化之本，豈不同源？而文質殊貫，損益相反，以古範今，何去何就？孔子用鉞兩觀，而魯至於道，而宓子賤鳴琴愔愔，單父亦化。寬猛之際，大小不侔，比權量實，其義焉在？敷暢厥旨，敬佇嘉言。
問：傳曰：「其君齋明精潔，則神饗人聽，故明神降之。」夫天地絪縕，衝氣為人，神何由降？明何由出？至於晉崇實沈，崧生申甫，編傳穀城之老，言發魏榆之石。檮杌杜伯，與商周而存亡；黃熊白毛，將晉虢而興敗。是何祥也？根本焉在？二三子賁然來思，宜究乎天人之終始，其悉數以封。
問：大象無體，元功陰騭，雖稟生之類萬殊，而含道之原一致。是以至人垂訓，將以微言，演為真宗，貽厥後學，包括六藝，周流八表。或因事以立言，或寓言以詮意。至如交樂於天，交食於地，不相與為事，不期與為謀，善無所私，惡無所棄，施之於教，何以勸勉？經曰：「不爭善勝，不言善應。」正直如繩，平易如水。」常務斯道，何往不臻？又曰：「善建不拔，善抱不脫，子孫以祭祀不輟。」斯言信矣！昔放勳欽明，光宅天下，人歌擊壤，政葉雍熙。可謂善乎？建抱，善乎？拔脫，宜其帝緒蕃遠，貽厥孫謀，綿綿瓜瓞，邁德垂裕。何丹朱之不嗣，而祭祀輟乎？又天無二日，民無二主，若以天下觀，天下豈有二君乎？夫君為元首，臣為股肱，君無賢臣，誰與共理？粵若舜舉八元，致垂拱之化；漢用三傑，成霸王之業。夏殷之末，任佞去賢，宗社淪亡，為無匡輔。經稱不尚賢者，其旨何也？聖人立教，專氣致柔，故形不欲勞，性不欲竭，深根固蒂，可以常存。則有朝穆肆任，勞逸過度，促齡損性，卻以為然。又有惟靜惟清，守貞守樸。二經之說，何取則焉？又聞善攝生者，動與吉會，武不措爪，兵難容刃。單豹嵓居水飲，身代俱損，壽永色孺，不免噬搏。何衛生之不異，而利害之頓殊？子既洞曉元經，探微索隱，矛盾若此，何以會明？側席虛心，佇聞啟沃。
對：臣聞道之為物，無名無形。蓋聖人酌而用之，推而宏之，取其精以修身，用其粗以救物，從本降跡，散樸為器。於是有可道之道，忘言之言。其大略雖以衝寂為宗，虛極為體，然妙用無聯，故不可致詰。今陛下詰其體，探其宗，豈不欲因言演教，於教奚有？夫長風吹而眾竅號，則大無不動，細無不應。況陛下用大道為風，以鼓群有。臣則吹萬之一音也，敢不唱於眾竅之末？臣謹按天有施，地有利。用天之施，以處其和，謂之交樂。分地之利，以養其正，謂之交食。夫相與生於有為，有為生於有事，有事則謀名存矣。善惡生於公私，公私生於用，用則棄名立矣。然聖人有為不為焉，有事無事焉，有謀不謀焉，有善無善焉，有惡無惡焉。泯善惡於一致，合異同於萬殊，則妙門可存，教父斯在。臣又按《道德經》云：「天網恢恢，疏而不失。」常有司殺者殺之，此不爭善勝之應也。文宣王稱：「天何言哉？四時行焉，百物生焉。」此不言善應之驗也。《周書》云：「無偏無黨，王道蕩蕩。」此正直如繩之效也。經又云：「居善地，心善泉，與善仁，言善信。」 此平易如水之證也。陛下宏其言，挹其道，以為天下式，三十有二載矣。且復推功外名，不有不恃；考言詢事，若衝若缺。詔臣等曰：「常務斯道，曷往不臻？」臣鯫生也，焉知其辨？雖然，有一於此，願陛下守而勿失，與神為一，使神不遠於人，人不遠於天，天人合並，如影響交應，則甚夷之道，焉往而不臻？夫有國者，必善建皇極，善抱至道。道之不存，傾其宗、遷其社之謂拔，桀放南巢，受死牧野是也。極之不建，失其器、亡其國之謂脫，太康去洛汭，幽王敗驪山，厲王流彘是也。至如堯知天曆在躬，故以至公官天下，天下戴之而不辭；知丹朱不肖，又以至公禪天下，天下去之而不怨，可謂邁德矣。其後裔更霸迭王，重之以禦龍唐杜之代祿，可謂垂裕矣。陛下興廢繼絕，立五帝祠，即春秋備其祭典，亦可謂祭祀不輟矣。方之拔脫，臣謂不同。經曰：「不尚賢，使民不爭。」大哉聖人之知微知彰乎！夫尚賢者，國家之所當先。然古先聖人曰：「雖求賢審官，其用未始不無為也。」而聖人能無為於求賢，不能使無為無跡存，則有為者尚之以為利。於是有飾，智以驚愚，修身以明汙，其漸起於一時之名，其弊存乎千載之後。不尚賢者，非謂廢股肱之任、絕匡輔之力也。蓋欲因時致功，功成則遣而遺之；因義立事，事遂則有而無之。無之則跡滅，跡滅則爭息，爭息則於為無為，於事無事。雖八元以翼唐弼虞，三傑之戡秦滅項，其無為無事一也。若夫齊天地，冥萬物，莫大於全真。專氣致柔，全真之本也；惟清惟靜，全真之中也。各然其所然，各可其所可，全真之末也。設教者三合其道，一以貫之。雖逍遙與道養殊途，然性情與力命同轍。苟因其合而較其分，則子產不得不勞於刑政，朝穆不得不逸於肆任。若矯其肆任之性，以徇刑政之端，是續鳧截鶴，虧其全矣。故聖人以大猷御六氣之辨，以大方合二經之旨。明應變無方，立言不一。學者宜忘言以究其體統，不可執言以滯其筌蹄。經不云乎？反者道之動，惟動而常靜。」靜可以取則，權足以合義，義無反經。凡養生者，以本為精，以物為粗，閉其外，慎其內。跡不踐凶危之境，故兵不能容其刃；心不居馮暴之地，故武安得措其爪。苟守其精而遺其粗，故得於內而喪其外。外內無以持其分，則衛生之經悖矣。謂之不異，臣竊異之。至如希微大體，徼妙元鍵，陛下得黃帝之遺珠久矣，雖廣成無所陳其至精，傅說無所用其舟楫。啟沃之問，豈臣及之？有黷睿謀，懼殞越於下。謹對。
臣某言：臣等伏見開府儀同三司魚朝恩奏，舍暉殿及白華亭院內並芝草生者。臣等謹披圖按牒，竊考前誌，蓋王者以道蒞天下，而德及庶物，則有神木靈草，儲祥效異。陛下賢聖恭儉，慈仁愛人，開闡學校，尊教勸德，將以五經，根本庶政，風化斯浹，神人以和，和氣旁感，蒸而為瑞。不然，豈靈芝菌蠢，異處同植，不產他宇，必於宸居，輝輝九葩之蓋，煌煌三秀之質？蓋表陛下之欽明光宅，以人文成化。靈根碩茂，萬葉無疆，神應炳然，天意如答。臣等獲忝朝列，幸睹禎祥，臣無任喜慶之至。
臣等言：臣聞征而無戰者，王者之師也；將而必誅者，《春秋》之義也。臣伏見周智光傲狠頑虐，昏迷猖狡。敢專生殺之威，以慢王度；崇飾奸慝之誌，自幹天誅。陛下謂罪在已躬。視人如子；就言式遏之義，不得已而用師。而將才受鉞，兵未血刃，已鳥元惡之首，載安舊汙之俗。昔漢征黥布，望塵而憂；殷伐鬼方，積年乃克。豈若陛下朝命將帥，夕殲渠魁，制勝神速，從古未有。臣等不勝慶快之至！
臣某等言：臣等伏見河南副元帥行軍司馬太子右庶子兼御史中丞袁傪露布奏，今年五月十七日破石埭城賊方清，並降烏石山賊陳<疒土>等徒黨二萬五千五百人者。臣聞聖人之生，不能使大盜不起，故唐虞之代，時則有三苗之師，奸宄草竊，為患舊矣。山賊方清等，蕞爾狂狡，敢幹天誅，聚椎剽之徒，謂險遠可恃，作為蛇豕，以薦食勾吳，乃有跨據大江、吞噬東土之計。七州之地，人罷耕織，百姓業業，全活無所。陛下方銳誌於偃武，不得已而用兵，乃命將受略，使先勝後戰。故傪等役不再舉，而師有成績，巢窟皆傾，俾無遺類。詿誤之輩，得返故業，汙俗更始，流人汔康。此三代之舉也，非陛下齊聖格天，文思柔遠，豈能底綏盜亂，如此其速？臣等幸睹成功，不勝大慶，臣無任抃躍之至。
臣某等言：臣聞天有春秋冬夏之氣，時也；時有分至啟閉之候，節也。至若寒食上已、端午重陽，或因人崇尚，亦播為風俗。況曆運光啟，聖人降生，固宜紀載震之辰，與八節同號。故元宗生日命曰天長節，肅宗生日命曰天平地成節。並以飲食宴樂，布慶萬方，使賜及同軌，風流異代。陛下纂祖宗純懿，與天地同德，禮樂克修，憲章鹹備。而聖誕之日，未有嘉各，將何以表出震之期，慶流虹之瑞？率土延企，思扇舊風。是以臣等禺禺，不勝大願，願以十月十三日為天興節。其王公士庶，上壽作樂，悉如開元、乾元故事。上以殷薦，崇先天不違之德；下以布澤，錫萬代無疆之休。使鳳鳴河清，實在茲日。臣無任。
臣等言：伏見京兆尹李勉奏，櫟陽縣有醴泉湧出，飲之者痼疾皆愈。臣聞王者澤周庶類，則神降百祥，天地之心，去人不遠。陛下厚德載物，與坤同符，以善利人，如水潤下，故後土獻瑞，湧泉療疾。靈源酌而不竭，沈痼飲而皆痊，勿藥之喜，萬人是賴。仰窺天意，豈不以是彰陛下之德施乎？不然，何眾庶禺禺，強名聖水？彼丹井朱草、白麟赤雁，徒稱太平之瑞，未聞功施於人，方之聖泉，豈逾神異？臣等無任喜慶之至。
臣某等言：伏見今月一日雲物陰晦，太陽當虧不虧者。臣聞殷太戊、宋景公，皆修德立言，而妖變為福。陛下以日月薄蝕，勞謙惕厲，而災不勝德，雲為乖陰，若天降衷，使其謫收不見。《易象》曰：「既憂之，咎不長也。」臣等無任欣戴之至。
臣某等言：臣伏見陳鄭澤潞隴右節度使奏，潞州使院行軍司馬裴政廳事柱上生紫芝草七莖，長子縣厚載鄉生嘉禾兩莖同一穗者。臣聞靈芝嘉禾，太平之瑞。昔在周漢，嚐表休徵，當時福應，疾如影響。今庶政方乂，而二瑞薦臻，是天降殊祥，用彰有德。豈非陛下寶持慈儉，輯柔遠邇，克俾天下和平，當如周漢之盛乎？神祇景貺，實甚昭晰。彼唐叔之獻，與齋房之歌，明德所感，古今同契。臣無任。
臣等言：伏見陛下屢發德音，招延獻納，使左右侍臣，得直言極諫。忠謇者無不聽，狂訐者無不容。又辛丑詔書，詔裴冕、崔渙等十有三人並集賢殿待制，以備詢事考言之問。此五帝之盛德也，而臣以目睹，生則幸矣！然頃者陛下雖容其直，而不用其言。進匭上封者，大抵皆事寢不報，書留不下，但有容諫之名，竟無聽諫之實。遂使諫者稍稍自引，鉗口就列，飽食偷安，相招為祿仕，此忠鯁之士所以竊歎，而臣亦恥之。十室之邑，必有忠信如孔某者，況以朝廷之大、卿大夫之眾。而陛下選受之精與，假令不能如文王之多士、堯舜之比屋，其中豈不有溫故知新，可使懋陳政要，而億則屢中者乎？陛下唯虛存其儀，令條奏不曠，及議政之際，曾不采其一說。堯之疇諮，禹之昌言，豈若是耶？昔堯設謗木於五達之衢，孔子亦曰：「以能問於不能，以多問於寡」，又曰：「某也幸，苟有過，人必知之。」然則多聞闕疑，不恥下問，聖人之心也。臣不勝大願，願陛下試以堯、孔之心為心，日降清問，啟其宏議。不可者罷之，可者議之於朝，與執事者共之，使知之必言，言之必行，行之必公，則君臣無私論。朝廷無私政，天下無私是，陛下以此辨可否於獻替，而建太平之階可也，況國體乎？自師興不息十年矣，萬姓之生產空於杼軸。擁兵者第館亙街陌，奴婢厭酒肉，而貧人羸餓就役，剝膚及髓。長安城中，白晝椎剽，京兆尹不敢詰。加以官亂職廢，將惰卒暴，百揆隳刺，如紛麻沸粥。百姓不敢訴於有司，有司不敢聞於天聽，士庶茹毒飲痛，窮而無告。今其心禺禺，獨恃於麥，麥不登，則易子齩骨，可跂而待。眠於焚薪之上，豈危於此？陛下不以此時軫薄冰朽索之念，勵精更始，思所以救之之術，忍令宗廟有累卵之危，萬姓悼心而失圖，臣實懼焉。去歲十二月丁巳，夜中星隕如雨。昨者清明降霜，三月苦熱。寒暑氣候，錯繆顛倒，沴莫大焉，豈下淩上替，怨讟之氣焰以取之耶？不然，天意之丁寧譴誡，以此儆陛下。宜反躬罪已，旁求賢良者而師友之，黜棄貪佞不肖而竊位者，下哀痛之詔，去天下所疾苦，廢無用之官，罷不急之費，禁止暴兵，節用愛人，罔使宦官亂國政，佞言敗厥度，兢兢乾乾，以徼福於上下，必能使天誠感而神心慶，反妖災以為和氣。彼太戊桑穀，宋景熒惑，焉足為陛下道哉？臣一昨陳奏，請減江淮、山南等諸道兵馬，以贍國用。陛下初不以臣言為愚妄，許即施行，然及今竟未有沛然之詔，臣竊遲之。今天下唯朔方、隴西有吐蕃、仆固之虞，邠涇、鳳翔等兵，足當之矣。自此而往，東洎海南至番禺，西盡巴蜀，萬里無鼠竊之盜，已積歲矣，而兵不為之解。傾天下之貨，竭天下之穀，以給不用之軍，而為無端之費，臣不知其故。假令居安思危，用備不虞，自可於阨要之地，少置屯禦餘悉休之，以其糧儲扉屨之資，充疲人貢賦，歲可減國賦之半。陛下豈遲疑於改作，逡巡於舊貫，使大議有所壅，而率土之患，日甚一日？是益其弊而厚其疾也，臣竊惑焉。夫療廱者，必決之使潰。今兵之為患猶癰也，不以漸戢之，其害滋大。大而圖之，必力倍而功寡，豈《周易》「不俟終日」之義與？伏惟圖其始而要其終，天下幸甚！臣無任懇款之至。
草土臣某言：臣昨以哀瘵愚懇，昧死上陳，冀回日月之光，曲念螻蟻之誌。伏奉丁酉詔，未蒙矜允。捧讀聖旨，五情殞裂。臣某中謝。伏以適四方宣王命之任，必擇職位素貴、聞望炳著，學能專對、才有餘力者，以充其選。臣以宗室未屬，妄荷寵命，惟才與智，俱不如人。況今衰羸殘喘，加以病苦，支離沈瘵，曆夏及秋，終日不過一食，不杖不能自起。自料若力疾祇命，適數千里，雖欲自強，必中道委頓，璽書詔旨，廢失是憂。臣伏見廣德二年七月赦書，罷天下起復之官，許終喪禮。此陛下孝德過於兩漢，然渙汗之發，率土霑霈，豈獨令臣，隔在赦外？又尚書右丞，會府之樞轄；御史大夫，天下之繩墨；宣慰巡檢，朝廷之大寄。今臣受此三職，而以起復為名。因臣過舉，破陛下法令，使百寮師師，何以取則？臣夙遭不造，備生人之艱。官始一命，先臣棄背，慈母鞠育，至於成立。遭罹二京覆沒，弱弟以宗室見害。臣惸然茹痛，獨侍板輿，備嚐險阻，冀及榮養。才擢掖垣，慈顏違代，罔極之痛，終天莫追。今靈筵未塵，墳土尚濕，遽令臣荷金印之寵，處黃華之榮，使繐帷廓然，奠祭無主。此恒情之所不忍也，陛下其忍之乎？伏乞以聖慈曲臨，皇明下照，矜臣尫瘵，察臣不逮，更擇時彥，授之使職。許臣得以羸骸，終其喪紀，實天地之施，鍾於臣身。倘殘魂未滅，朽質可委，誓當摩頂至踵，以答聖造。臣無任哀瘵懇迫之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣某言。伏奉今月某日批詔，以臣堅讓寵章，未賜允許者。憂誠若焚，駭汗如雨。發於肝膈，鑒在神祇。臣某誠恐誠迫頓首頓首。臣聞以欲從人則可，以人從欲鮮濟。此蓋左邱明之信史，臧文仲之至言。陛下多閱正經，以資明德。固於深旨，靡不盡知。然而陛下優遇台臣，恢張天覆，賜爵而唯恐不重，流澤而唯恐不深。茂典畢申，睿慈未足。此蓋陛下以無私之欲，勸有位之臣。使其更竭謀猷，以濟難否，是陛下之欲也，臣匪不知。臣所以斯須不寧，數固而讓者，蓋緣陛下在省方之地，有國未歸。微臣忝執政之權，遇昧未泰，謂為輔弼，實抱憂慚。刻苦厲精，進賢讓寵，所期天下之士，且不加罪於臣，既安其心，庶竭其力，此臣之欲也。陛下之欲，不過勉勞臣等三人，納善罷之，小無所損。微臣之欲，使昭示天下之人，聽而俞之，大有所利。利在邦國，皎然可知。陛下若以欲從臣，理無不可。若以臣從欲，鮮濟不疑。雖又新奉聖慈，未容陳讓。在臣丹赤，誓不稟遵。其於利害之言，辯折將盡，實以多為緣飾，亦不敢再黷英明。進思之心，死請而已。臣某無任懇激兢越之至。
臣某言。臣事君未盡，舉職無聞。瀝血懇而黈纊不聽，降皇使而紫泥適至。臣某誠惶懼，頓首頓首。臣聞啟乃心，沃朕心，哲王所以倚輔相而成理道也。然則觀便宜，陳訏謨，務匡救而申諫諍，不可必奪，可者必行。竭力盡忠，是為啟沃。苟無啟沃，何用弼諧。伏以陛下自周歲以來，出居未複，南向而坐，聖慮日深。思頃來及霤之言，還天下投荒之土。潛心有感，逆耳多容。今大駕方欲還京，宰臣非時進秩。上虧聖政，旁啟貪謀。宇內幸門，因茲大啟。竊念久隳法制，何堪更自破除。倘陛下固行寵光，乃是姑息之旨，信任則疏。四海得以酌量，萬事更當奸弊。且臣罔受爵祿，唯惜政經。盡理極辭，未蒙聖鑒，則是陛下棄啟沃而任獨見，絕諫諍而惡正言。自此朝廷，卻成壅蔽。凡關得失，凡有是非，徒欲抗論，必無允納，則不知天下之事，自此如何。近歲宰執加恩，不過再陳謙讓。至於今日，莫並前時。朝省夕思，可畏可懼。蓋三年之內，六馬再奔。若使理道昭彰，奸凶凜畏，何由致此，安得不憂？聖聽雖煩，朝綱必振。良圖甚大，至化期明。若以幹犯未休，震怒不舍，即臣直視鼎鑊，如對軒裳。蓋有氣經邦，有心事主。死而無悔，言實可悲。唯恐但留名聲，不足弭其憂患。更無多語，祇欲長號。臣某無任披膽隳肝請罪之至。
臣某言。某五奉批詔，尚未允臣所讓官階爵邑者。伏以將相大臣，凡被恩命，有所辭讓，不過再三。安則棄而受之，不安者亦許其讓。今臣已倍再三之數，情固有所不安。聖鑒未開，憂心如醉。臣某誠恐誠迫頓首頓首。臣聞杜恕魏之名臣也，常以立心行事，若非明達君子，見諒本心，不然，則刳心示人，與臣何異？臣雖不侔，常歎其言。知信人難，古昔如是。然杜恕於族類之內，尚興此言。今臣幸以遭逢，重為宰執。雖論才較智，莫稱陶鈞。而秉直輸忠，敢欺辰象。拜章之請，擇利經邦。況奉天顏，盡披血懇。誓然莫信，死請莫從。則臣刳心於丹扆之前，陛下亦當未察。兢憂慚歎，無地可逃。今辭理已殫，懇激愈甚。蓋臣於不安之事，終無受寵之期。苟或譴怒下臨，臣則伏罪而去。幹犯宸嚴，臣某無任隕涕流汗惶越之至。
臣等言。今月日已後，累陳七表，請禦萬方。忽蒙宣旨，尚未聽許。臣等驚怖，不知怕裁。敢徵前言，以奉萬一。伏惟漢朝諸帝，文稱明聖。而著易月之典，以為後代之法。光武以降，迄於我唐，繼有睿哲之君，不無明聖之主。豈皆乏殷宗之孝，豈盡無陛下之心。但以所守者祖考之丕圖，所臨者生靈之重事。不敢徇其已以屈萬姓，不欲申其誌以蓋百王。具在典謨，莫得逾越。況元和已前十一聖矣，皆以孝理，化於萬國。迭承次守，無議改縗。大行皇帝恭承昌緒，亦遵前訓。當陛下舊規或墜，忠言莫從。遠棄漢文之風烈，近乖先帝之遺躅，獨徇一時之至性。臣恐掩祖宗之舊儀，不足以流範；越大行之性度，不足以揚名。夫喪以敬為上，哀亦次之。著在《禮經》，陛下之所鑒也。伏惟以社稷為心，以邦國為念。以奉山陵為至敬，以安社稷為至勤。薄曾、閔之非名，纂堯、舜之盛業。副中外之丹款，濟蒼生之血誠。臣等慺慺，不寧寢食。況臣等備任宰衡，時逢昌運。答先朝之眷遇，承陛下之文明。伏乞俯察愚心，允茲群望。期於得請，昧死上陳。今樞務之目，曠廢已久。朝野心惑，人祇望切。安可盤桓，更延時日。伏乞更賜允許，以慰上下億兆之誠。立俟聖諭，晷刻是望。
臣某言：伏奉二月五日制書，大赦天下。喜氣動天，榮光被物，百神踴躍，眾庶悅豫。臣某誠歡誠喜，頓首頓首。臣聞大道所寶，莫先於慈；聖人之德，無以加孝。陛下執大象以禦物，不得已而用兵，假一戎之威，為萬物戡難，再造區宇，以康黎元，慈之至也。纂服配天，不失舊物，然後增鴻名以嚴父，正榮號以恭已。元元本本，尊尊親親，孝之大也。猶慮物有不遂其性，政有不阜於俗，宏肆眚之恩，與天下更始。滌瑕蕩穢，燭幽及微，風行物表，鏡照海內。雷作而萬戶蟄振，網開而三面鳥飛。陽春無私，品物何幸？臣位忝郡守，預沐渥恩，績考勳微，徒沾潤澤。臣無任抃躍之至，謹奉表陳賀以聞。
