往歲兄之尉匡，德刑成，禮義舉，比政社，紊綱緝。人曰：「蒞民如此，其達必大。十四年春王正月，再命於元城。元城地雄人悍，土壤賦錯，處宋、衛、中山、燕、齊、趙、魏之都會，三川輻湊，四術轂擊，兄方以德舉，吏此大邦，則千里之跡，兆於是矣。彼徒勞者，其騫翥之濫觴乎？歲物已春，泰山日綠，亦既選吉，駕言徂東。豈不知常棣之詩廢，則和樂之好缺？盍使伯氏仲氏偕詠歌之，以贈行邁。
冉駹不庭三年矣，王師戒嚴，將問罪荒服，於是上將分職，慎選乃僚。以許公有持斧舊名，斷犀餘地，故授以戎政，俾發卒於東。夫三河之人豪，全齊之人武，荊吳之人悍，藉其餘勇，可以盡敵，信以致之，繄公是賴。然則諭王命，敦師律，度程以料民，徵騎以濟眾，歌事以遣役，輯謀以定功，在是行乎？高天晚秋，殺氣動地，靡靡岐路，悠悠旆旌。送離如之何？賦小戎以為好。
先是先清明一日，右金吾倉曹薛華，陳嘉肴，釃清酤，會河東裴冀、滎陽鄭裒、河南獨孤及於署之公堂。引滿舉白，自午及子，促席於花陰，賦詩於月波。樂極不醉，夜艾而罷。後清明三日，二三子春服成，思欲修好尋盟，選勝卜晝，裴侯是以再有投轄之會。是會也，鄭不至，吾兄惠然而來。堂有琴，庭有條，芳草數步，落花滿席。中和子冠烏紗帽，相與箕踞嗢噱，傲睨相視，稱觴乎其間。趣在酒中，判為酩酊之客；家本秦也，能無嗚嗚之聲？其詩云：「上天垂光兮熙予以青春，今日何日兮共此良辰。與君觥濁酒而藉落英兮，如年華之相親。蹇淹留以醉止，孰雲含意而未申？」歌數闋，裴側弁慢罵曰：「百年歡會，鮮於別離。」開口大笑，幾日及此，日新無已，今又成昔。不紀而賦之，如春風何？其演為連珠，以誌此會。
夏五月，小暑至矣，吾兄方幕夜天，掃月榭，有酒如乳，醑我乎城隅。城臨近山，俯瞰平隰，秦郊漢苑，相錯如繡，且有顥氣，足以娛人，故數君子稱觴焉。其誰同之？有若功曹隴西李華、參軍滎陽鄭洵、琅琊王休、河東裴貺、鄭尉京兆韋造，皆卿材也，聲同而形骸相忘，道契故機事不入。是以有高會遠望，危言浩歌。或心愜清機，寓興於物；或語及陳跡，盱衡而笑。於是初筵而惠好修，中飲而意氣接，既醉而是非遣。夫彭澤采菊，隱侯臨風，謂之盛矣。況高城古台，深夜朗月，芳樽良友，佳景勝事。今夕何夕，八者俱並，盍亦皆賦於此乎？觀二三子之誌。
方今內有夔龍、皋伊，以佐百揆；外有方叔、召虎，以守四海。江海之人，高枕無事。則琴壺以宴朋友，嘯歌以展霞月，吾黨之職也，吾是以有今茲虎邱之會。岩岩虎邱，奠吳西門，崒然如香樓金道，自下方而踴，鎖丹霞白雲於蓮宮之內。會之日，和氣滿穀，陽春逼人，岩煙掃除，肅若有待。餘與夫不亂行於鷗鳥者，銜流霞之杯，而群嬉乎其中，笑向碧潭，與鬆石道舊。兕觥既發，賓主醉止，狂歌送酒，坐者皆和。吳趨數奏，雲去日沒，梵天月白，萬里如練，鬆蔭依依，狀若留客。於斯時也，撫雲山為我輩，視竹帛如草芥，頹然樂極，眾慮皆遣，於是奮髯屢舞，而歎今夕何夕。同者八人，醉罷皆賦，以為此山故事。
二公以大司馬之命，領浙河東西十有三州之政，相與周爰谘度，平均邦賦者三月矣。當割而遊刃無間，臨機而舍拔則獲，由是在薄領之際，無江海而閑。冬十月辛未，徵會於此堂，宴朋友故舊也。賢豪畢會，升降有序。逢衣淺帶，十有五人，聲同故窮達不閒，意得而鄙吝皆遣。肴芳酒濃，夜寂琴暢，慷慨言誌，絡繹舉白。盱衡抵掌，啞啞大笑，三爵耳熱，萬念如洗。不復計名身之親疏，憂患之去來也，況他累乎？既醉，餘以箸擊唾壺，扣商而歌。其詞曰：「簿領日盈機，知君傲煩囂。飲和自忘渴，況以初筵招。道契跡自親，誰為列宿遙？何用結同心，綠琴復長瓢。日月若走馬，炎涼催鬥杓。一年解頤笑，幾日如今宵。奉君千金壽，莫使歲寒凋。」是日禮成於易，歡生於同，滯憤積慘，彗掃湯沃。方今溟海始波，世屯未康，二公克壯其猷，以立事為己任，行當自致青雲之上，不復與適莽蒼者群矣。吾儕浮湛其間，與風水俱，它日或潛泉唳天，一離一合，雲動雨散，然後知今日尊酒，未易再得。將子無金玉其音，姑偕賦以卒貺。
復周正之年，天子以潤州刺史張公林（本集作休）為豫章太守。豫章之人，既庶且富，部從事、縣大夫缺而不補。先以檄徵協律於會稽，時人皆賀豫章之得賢、協律之遭遇君子。則曰：「夫子刃有餘地，不啻切玉。割小鮮而用其铓，無乃不可乎？」夫子曰：「不然。蓋其不患秩卑，而患已素餐；不患國士之不我遇，患遇之而不答。苟有用我者，吾其為執射乎？」於是舉帆西陵，是日於邁，然後知大丈夫之感義而不私其身也。於越長路，江皋暮春，沈吟秦山，淒愴鏡水，豈不知今日鬥酒，明旦不共？顧懷安敗名，無勇也；怨別傷離，非丈夫也。苟將申其道而成其務，則萬里咫尺，少別何有？二三子其詠歌之，以代雜佩。
今年春，上以富人侯為丞相，百揆時敘，九州賦錯。方欲齊職貢之法，崇底慎之典，使六府修，九敘成。謂尚書吏部郎賀若公貞明直躬，特達公器，才足以茂功藏事，政足以宏道救物。故俾繡衣持斧，巡撫江介，分王命也。公電發神機，霜淬智刃。其始至也，問謠俗，省疾苦，命司書示年數之上下，削郡縣之版圖，且為之實其多與寡，以差等井賦焉。然後勞之來之，安之集之，俾其有寧宇而族聚，以宣天子之宏恩而煦之。於是乎民之樂矣，如饑者之得以食也，寒者之獲以纊也。乃使苞茅之貢必敘，而杼軸之詩亦不作。冬十一月，爰命郡吏致事，言旋於京師，且將捧府檄於南陔，侍版輿以西上。事有成而功不伐，以是覲揚天子，以盡考績之事，禮也。夫其由家以及於國，資事親以事君，甘旨之未遑，勤於王家；奔走之不暇，以顯親身。斯真能奉慈訓不廢陳力，將君命不違色養，忠孝之大者，又人子人臣之所難及也。而況奸宄已弭，干戈將戢天子方以律令章程，責成三府。然則操六轡，驟四駱，周爰谘詢，以成天下之務，在是行乎？翰飛方騁，瞻望何及？唯獻酬東閣，弼成大猷，使烝人粒海水靜，農夫高枕。及亦預焉，凡執手於路者，請偕賦《鴻雁》，取「之子於征，劬勞於野，爰及矜人，哀此鰥寡」，以為善頌。
曩子之尉於是邦也，傲其跡而峻其政，能使綱不紊，吏不欺。夫跡傲則合不苟，政峻則物忤，故績未書也，而謗及之。臧倉之徒得騁其媒孽，子於是竟謫為南巴尉。而吾子直為己任，慍不見色，於其胸臆，未嚐蠆芥。會同譴有叩閽者，天子命憲府雜鞫，且廷辨其濫，故有後命，俾除館豫章，俟條奏也。是月也，艤船吳門，將涉江而西。夫行止者時，得喪者機，飛不摶不高，矢不激不遠，何用知南巴之不為大來之機括乎？由圖南而致九萬，吾惟子之望。但春水方生，孤舟鳥逝，青山芳草，奈遠別何？同乎道者，盍偕賦詩，以貺吾子？
鬆梓楩柟，茂於深山，不能逃匠石之顧；賢士君子，晦其言跡，不能使人不已知，其勢然也。之子言忠信，行篤敬，以文雅麗，則括而羽之。而世皆觀頤，我獨儉德，吾固知長風六翮，必有時而去。及御史大夫李公之命介也，辟書四下，果以嗣宗為首。歲二月，載驟四駱，脂車而東。閩中者，左溟海，右百越，嶺外峭峻，風俗剽悍。歲比饑饉，民方劄瘥，非威非懷，莫可綏也。議者共謂君匡戎幕以義，佐師律以禮，報國士以直，道罷人以德，使安危懸於指掌，勝負決於談笑，則谘謀之道宏矣。豈椎髻殊俗，覆車畏途，足為誌士之怵惕哉？凡吾與之出祖者，亦既偕賦之。
薛侯敦於詩，固於學，敏於行，時然後言，言而寡尤，口弗言祿，祿亦不及。識其真者，以為永歎，而薛侯居之淡如，君子哉若人也。方以城市鄙於邱壑，倦遊不如嘉遯。是月也，拂纓上之塵，西遊廬山。山上有峰頂大林，下有東林、西林、化成、遺愛六寺。惠遠、道生二公，昔嚐眷戀於斯焉，履痕屐齒，遍滿崖穀。神期蚃，恒若對麵，之子之往，獲心契矣。苟藏器於身，時行則行，大之將來，隱顯一致，彼安貞者，其或為利涉之樞機乎？趙補闕驊王侍御定、張評事有略各以文為貺，記行邁之所以然。餘亦持片言，用代疏麻瑤華之贈。
太尉臨淮王之秉旄淮沂也，天子命公為介。洎臨淮薨而相國太原公繼授兵符，盡護東夏諸將，亦表公參成周軍事如初命。故事，登掖垣者不驅傳，居諫臣者不就辟，將使其能，必易其秩。故自左補闕為尚書郎，元年仲春，始以使節赴洛陽。經大盜虔劉之餘，頑民雖遷，汙俗未返，三軍之心注於帥，帥之耳目屬於參佐。以公貞諒文敏，能恤大事，且成宣之後也，故以部從事谘焉。夫民殘則訛，訛則流，禁流莫若以德；兵不戢則玩，玩則暴，禁暴莫若以信。建信與德，以為幕中之畫，繄吾子是冀。將賀不暇，別於何有？我飲餞者，姑以詩代路車乘馬。
右扶風之地，枕跨隴蜀，扼秦西門，帝命司徒，為唐方叔。開府之日，搜賢自貳，於是孫侯以監察御史領司徒掾。夫子卿族也，用文學纘緒，而兄弟皆材。伯曰宿，以秋官郎辟丞相府；仲曰絳，拾遺君前，及餘為寮。夫子則以貞幹肅恪之能，入主方書，出佐戎政。花萼灼於三台，時人榮之。二月丙午，乘傳詣部，人謂扶風於是乎有三幸。獲白額而南山有采藜藿者，一幸也，（先是司徒於南山擒賊帥高玉）；今夫操兵者如虎，而司徒仁而愛人，二幸也；其府君則賢，其幕府多士，而孫侯懿之以文德，三幸也。恪於德以臨事，度於義以從政，力於忠以成績，吾子勉之，其蔑不濟矣！士為知己者用，豈幹榮乎？請居者歌之，子其行乎！君子贈人以言，亦以是也。
可以排天下細故，使憂吝不作，莫聖於酒。況與同誌者共之，復遇司烜出火，勾芒宣氣，天地氤氳，熙我以春乎？是日也，卉木羅其庭除，柔嘉充於圓方。言必遺累，笑必造適，故談話不及朝市；跡無町畦，事不機括，故和樂不恃笙磬。主人有才子四人，侍酌於前。台下有南山倚庭，碧草芊芊，溝塍圃畦，如龍鱗龜甲，芳樹繡布，白花雪下。於是一觴解顏，再觴解憂，三觴忘形而傲隨之。商弦數奏，牆陰移而坐客醉，手持氵蜀醪，笑向朗月，夫以世道之多故，年歲之不吾與也。若憂患歡樂眾寡之不侔，苟來者猶可追，無亦顧隙間之駟，以樽酒買笑，餘敢惜費，貽青春羞。凡今日之娛，莫我若也。吾乃今日視薄遊空名如爭蝸角，又何用知接輿、伯夷不遇於杜康乎？顧謂滿座，展詩以贈，亦命夫四子者誌之。
今歲皇帝擇可以守四方之臣，分命大司徒涼公作蕃汧陽，平秩西夏。涼公季弟曰抱真，敬事好學，仁勇忠信。凡仁則不偷，勇則不撓，忠則能宣力，信則人任焉。故天子器之，方倚以胥附，使宅高平，綏厥有眾，董次將之任，且以柱後惠文冠冠之。詔下之日，軍府胥悅。蓋蕭何守關中，舉宗詣軍，而涼公荷方召之寄，亦以愛弟居東旅於行間，忠之大者。夫高平、上黨之地，當趙、魏、燕、代、潞之咽喉，太行、恒山為之襟帶。公居有專城之任，行有亞旅之職，其略足以固其封疆，其惠足以柔其民人，勖哉夫子！進吾往也，伯兮仲兮！執兵之要，謹身以肥家，自家以刑國，高平之政，可以未行而窺矣。彼瞻望佇立，壯夫恥之，非歌詩莫足以贈。
元年夏，相國涼公將城汧陽、百里二城，即戎於境。先命從事兵部郎中安平梁公鎮如京師請王命，且料民以調兵食。五月甲戌，至自雍。危冠上前，手畫地圖，以兵機軍儲，屈指而條奏。上甚悅，事下三府，六月庚戌，以璽書還雍，改轅而西。既犯犮，於是有追而送之者，皆賦以美。夫使臣將命而往者不辱命，而又專對以直，君遣使臣以禮，詩之所由作也。且公亦嚐郎中宰昭應矣，而昭應之奏績也，賦惟均而人惟和。及參事於相府，相府穆穆。今元帥七萃之士萬計，以王命伐不庭。公章甫其冠，縵胡其纓，谘諏乎轅門，惟慎惟嚴，靡不盡乃心，布乃謀，敷乃心腹腎腸，討軍實而申儆之。鹹莫不指臂其宜也，手足之捍頭目也，戎政所舉，蔑不以濟。票衛之制勝在我，營平之威謀越人。子姑佐之，固亦整軍經武而為幹城之賴者，唯王室是獎。夫豈徒以一介之末，區區乎載驟四駱、皇華原隰之謂也歟？秋晚筋勁，隴關雪下，企予望吾子。以班固之筆劄，銘崆峒山而還，悠悠我思，章句以贈之。
歲次乙巳，定襄郡王英乂出鎮庸蜀，謀亞尹，僉曰左司郎成公可。溫良而文，貞固能幹，力足以參大略，弼成務。既條奏，詔曰俞往。公朝受命而夕撰日，卜十一月癸巳出車吉。尚書諸曹郎四十有二人，歎軒騎將遠，故相與載籩豆醆斝、刲羊鱠魴，修飲餞於肅朋觀以為好。飲中客有賦《蜀道難》者，公曰：「士感遇則忘軀，臣受命則忘家。姑務忠信，夷險一致，患已不稱於位，於行邁乎何有？」言訖抗手，建節即路，且以紛帨刀礪侍輕軒而西。凡強學以修業，積行以取位，赴知已不為名，適四方不違親，卿大夫之孝也。吾子其母忘可移之忠，將谘度是務，使岷峨其乂，苛慝不作。天聽自民，誰謂蜀遠？夫別細故也，豈蠆芥乎？凡今會同，非詩無以道居者之誌。
二公罷東西曹草奏啟事之劇，而參軍西南。時人或譏朝廷易其大而難其細，及以為不然。當其天子命將帥以守四方，丞相秉鉞，為唐南仲，擇佐命介，宜先才者、賢者，事孰大焉！彼夫采薇出車，以遣役勞勤，我則異於是。受王命者不言勤，赴知己者不愴離。今日鬥酒，姑展交好，遂以道吾子四方之誌，亦使滿座歌二公乎！
往歲司馬宰湖，而湖人安輯，是德政之孕也。大駕東狩之往復也，其供帳職辦，無不整具，因是天子以為能，故寵之以兩綬，勞勤也。今茲佐商，增秩也。人謂使人任器之道，當處司馬以劇，而觀其利用。司馬曰：「與其徇名以利人，寧勤身以安親？況佐郡之逸乎？」於是五采其衣，是日南邁。流火戒節，寒蟬嘹淚，嶢闕白雲，片片秋色。二三子之感時傷離者，斯可以言詩矣。
別駕昔嚐宰三縣，佐四郡，未始不以廉直為己任，亦未始以廉直衒已名。仕有餘力，則寄傲於琴，趣遠是以曲高，意精是以聲全。得於心而形於手，故非外獎所及。當其操弦，如操政焉。時人知其琴，不知其政，善而無伐、光而不耀故也。今也來思，上台解榻，卿大夫士從之如不及，時因觀操縵之妙，可以見從政之道。是行也，吾子其懋修乃德，恪儆爾位。夫亦將抑與不暇，求於何有？維湯湯郢音，明旦將遠。廬峰湓水，大江間之風景可同，而聽不可共，由是眾君子賦詩以壯別。且曰：「備《折楊》、《皇華》之韻，用抒他年之相思。」
遠別非難，行路難；行路非難，相逢難。始者與吾子會於撫，以吾一日長乎子，子嚐敦弟兄之好而不吾先。自雲搖雨散，凡四悲秋而一會麵。亦既道舊，別又繼之，斯亦可以愴矣。然君子患德之不逮，不患人不我知。吾子克慎厥身，以荷先大夫之覆露，賁然將命，為邦司直，被服文行而鏃礪之，揚其家聲。吾惟子之望，豈行邁與聚散，足貽誌士之忻戚乎？是別也，祗以歌詠貺吾子而已。
公之為潁州也，朝廷以不失人為明，潁人以得父母為幸。公獨以去色養為戚，故執事者難之。其為公謀者則曰：「受命忘家公也，愛親讓祿私也。君子不以私廢公，不以孝棄忠。況國家方親親賢賢，而當潁人傒師長之日，可以此時急聞禮而緩君命乎？」公曰：「諾。然後明日朱兩轓而東，竭力致身之誠於是乎全矣。方當輯寧疲人，襦而袴之，宜其大王事而小行役。豈徂暑之熱，遠道之思，與前期之難，足攪胸臆？賦詩勖別，於以持贈。
秦吳燕宋之別，昔人所愴。若君子以令德佐王之使臣，將命以適四方，當用文教柔遠，威懷示德，則其舉也可以悅，其愴也可以遣。況吾子家本全趙，倦遊一紀，駟馬以過故鄉，足展南枝北風之思。買臣歸越，相如還邛，古今相望，是可同轍。明日渡滹沱，涉桑乾，布王澤覽風俗之暇，為我問藂台蒯邱，厥狀何似；平原樂毅，故事存否。歸而揚搉，用廣異聞。夫道別離之誌，亦緣情之不能已耳。
儒家者流，鮮肯冠獬豸冠者，蓋抗節剛奮，以排擊為氣使故也。今天子以公身衣儒服，力儒行，行之修可移於官，學之精可專對四方。是故公任執法之位，且使操節以濟大海，頒我王度於大荒之外。夫新羅嗣王以喪訃，且請命於我矣。我則歸賵繼好，以策命命之，實懷遠示德，禮之大者。夫亦將宏宣王風，誕敷微言，使雞林塞外，一變可至齊魯。不然，歸公何以不陋九夷之行也？蓋行於忠信者無險易，拘於王程者無遠近。故公受詔之日，則遺其身，視涉海如蹈陸，謂窮發猶跬步。豈鯨怒鼇抃，足戒行李？凡以詩貺別，姑美遣使臣之盛雲爾。
彼徇名者，遭時多故，乘地高勢便，罕不爭先鞭，務飛速，以誇當代。獨吾子以文行裕蠱，思不出其位，奉籯金之所遺，羞地芥而不拾。其初以筮仕也，典校秘書，秘書之職修；尉於渭南，渭南無比政。歲二月，以紛帨觿燧歸覲於洛，白華之戀也。和氣用事，春物滿眼，之子於征，五彩其服。想成皋花合，穀洛水大，是吾子拜嘉慶、問清高之日歟？夫克家而家肥，策名而名彰，居官而居辦，孝之大者也。則貂蟬羔雁，將在子外府，姑務遠圖，何嗟少別？到洛陽，為我寄聲謝鳴皋。故山抒離如之何？詩以贈遠。
有大道者，遺小成之跡；抱宏略者，非曲士所見。公嚐以匪躬之故，三入承明，時議用舟楫期公者七載矣。而猶建隼河壖，洗幘江島，興貝錦之歎，詠跋胡之詩。豈不以名至盛，德至廣，而廈材多節，夷道若類乎？今天子受宣室之釐，忽思賈誼；以謗書之篋，先示樂羊。且搜元珠，俾詣丹闕，則巨鱗方縱，未可料也。雖欲抱黃老之術，與赤松子遊，公器所歸，難乎免於珪組矣。夏五月，弭棹睢渙，脂車而西。火雲成峰，郊草如織。誰謂秦遠？岐予望之，有以見升赤霄、捧白日，在此行也。謂攀四牡者，各《賦南山有台》之四章，取「樂隻君子，德音是茂」，以為誌云爾。
侍郎昔為河南督郵河陽令，其解龜也，東人思其遺美。今出入夷險，曆二十載而一來，廳樹未老，佐吏半在，公位望章綬，輝光城邑，觀者榮之。而東都主人，亦以籩豆醆斝，徵會修好之不暇，凡萃止十有五日而去。去之日，主人歎瞻佇之莫及也，故又釃酒於此池。池上有雙彩艫，與竹齋對。布賓主位於樽之左右，而蘭台金閨、建禮承明之英，十有八人，序列其次。池外有闕塞雙嶺，遙作外戶；嵩高逶迤，數峰當窗。伊洛春樹，若刺繡布錦，仙桃火然，顧我則笑。於是遊眺之不足，則舉白以相勸，而狂歌送之。唱棹鳴榔，簫鼓陳乎其間。醉中疑三江五湖，去人不遠；謂千慮萬事，無非妄作，況少別可以與愴乎？但駟馬行塵，明日將遠，登而無賦，謂樽酒何？宜歌而詩之，且以見追攀者之誌。
揚州牧趙國崔公，使其部從事侍御史吳興蔣晁如說師，條奏官府之廢置、歲月之要會。其來也，吳楚之眾君子，酒而詩之，而薛水部弁、李司直翰雙為之序，以冠篇首。既將命，趙公拜左仆射，蔣侯加尚書郎之位。其還也，之子日執書卷以言於朝曰：「始者與數賢別，賴斯文，故常若在眼。今幸而遷秩，行車在門，明旦離群，想今日之會，亦猶於此而思彼也。非置書袖中，人謂我何？」然後西人之舊者，皆賦韻道別，而鄙夫和之。詩大略蓋美蔣侯以才智任職，有周爰谘諏之用，而將事不墜，專對不辱，能一其心以佐大府之政。政靡小大，惟公是謀，謀之臧歸於府，不知我者則謂我專。趙公所以有成晉坐嘯之論而無慚，示樂羊謗書之篋而不疑，斯可謂之明矣。今也於歸，腰曳兩綬。然濁涇素滻，春水始生，秦原青青，諸草皆秀，可共樂也，而又別焉。凡我同寮，是以有瞻望不及之歎，故送遠之誌，悉形於文。
以公責左遷於茲，迨一周星矣。首疾心痗，繼日經懷，實由南冠尚簪，憂所未忘。是以幽求人境之外，將蕩滌煩慮，得諸石橋久之。豈無他人，不如我誌？願言卒獲者亦久之。殿中御史范陽盧子至，監理下國，未浹辰而居簡乘暇，行鑣載勒致為客。數公方駕，儐從如林，煌煌焉奔走乎虛落，延屬乎禪宮矣。三登彌高，累息以進，而後偕集於橋下。徒觀夫掛長虹以飛來，淩半霄而勢去，下空如豁，纖蘿不生，上頂平衍，惟佳木藂秀，不可得而總載也。以為本於融結，庸可自然，資於造化，力役不及明矣。東極大水，北走長安，羅郭雉堞，如示諸掌。大田多稼，宜乎有秋，群山積翠以回合，好鳥追飛而下上。有是勝賞，以是開懷，盍賦新詩，以紀一時之事也？侍御以嚐忝鵷沼，潤色鴻業，以文司錄，俾序良遊，敢復畢辭，多慚老敗。
