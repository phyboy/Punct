五言詩之源，生於《國風》，廣於《離騷》，著於李、蘇，盛於曹、劉，其所自遠矣。當漢魏之間，雖以樸散為器，作者猶質有餘而文不足。以今揆昔，則有朱弦疏越、太羹遺味之歎。曆千餘歲，至沈詹事、宋考功，始裁成六律，彰施五色，使言之而中倫，歌之而成聲，緣情綺靡之功，至是乃備。雖去《雅》寢遠，其麗有過於古者，亦猶路鞀出於土鼓、篆籀生於鳥跡也。沈、宋既歿，而崔司勳顥、王右丞維復崛起於開元、天寶之間。得其門而入者，當代不過數人，補闕其人也。補闕諱冉，字茂政。元晏先生之後，銀青光祿大夫澤州刺史諱敬德之曾孫，朝散大夫饒州樂平縣令諱價之孫，中散大夫潭州刺史諱顗之子。十歲能屬文，十五歲而老成。右丞相曲江張公深所歎異，謂清穎秀拔，有江、徐之風。伯父秘書少監彬尤器之，自是令聞休暢。舉進士第一，曆無錫縣尉、左金吾兵曹。今相國太原公之推轂河南也，辟為書記。大曆二年遷左拾遺，轉右補闕。奉使江表，因省家至丹陽。朝廷虛三署郎位以待君之復，不幸短命，年方五十四而歿，嗚呼惜哉！君忠恕廉恪，居官可紀，孝友恭讓，自內形外，言必依仁，交不苟合，得喪喜慍，罕見於容。故睹君述作，知君所尚。以景命不永，斯文未臻其極也。蓋存於遺劄者，凡三百有五十篇。其詩大略以古之比興，就今之聲律，涵詠《風》、《騷》，憲章、顏謝。至若麗曲感動，逸思奔發，則天機獨得，有非師資所獎。每舞雩詠歸，或金穀文會，曲水修禊，南浦愴別，新聲秀句，輒加於常時一等，才鍾於情故也。君母弟殿中侍御史曾字孝常，與君同稟學詩之訓，君有誨誘之助焉。既而麗藻競爽，盛名相亞，同乎聲者方之景陽、孟陽。孝常既除喪，懼遺制之墜於地也，以及與茂政前後為諫官，故銜痛編次，以論撰見托，遂著其始終以冠於篇。
足誌者言，足言者文。情動於中，而形於聲，文之微也；粲於歌頌，暢於事業，文之著也。君子修其詞，立其誠，生以比興宏道，歿以述作垂裕，此之謂不朽。侍御諱立，南蘭陵人也，御史中丞汝州刺史府君之仲子。奕世純嘏，及公始大。繈褓克岐，十五而立。神靜氣和，才與道並，孝悌忠信，以為己任。行有餘力，故幼而學文。嚐謂揚、馬言大而迂，屈、宋詞侈而怨，沿其流者，或文質交喪、雅鄭相奪，盍為之中道乎？故夫子之文章，深其致，婉其旨，直而不野，麗而不豔。天寶元年，詔徵賢良方正，以備多士。公時年十七，射策甲科，盛名翕然，震喧京邑。論者知遠大之跡，自此始也。既而荏苒宦途，遭遇世故，曆佐戎幕，周旋江海。攸徂之邦，必聞其政，嘉謨成績，藏在諸侯之策。既言中彝倫，亦動與吉會。由是自廷尉評拜監察御史，轉殿中侍御史。觀其逐愛利往，冥冥翰飛，方將乘驚風以騁騖，視青雲如咫尺。天道何善而無報？與其才而不與其壽，成其器而不成其誌。命矣夫！斯才也，而有斯年也。公之元兄尚書庫部員外郎兼侍御史曰某，與公俱以文學政事為台閣領袖。丹穴之雙鳳才舉，棠棣之一花先落，天倫之慟，可勝既邪！以公瑰姿瑋度，利器淑德，與東流皆逝，今則已矣。可以藏遺芳以示後嗣者，其惟夙昔麗藻、平生翰墨乎？於是茹痛開緘，扌攵血散帙，緝其遺劄，得詩賦、讚論、表啟、序頌、銘誄、誌記凡若干篇，編為五卷，以為集錄，庶幾吊賈生者省鵬集之日，問相如者知禪草猶存雲爾。
言同者無約束而信，心同者未謔浪而樂，聲應情至，則不俟外獎。況遺累之言，造適之笑，與杯中物、池上月、風中弦，五者合以貺餘，歡其可勝既乎？於時眾君子棲公翰林，如翔鳥之得茂樹也。至是登於仙舟，泳彼新流，掇芳玩奇，以永今日。日不足，故用夜漏以繼之。羽觴未及數履，銀河橫而金波上，樂作神王，百憂如失。而弦繁管清，悲歡交乎其間，則高歌爭進，或道舊以泣，酒酣意真、樂極感至故也。當斯時，視身後之竹書鼎銘，猶稊米芻狗也，況細故乎？二三子醉猶能賦，且酌且詠，餘屬而和之。
多故以來，幹祿者進必欲速，大抵悉棄夷道而趨捷徑。顏子獨曳儒服，非其知己之命不苟合，非稽古力所致不妄動。今其來斯也，不以賄，不以名，不以遊眺，挾策讀書，藝成而去，君子哉若人邪！將以特舟片帆，溯洄於大江秋濤之中。涉彭蠡，曆西塞，浮於潛，逾於沔。吾子安於忠信，亦當安於風波，況滔滔江漢、茫茫禹跡乎？於此乘渚反顧，齊吳榜以擊汰，其聲可想。司馬子長浮沅湘，窺九疑，亦此路也。足以覽古乘興，窮極視聽，行將搜異不暇，懼於何有？凡今賦詩，以抒居者之思，且以用勖吾子四方之誌雲爾。
今之為邑者，祗事趣辨而已矣，之子獨以公廉不苛聞於朝廷。夫公則能力，廉則不苟，不苛則無害。六合之人，飽是三德，故家肥人讓，而名隨之。其黜陟考績之日，首冠賢能之選也宜哉！夫上方勤恤人隱，渴良吏如不及，之子令聞，將與位偕。行將見函洛春物，迎馬首於千里之外，勿謂蕪城衰草，足愴遠別。二三子何以持贈？其歌詩乎？
初公由尚書郎出佐蜀郡，無何，熊軾暢轂，專席而坐，休績布於巴漢。天子器之，時人謂公逸足駸駸，視公卿猶步武耳。既而剖符驅傳，出入吳楚，專五城，佐三府。府罷身退，復藏於密，出處之道，曆二十載而未光。知公者不堪其歎，公未始屑於胸臆，貞直廉讓之德內充故也。夫貞則專，直則固，廉則不競，讓則後時，故其寵不及，而名益茂也宜哉！今上方勵精熙載，用官人安民為急，百工以釐，不至者知罪，故公朝賁然，伏軾入闕。時然後行，動而不格，在是役也。銷憂者莫若酒，酒中樂酣；可以道千里之意者莫若文，群賢詩之以送遠，蓋古人雜佩以贈之之流也？
之子領秘書著作於是邦，參我軍事，事必肅，謀必忠，居處必恭，三年矣，而身無擇行，職無比政。政之和，非吾子曷賴？今茲將東諸侯之命，朝於京師，稱壽之儀舉，專對之才達。是行也，將為度材者所得，豈復顧池中乎？正月元日，和氣資始，大行設九賓於蓬萊前殿，皇帝輦出，百辟奉賀。公將以此時捧章奏於雲陛之下，得觀虞舜之九成《簫韶》、塗山之萬國玉帛。況惟仲氏，典司宸翰，棠棣之華，交映於朝，斯可謂之榮矣！懋修乃職，尚慎行邁，勉從欒伯之戒，將復臧，孫之烈。至如遵大路之歎，不足為吾子設矣。吾嚐同寮，且士龍之執也。江樓醉別，何用貺遠？以其章句當佩玉瓊琚乎？
初貞元二年，進賢星明，於是夫子與廣陵馬曾，俱以元纁辟焉，一命而俯，受服赤墀之下。子甘節不奪，歸耕南陽。議者稱馬之利用，陋子之獨善。及以為不然。君子之道，舒之則雲蒸雨降，以救大旱；卷之則天倪道機，不盈一握。姑務忠信，以安聖時，則歌《國風》於畝畝，是亦為政。有民人焉，有社稷焉，何必薄遊，然後稱德？至是夏六月，以菰菜之興，扁舟而東，是行也，與夫乘桴揚舲者不同日矣。津樓直望，江漢在目。少別非誌士所悲，深衷豈短章能見？桃源秋至，仆當搴其仙實，俟子於武陵之南溪。
曩子之入秦也，上方覽《子虛》之賦，喜相如同時，由是朝詣公車，夕揮宸翰。一旦襆被金馬，蓬累而行，出入燕、宋，與白雲為伍。然則適來時行也，適去時止也。彼碌碌者，徒見三河之遊倦、百鎰之金盡，乃議子於得失虧成之間，曾不知才全者無虧成，誌全者無得失。進與退，於道德乎何有？是日也，出車桐門，將駕於曹，仙藥滿囊，道書盈篋，異乎莊舄之辭越、仲尼之去魯矣。送子何所？平台之隅。短歌薄酒，擊築相和。大丈夫各乘風波，未始有極，哀樂且不足累上士之心，況小別乎？請偕賦詩，以見交態。
海水不揚波久矣，故昆蟲草木，得遂本性；夔益巢許，各安其節。天鍾靜於子，而博之以文，大壑無底，虛舟任觸。世皆尚白，獨守太元，顧流俗而不言，退將修乎初服。吾於是見全人之操矣，乃知白雲上下，蓋無心自出；黃鶴飛去，當有時而來。他年孤舟，冀再會於五湖之口。
春葉尉吳興姚曠至自洛陽，中山劉冉至自長安，俱以文博我，相與交歡於睢渙之涘。始則開青天豁其雲霧，亦既窺武庫見其矛戟。凡旬有五日，而姚適吳，劉濟河，餘歸梁，各有四方之事，將為千里之別。夏四月，抗手於盧門，議別故也。夫別與會，悲樂存乎其中，故賢智所不能遣。然達者遊世，隨變所適，靜而與陰同德，動而與陽同波，異乎金柅之有係、匏瓜之莫食。子其行矣，別何為者？北斗在已，南風始來，藂台草長，京口水闊。何以送遠？唯當賦伐木以為仁人之贈。
彼馳騖乎士林者，鮮不爭九流之勝負，徇三川之聲利，而張侯獨以善閉關。乃知純白內充，天機外朗，則塵垢糠比，所不能入。癸巳歲六月，始以出處之道，問仕於餘。予灑然曰：「今四表文明，八紘屢頓，此誌士所當登秀造而取青紫。不奮不躍，如休明何？」由是罷琴高台，投竿舊浦，單車匹馬，是日西上，君子以為知幾。吾見垂天之雲，不復顧北溟矣，盍使居者歌吾子乎？
初史侯至自帝邱，仆方釃酒於將氏之館。揖讓堂下，由東階升，於是一酌而賓禮舉，再酌而交態接，三酌而威儀幡幡，深衷畢見。醉裏投分，客中忘形，吾固知握手難常，嘉會可惜。其聚也，言不浹日而意氣感；其散也，興未及盡而離憂至。則臨觴徒倚，孰能不以之黯然？窮陰欲臘，漳滏冰厚，班馬連嘶，歸雲無色，非詩何以見離群者之志？
世或謂邦有道穀，或謂全於德者不以徇名降誌，彼於致命，猶數數然，孰與李侯兩忘而吻合之？張其天機，與道出處，道長則陳力筮仕，績成而退藏於密。戰勝江海之上，然後乘歸流而返舊京。乃知淩雲麗天，則切玉利器，於夫子為鄧林之一葉耳。而精微純粹，豈中士所能得其門哉？然當今堯親九族，契敷五教，材之美者，工將度之。子雖忘機機未忘子，庸詎知泥蟠沙臥，不為雲霄之鑿枘乎？但蘭舟桂楫，倏忽鳥逝，朔風秋草，奈離憂何？緣情者莫近於詩，二三子盍詠歌以為贈。
每歲孟春，塚宰懸象魏之法，以官民材。天下髦士，於是乎雲屯詞鋒，角立智刃。今子投袂而起，將鼓行乎其間。其於湛盧發硎、批郤如玉、繁弱在手、舍拔則獲者，吾惟子之望。當知君子廣其業，達其道，則榮譽貴仕，可得而拾。孰雲嫋嫋秋風，悠悠遠道，足為誌士之感哉？雜佩可以申永懷，尊酒可以慰別緒。其贈言之分，顧謂坐者誌之。
蒼龍居元枵之歲，與爾吹壎篪於長安靈台之下。當時爾方青襟，餘適紈袴，各誌小學，相期大來。其後爾以經術薦，遂觀光於上國，餘牢落兩河，為病所係，星分雨散，十有二載。中間暫攜手一笑者，及今而三，昨日遊寓，今成疇昔，此會綿邈，空成夢想，豈不欲申橘柚之性、詠和樂之什，樂未終也，別又繼之。然君子修誠則物應，克已則名彰。爾能珪璋特達，甲胄忠信，致逸足於千里，吾有望焉。方務遠圖，何嗟少別？到秦地有問吾事者，為報江湖閑心。
自唐蒙、司馬相如開牂牁鑿零山，於是西南夷君長始受漢印。及國家綏以大道，振以長策，滇越邛僰世亦皆為外臣。蠢茲六蠻，獨抗王旅，天子方將開外戶，掃絕漠。故授相國衛公鉞，俾出作方叔，入為吉甫。且募如貔之介士，將翦長蛇之速飛，由是分命我延尉評事韋公實佐其任。公以止戈諭之，《采薇》歌之，使政有典則，人知義所。故燕齊少年、韓魏勁卒，召募如景附，赴敵如猋馳。自春至於是月，受命羽檄之下，凡萬八千計。然後頒賜算級，將朝於京師。夫勤王集事之謂忠，周爰谘詢之謂智，復命而不愆於素之謂信。姑樹三德，載馳六轡，行當以柱下之書、讚幕中之畫，是役也，冥冥羽翰，非瞻望所及矣。請偕賦以知魏風。
誌非言不形，言非文不彰，是三者相為用，亦猶涉川者假舟楫而後濟。自典謨缺、《雅》、《頌》寢，世道陵夷，文亦下衰，故作者往往先文字後比興。其風流蕩而不返，乃至有飾其詞而遺其意者，則潤色愈工，其實愈喪。及其大壞也，儷偶章句，使枝對葉比，以八病四聲為梏[QXDI]，拳拳守之，如奉法令。聞皋繇史克之作，則呷然笑之。天下雷同，風驅雲趨。文不足言，言不足誌，亦猶木蘭為舟、翠羽為楫，玩之於陸而無涉川之用，痛乎流俗之惑人也舊矣！帝唐以文德旉祐於下，民被王風，俗稍丕變。至則天太后時，陳子昂以邪易鄭，學者浸而響方。天寶中，公與蘭陵蕭茂挺、長樂賈幼幾勃焉復起，振中古之風，以宏文德，公之作本乎王道，大抵以五經為泉源，抒情性以托諷，然後有歌詠。美教化，獻箴諫，然後有賦頌。懸權衡以辯天下公是非，然後有論議。至若記序、編錄、銘鼎、刻石之作，必采其行事以正裦貶，非夫子之旨不書。故《風》、《雅》之指歸，刑政之本根，忠孝之大倫，皆見於詞。於時文士馳騖，飆扇波委，二十年間，學者稍厭《折楊》、《皇荂》，而《窺鹹》池之音者什五六。識者謂之文章中興，公實啟之。公名華，字遐叔，趙郡人。安邑令府君第三子。質直而和，純固而明，曠達而有節，中行而能斷。孝敬忠廉，根於天機，執親之喪，哀達神明。其任職釐績，外若坦蕩，內持正性，諫不犯顏，見義乃勇，舉善惟懼不及，務去惡如復仇。與朋友交，然諾著於天下。其偉詞麗藻，則和氣之餘也。學博而識有餘，才多而體愈迅。每述作，筆鋒風生，聽者耳駭。開元二十三年舉進士，天寶二年舉博學宏詞，皆為科首，由南和尉擢秘書省校書郎，八年曆伊闕尉。當斯時，唐興百三十餘年，天下一家，朝廷尚文。夫羿工乎？中微，拙於使人無已譽。公才與時並，故不近名而名彰，時輩歸望，如鱗羽之於虯龍也。十一年拜監察御史，會權臣竊柄，貪猾當路。公入司方書，出按二千石，持斧所向，郡邑為肅。為奸黨所嫉，不容於御史府，除右補闕。祿山之難，方命圯族者蔽天聰明，勇者不得奮，明者不得謀。公危行正詞，獻納以誠，累陳誅凶渠、完封疆之策，閽犬迎吠，故書留不下。時繼太夫人在鄴，初潼關敗書聞，或勸公走蜀詣行在所。公曰：「奈方寸何？不若間行問安否，然後輦母安輿而逃。」謀未果，為盜所獲。二京既復，坐謫杭州司功參軍。太夫人棄敬養，公自傷悼。以事君故，踐危亂而不能安親；既受汙，非其疾而貽親之憂；及隨牒願終養，而遭天不吊，由是銜罔極之痛者三。故雖除喪，抱終身之戚焉。謂誌已虧，息陳力之願焉。因屏居江南，省躬遺名，誓心自絕。無何，詔復授左補闕，又加尚書司封員外郎。璽書連徵，公卿已下，傾首延佇。至之日將以司言處公，公曰：「焉有隳節奪誌者，可以荷君之寵乎？遂移疾請告。故相國梁公峴之領選江南也，表為從事，加檢校吏部郎中。明年遇風痺，徙家於楚州。疾痼貧甚，課子弟，力農圃，贍衣食。雅好修無生法，以冥寂思慮，視爵祿形骸，與遺土同。惟吳楚之士君子，撰家傳，修墓版，及都邑頌賢守宰功德者，靡不齎貨幣，越江湖，求文於公，得請者以為子孫榮。公遇暇日，時復綴錄以應其求。過是而往，不復著書。
少時所著者，多散落，人間。自誌學至校書郎已前八卷，並《常山公主誌文》、《竇將軍神道碑》、《崔河南生祠碑》、《禮部李侍郎》、《碑安定三孝論》、《哀舊遊詩》、《韓幼深避亂詩序》、《祭王員外端、沈起居興宗、裴員外騰文》、《別元旦詩》，並《楊騎曹集序》、《王常山碑》，並因亂失之，名存而篇亡。自監察御史已後所作頌賦、詩歌、碑表、敘論、誌記、讚祭，凡一百四十三篇。公長子羔字宗緒，編為二十卷，號《中集》。其中陳王業，則《無疆頌》；主文而譎諫，則《言醫》、《含元殿賦》；敦禮教，則《哀節婦賦》、《靈武二孝讚》；表賢達盛德，則《崔賓客集序》、《元魯山碣》、《房太尉德政碑》、《平原張公頌》、《梁國李公傳》、《德先生誄》、《權著作墓志》、《李太夫人傳》、《盧夫人頌》；一死一生之間抒其交情，則《祭蕭功曹、劉平事、張評事文》；吟詠情性達於事變，則《詠古詩》；思舊，則《三賢論》；辨卿大夫之族姓，則《盧監察神道碑》；自敘，則《別相裏造範倫序》；詮佛教心要而合其異同，則《南泉真禪師、左溪朗禪師碑》。其餘雖波瀾萬變，而未始不根於典謨。故覽公之文，知公之質，不俟覿容貌、聽詞氣。假令束帶立於史臣之位，足以潤色王度。天而病之，時不幸歟！公之病也，嚐以斯文見托，詒某書曰：「桓譚論揚雄當有身後名，華亦謂足下一桓譚也。」及於公才，宜播其述作之美，明於後人，故拜命之辱而不讓，今乃著其文德，為之冠於篇首焉。（「自監察御史」已下，《文苑英華》作「自監察御史已後迄至於今所著述者，公長男羔字宗緒編而集之。斷自監察御史已前十卷號為《前集》，其後二十卷，頌賦、詩碑、表敘、論誌、記讚、祭文凡一百四十四篇，為《中集》。其中陳王業，則《無疆頌》；議世道，則《卜原論》、《質文論》；主文而譎諫，則《言鑿》、《含元殿賦》；敦禮教，則《哀節婦賦》、《靈武二孝讚》、《與外孫女二孩書》；表賢達盛德，則《元魯山碣》、《房太尉頌德銘》、《崔賓客集序》、《平原張公頌》、《梁國李公傳》、《德先生誄》、《權著作墓表》、《李夫人傳》、《盧夫人頌》；一死一生之間，抒其交情，則《祭蕭功曹、劉評事、張博士文》；吟詠情性，達於事變，則《詠古詩》辨卿大夫族姓，則《盧監察神道碑》；思舊，則《三賢論》；自敘，則《別相裏造範倫序》；詮佛教心要，而會其異同，則《南泉真禪師、左溪朗禪師碑》。其餘雖比興萬變，而未始不根於道德。故覽公之文，知公之質，不俟覿容貌、聽詞氣，而後睹其行。若使束帶立於史臣之位，其備獻替足以潤色王度，正一代之訓典。天而病之，國不幸也！然遐叔身甚病而心甚壯，文益瞻而才不竭，則前路逸氣，詎可度矣？他日繼於此而作者，當為《後集》。及常遊公之藩也久，故錄其述作之所以然著於篇。」）
孟子以鄉舉秀才，射策甲科，二十年矣。同時中楊葉者，今或蔚為六官亞卿，或彤襜虎符，秩二千石。而孟子猶羸馬青袍，客江潭間。遇與不遇，何其寥敻也！然君子不患貧，患業不修；不患位下，患道不行。孟子言忠信，行篤敬，好學工文，令名藹然。今茲入關，有司之喜也，諸公展相遇之禮，其肯不以推之挽之為已任？見三月四月之交，灃灞之間，王睢飛鳴，草木暢茂。是吾子彈冠之時也，二三子不可以不賦。
初弱用之拜也，吏者隱者相見皆賀曰：「朝廷搜賢不遺邱壑中人，則搢紳之賢者日至矣，未有賢人至而太平不興者。」而弱用獨以衰疾行邁為憂，諫議大夫昌黎韓幼深貽弱用書曰：「君子之命，知已之遇，其可易乎？」由是不敢言病，即日戒路。夫君子之道，進不苟容，退不懷安，不以欲咈人，不以私棄公，時止則止，時行則行。弱用之心也仁矣哉，與夫舍龜觀頤、自盛以橐者異矣。方今主上用文思柔遠，魏邴謀謨，惟賢是渴。想見厖眉大冠，俯僂於朝廷，與公卿大夫言三代故事，出入金馬石渠之署，國人孰不宜之？今之史臣樂安蔣鎮、博陵崔儒，頃與弱用同以德進。倘與夫二君子道舊，必話鄙夫疲於郡齋之狀，勿使不知我者謂我不思。若夫抒今日秦吳之別，鬥酒之外，詩而已矣。
員外曳朱組，擁使節，將鄂州牧御史中丞吳公之命，方舟如吳。祗役蕆事，肆覲伯姊，展歡申悲，浹辰而還。飲水恪慎，夙夜匪懈，孝悌友恭，形於容止。追攀者觀禮於公，見公之仁。繄公之先，德與位偕，由大王父已下，一門三太子保傅、二御史大夫、一宰相、四二千石，家之範可刑於國。今則兄掌冬官，弟列郎署，閨門怡怡，花萼相鮮。欲辭必復之榮，朝廷其肯舍諸？永言夙昔，將繼舊好，惠而顧我，其敢不以久要為答？雖嘉肴充圓方，旨酒盈樽罍，祗攪別緒，不足慰瞻望不及之歎，故可以於此乎言詩。
子以才茂經明，鄉黨稱仁，起褐衣四五年，超參夏口軍事。同時諸生有未登賢能之書者，公以惠文冠出入殿中、蘭台。其以文章幹祿，何啻如拾芥，吳中賢士大夫由是益勸。今復戒鞅而西，言赴所從。昔陸士衡入洛，張華如舊相識。之子之文章粲然，有昔賢風采，彼茂先之徒，其肯舍吾子乎？將子獻詩著論，特備風雅，以宣上德、抒下情為己任，勿獨誇吳趨閶門之廢興、辯蓴羹羊酪之優劣而已。急賢之日，何患人不已知？凡今贈別，皆吳士也。
或問上人曰：「文者所以足言也，言說將忘，文字性離，示入此徒，無乃累一相乎？」答曰：「稱示入者過矣，以習氣未之泯也。率性修道，庶幾因言遣言，故欲罷之，而未能耳。」時人謂上人為知言知道。歲次乙卯，自京持缽而來，給事中天水趙公涓賦詩抒別，卿大夫已下屬而和者二十七章。既而飛錫濟江，休於晉陵。又東至於姑蘇，將涉震澤，逾會稽，上天台，至國清上方而止。趣靜境者，不料遠近；登漸門者，不計歲月。則上人還斯，詎可知也？上人之文章，可得而聞也。諸公將議遠別，得不以斯文為贈乎？
初公讀《梁竦傳》，始慨然薄遊，恥揭其公器，退而耕於楚縣。知言者以為子真吳都禦、寇圃田、卜商西河，與公道雖不同，其操一也。羿工於中微，拙於使人無已譽。固知大名之下，天爵難讓。十二載冬十月，果以公才徵。龍泉自惜，暫隱牛鬥之次；美玉無脛，竟為秦人所得。且晉以梁山召伯宗，漢以明堂延申公，尊德問禮，於斯為盛，況朝廷頓八紱久矣。頃來儒服立於魯人之門者，公祗命台鉉，將濯纓而孤矣。當貞女不字，十年反常，及大翼怒飛，知一日幾萬？問離群何贈，請賓賦車乘。主人賦《南有嘉魚》，以代「零雨」之什。
去年春，公自京兆北部尉謫掾陳留。議者或歎公大才未光，直道而黜。君子則曰否，患德不立，不患遇坎。始用舉至是，雖速謗何傷？有才與時，不遠而復。其明年春，肆大眚，塚宰量殿最厚薄，以令聞遷公於華陰，然後知朝廷之祿用也。華陰者，左崤函，右雍州。潼津鍾池，綴於分野；長河太華，為之襟帶。甸近所以難其選，地雄所以寵其秩。公將以利器刃物，清機臨人，吾見岑公孝不得專美於南陽。大火初落，昊天欲高，遠山雲開，歸路秋色。請各抒別操，使行者得歌而詠之。
