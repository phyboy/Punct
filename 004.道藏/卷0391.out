少保諱遵，皇唐太祖景帝七世孫也。祖瑜，鄭州刺史，追贈太常卿。烈考日暈，官至太仆，贈太子太師揚州都督。公聰朗奇偉，豪邁曠達，率性忠孝，臨節有勇。開元十年初仕，天寶六年出守，始於淄川，曆濟南、汝南。以剛明蒞眾，所居政肅，民受其賜，生為立祠。十四年秋九月，由執金吾為彭原郡守。明年，長安覆沒，元宗遜於南京。便橋之役，我師敗績，自新平屬之五原，二千石皆反為賊守，莫有勤王者。肅宗以餘騎十數，次於彭原。公頓首迎謁，且憤且喜，因獻衣服鞍馬，泣問大計。乃悉發倉庫，募敢死士，獲九百人，公自誓眾扈蹕而北。翌日，師次臨涇，又北至於平原。收攜貳逆命者，斬之以殉，破其餘黨，進幸靈武。旬日之間，有眾至數萬王師遂張。於時法駕播越，神器無主。公與裴冕等率群臣勸進，陳天意，上尊號，以定民誌。上乃即皇帝位，拜公尚書工部侍郎，領宗正卿。乘輿南旋，公封鄭伯。舊京始復，公典營建，社稷宗廟，園陵壇墠，罔不畢修，百工鹹若。乾元二年，論功行封，策為鄭國公，定食實封二百戶，加特進工部尚書，宗正如故。上每拜公相，命將帥，建妃後，公悉參焉。渥澤滂沱，羔雁盈門，家有陸生之橐，樂兼魏絳之賜。中興宗臣，荷寵莫二。會李輔國泄省中語，且諷公卿舉已為相，公不從，密陳其奸。明年，肅宗崩，公由太子少傅貶袁州刺史，竟為盜贈，且讒勝故也。寶應二年拜鴻臚，尋復加太子少保。貶永州司馬。大曆二年七月某日，薨於永州，春秋若干。夫人盧氏，蘄春郡長史諭之子。以副笄宜室，封范陽郡夫人。而偕老愆願，先公十二歲而歿。大曆三年夏五月庚申，合葬於萬安山北原，禮也。惟公宣力殷憂之際，克扶艱難之業，忘身衛上，忠之至者。及居職任事，知無不為。永泰之後，以列侯朝請，則放誌達生，以親其身，再處左官，皆非其罪。知公者謂公進因策勳，退不附邪，善無近名，直而忘懷，斯可謂之達矣。有四子，謂、誦、諲、諤，願書其先人之勳烈，使後嗣子孫得酌而觀之。於是公母弟秘書少監日勳，謂及忝佐典三禮，宜知先王先公之昭穆，故命及為誌。其詞曰：
貞鬆之姿，匪寒不知。公之清規，見於國危。抗憤忠勤，發民濟師。戮力扶義，天步乃夷。奄有滎波，遂荒鄭封。帝曰俞往，汝作共工。澤流於家，慶積恩重。門羅軒蓋，賜有歌鍾。再謫湘源，謂當後笑。遂遊岱宗，天實不吊。寂寞舊館，淒涼江徼。琢石泉戶，摛其光曜。
公諱濤，皇唐太祖景皇帝六代孫也。曾祖道立，嚐典陝、濟、陳三州刺史，封高平郡王。祖景淑，畢國公。父仲康，官至尚書主客郎中、楚州刺史。世秉懿德，為公族領袖，語在皇室譜。公純孝忠厚，貞信廉讓。直而遜，明而晦，樸而不固，靜而應物。克已復禮，時然後言，策名居官，清畏人知。弱歲好學，篤誌經術，專《戴氏禮》。晚節耽《太史公書》，酌百代之典故，以輔儒道。以經明行修，宗正寺舉第一。初仕許州臨潁縣主簿，曆宋州宋城縣尉，皆以恭寬信惠，聞於千室。議黜陟幽明者，謂公文行吏事，宜登三台。會河朔軍興，避地江表，相國崔渙，承詔署衢州司士參軍。於時五府辟召之權，移於兵間，務苟進者，多由徑而致顯位。公儉德正誌，安貞俟時，未嚐以得喪夷險、芥蔕方寸，視榮辱晏如也，論者高之。乾元二年某月日，寢疾終於揚州，春秋若干。某月日，權窆於衢州。嗚呼！仁可以師表縉紳，而無貴仕；禮可以軌範風俗，而不遐壽。中用休績，卷而未形，溘焉化往，使善人相吊。嗚呼哀哉！公歿後十有二載，從父弟涵，以宗室柱石為御史大夫，按節江東。痛仁兄生不登公侯卿大夫之位，歿不備逾月外姻至之禮，遂茹哀筮日，減月俸以庀喪具。由是大曆九年夏四月二十七日，公長子居介及居佐、居敬、居易，奉公之青柩歸葬於洛陽先使君夫人宅兆之側。凡今孝乎惟孝友於兄弟者，於此乎觀禮。及謂知公者宜莫若懿親，今將以無愧之詞，申報幽路，故作銘以刊之於石。其詞曰：
天地方否，君子安卑。世道既夷，隙駒莫追。仁而不壽，才既無施。積善必慶，天何餘欺？襜襜裳帷，氵斥江絕淮。蒼蒼故山，玉樹斯埋。死喪之威，兄弟孔懷。令德家風，與天壤偕。
夫人諱某，字某。楚王交傅孟裔孫，唐許州司馬皎曾孫，渭南主簿懿之孫，袞州金鄉縣尉商伯季女，秘書省著作郎睦州刺史儹之妹。其先自彭城郡徙京兆，從丞相賢後九世至本州大中正穆，始有東西眷之號。二十五世至徵士敻，居魏周二代，出不降誌，處不隨俗，時人號為逍遙公，夫人之七世祖也。逍遙公生民部尚書建安公世恭，建安生上大將軍宋州刺史仁祚，將軍生給事中旅，即許州之禰也。夫以四言之遺直，一經之遺烈，十徵之高風，焯於古今，宜其秉哲垂懿，百代不隕。地之華，望之崇，與春秋之唐、杜、範氏，漢晉之袁、楊、王、謝侔其熾，大矣哉！三十八葉之明德茂祉，降衷於夫人，故孝慈貞儉，溫惠淑慎，文敏好禮。三者皆天機生知，不待師訓而至。廣德二年夏六月歸於我，衣服飲食，躬自菲薄，夙夜戒敬，致孝於荇菜。接娣姒以謙馭，幼賤以敬，敦善勸義，恕不知而矜不能，喜怒未嚐見於容止也。其德禮所化，宗族以睦，兒童知讓。生一子，四歲而天，大曆四年夏六月癸丑，再孕不育。乙卯，歿於舒州，春秋若干。仁厚而不福，德備而不壽，是天不惠於我家也。向使錫厥永年，正家承筐，宜爾子孫，百祿是享，非夫人曷歸？啟手足之日，長幼號咷，外姻、內姻、親疏，皆行哭失聲也，宜哉！是歲九月甲申，以青裧裳帷遷於洛陽。十一月丁巳，安宅兆於舅姑先塋之西南隅。恐時逝事遷，景行不貽於後，故刊石以誌卒葬，且謹而日之。
殤子河南獨孤氏，小字韋八。以其弱而未名也，故以字稱。北齊司空行台尚書令臨川郡王七代孫，有唐安南郡長史府君之曾孫，潁川郡長史府君之孫，左驍衛兵曹參軍公之元子，秘書省著作郎京兆韋儹之甥。生有奇表，溫明聰秀，覃訏於保姆傅婢之手，嶷然異於凡童。氣閑體和，取與必時，諸父諸姑每謂：「興我家者，必此兒也。」賓客之至者，看玉人不暇。倘假以壽命，則成器致位，未易度也，不幸多病。大曆六年歲次辛亥十二月二十二日，天於舒州，壽止五歲三十甲子。長幼忱毒，六姻悼惜。嗚呼！天將不昌我後裔乎？不然，曷使此孩不至於成歟？大曆八年夏四月十六日，以其喪歸洛陽，祔於王父母宅兆之側。其仲父銜涕書其始終，記於墓雲。
唐天寶元年歲次壬午，潁川郡長史府君第三子曰憕寢疾卒於潁川。至德二載冬十月四日，權窆於洛陽龍門之西山焉。至大曆四年五月十有二日，詔追贈潁川府君秘書監。是歲七月十有一日壬午，遷宅兆於壽安祖塋甘泉鄉之原，以君之喪葬於塋之左，禮也。君沈毅出於天成，幼年性即果斷，岸然不可以屈撓。資稟穎悟，過目成誦，若出之素得，兼之好學不倦，朝夕無廢時。弱歲專於《左氏春秋》，晰疑洞義，二百四十二年之事，若列之指掌。尤工於畫，尤善音律。圖書之奧。靡不深究，津津乎神，遊而趣洽，所以為之即得其理。意氣倜儻，達節，不欲以細行竊名。志氣方遠，未仕，不幸多病，年方二十二而歿。嗚呼！修短之經，聖人罕論，同塵顏冉，茹恨何言？嗚呼！
夫人諱某，魏景穆皇帝九代孫也。祖諱某，皇朝贈太子少保。父諱某，克荷前烈，不幸早世。夫人在孕而孤，鞠育於叔父相國潁川公。天機聰明，生知仁孝，被服法度，綜習文史。年十四，嫁河南賀若璿。璿積功勞，剖符為郡，夫人輔佐，以副笄宜室。能睦其族，且勸以義，而風藻禮範，儀刑閨門。晚節厭離心垢，嚴持禪誦，而道機未宏，壽量有極。永泰元年三月某日，終於渠州，享年若干。嗚呼！以夫人之柔明孝慈，溫惠淑茂，況承景穆之餘裕、少保之貽則。季父當國，良人專城，河潤澤及，福綏宜遠。胡弗眉壽，鍾是短曆？潁川公之慟，其可既乎？大曆二年二月二十二日，反葬於京兆鄠縣之某原。宜列景行，貽於彤史。恐陵岸或遷，音徽將沫，故月而日之，銘諸堅石，蓋猶父之誌也。其詞曰：
人亦有言，天祚明德。籲嗟邦媛，未偕壽域。家節既成，蕙芽方植。仁而無報，為善者惑。夜台超忽，神斯冥默。貞石有磷，德音罔極。
乙巳歲四月二十六日，有唐新平長公主季女姜氏卒於京師昊天觀。五月六日，葬於某原。長公主歎季女姿度榮茂，溫惠淑慎，能修女師之訓，動中禮範。其曾祖柔遠，位至尚書地官侍郎。祖皎，以勳舊歷太常秘書，剖符封楚。其父慶初，能踐修祖考之耿光，嗣爵舊國，復居太常。元宗其外王父也，肅宗其舅也，天池波瀾，澤潤本根。謂德鍾下，錫祉與壽，宜君子家室，且貽芳於彤管，乃未笄而天，命也夫！嗚呼！窈窕專柔，含德而未形，雖當《鵲巢》、《小星》、《采蘩》、《殷雷》之德，今已矣失，史氏蔑由記之矣。長公主之慟，其庸可及乎？故月而日之，銘諸堅石焉。其詞曰：
思孌季女，生於公族，稟懿德兮。天世其祿，不遐其福，胡不淑兮。鼓殤同躅，數不可續，哀靡極兮。
夫人諱某，博陵安平人也。曾祖恭禮，國朝駙馬都尉、延齊易三州刺史，封博陵郡男。祖興宗，饒州長史。考雋，亳州臨渙縣丞。夫人少孤，在家以純孝稱。既笄，莊明而賢，柔順有識。年若干，歸於獨孤氏。奉蘋藻，供祭祀，事長撫幼，糾合宗族。敬恭而誠，孝愛備至，動必由禮，非法度未嚐踐也。生子四人，教之以義方，夙夜貞勵，家道以正。娣姒服其義，親戚稱其慈，天不降衷於我。大曆八年十一月某日，享年若干，歿於壽州。少長行哭，六姻涕泗，傷夫人有宜室之美、勸義之明，而司命奪其長算，使德與壽反。嗚呼哀哉！明年十一月日，公使長男勣，奉夫人之喪，返葬京師某原先塋之側，禮也。刊石以誌，庶德不朽。其銘曰：
夫人之德，柔明淑慎。從夫以禮，承筐以順。奉若家節，率由彝訓。遐福是期，溘至何迅？謂仁者壽，天實不信。同塵彭殤，歸根大運。於以刊石，永播淑聞。
夫人諱某，趙郡人也。皇朝德州將陵縣令銛之長女。天生柔懿，齠齔知禮。年十六，歸於崔氏，丕承宗祀，虔恭中饋。謙敬恭儉，貞固淑溫，閨門化之，宗族以睦。生一子，年十一而殤。有女四人：長女夭於繈褓；次女適范陽盧履純；第三女適河南獨孤及，年若干早世；少女適樂安蔣鎮。皆柔明好禮，淑慎有德，循度勸義，雖造次不違仁，實夫人之教訓也。輔佐君子三十有九年，夙夜靡違，家道以正。向使神祈正直，天報德善，宜登期頤，與君子偕老。嗚呼不造，春秋五十四而歿。凡所顧復，太半道夭，撤琴瑟之日，無兒主祭。德與事反，哀有何極！嗚呼哀哉！是歲十月某日，卜宅兆於某山某原，追紀往行，以誌幽石，禮也。及忝婚姻之故，常瞻清懿，逝歿相尋，報德靡及，敢不備書實錄，斯於不朽。其詞云：
莊敬柔順，婦行之極。抑抑夫人，秉是懿德。衿鞶為戒，蘋蘋惟職。四始之美，六姻是式。仁而必報，當躋壽域。天實匪忱，古今同惑。變化忽恍，音徽冥默。闑右遺範，是效是則。
夫人，其先隴西人也，皇唐高平郡王道立之元孫。畢國公景淑之曾孫，祖仲康，開元中為尚書主客郎中楚州刺史。父濤，以貞信篤行為宗室冠冕，曆宋城尉、衢州司士參軍而歿。德厚而位不稱，啟手足之日，為守道者所痛。夫人吾之姊子也，稟氣於家君之中和、母氏之柔明，故姿度淑茂，恭儉謙順，天性孝慈，聰慧有識。讀書善鼓琴，造次必以禮自持，莫見其喜怒之容。言歸於崔，以德宜夫，事姑禮節節，儀刑閨壺。輔佐之美，六姻是瞻，有識者謂當有鵲巢之貴、鮐背之壽。天則反是，使春秋二十七而終。醫不至歟？命有極而然歟？適來適去，皆忽然歟？吾痛且惑，傷悼之不足，故形於文，且遂為誌。其文曰：
爾德爾容，天實爾鍾。爾誌爾年，天何不從？勸義孤望，歸安跡絕。哀哀母氏，泣盡繼血。刻字此石，記爾芳烈。
公諱誠，字元成，魏郡頓邱人也。九代祖誕，魏太傅陳留郡王。從太傅七葉生左威衛將軍翊，左威衛生汾州長史昇，長史生濮陽令諒，濮陽生公。四歲知禮，七歲善屬文。年十六，戶部尚書姚珽以賢良薦，比之終、賈。開元三年舉進士，十年舉茂才，十七年舉文學，皆射策取甲科，由太平尉為金吾曹、監察御史、河南司錄、美原令、膳部員外郎。天寶元年考功郎中、知制誥、修國史，二年中書舍人，五年秘書少監。七年十二月，終於京師。自初仕至終二十七年，曆官十，享壽五十三。動靜由禮，交不諂瀆，宏毅貞諒，直而不肆。居官必忠，執事必敬，未嚐以悔吝改操，為權幸屈法。由是自御史為河南府司錄，持正不阿故也。宰美周月，收案大猾，除其根株，然後布政。及期而美陽無訟，乃有涸泉湧流，白雀馴於庭。開元中，蠻夷來格，天下無事，搢紳聞達之路，惟文章先。公以俊造，文賦皆第一，京師人傳寫策槁，相示以為式。無何，司言載筆，乃典秘書。公才盛名高，與職位俱。論者謂公以文學政事，取公器如拾芥，雖不至公卿，其令聞令望，足貽後昆。夫人孝義縣君宋氏，萊州司馬元同之女。禮樂風操，家之範也；柔明孝慈，天之質也；清淨厭離，修之惠也。能修采蘋之職，以正家節。李氏之閨門肅，九族睦，實夫人是賴。乾元元年，隨長女從夫於洋州。二年正月二十五日，終於某居，享年五十七。遂權窆焉，路難不克反葬故也。有才子二人，曰興、曰殷，悉能荷先大夫之德。興三十為左補闕起居舍人，殷舉秀才甲科。永泰二年，興請命於上，迎夫人喪，至自洋州。十月二十七日，合祔於澠池先塋。夫惟天地，能長且久，若邱隴陵穀，則無不遷者也。故纂其先人之景行，勒於名以為誌。
府君諱璵，河南洛陽人，漢世祖光武皇帝第二子沛獻王輔之昭也。齊臨川郡王河陽道行台仆射洛州刺史永業府君五代孫，國朝明威將軍文惠府君第二子，越州都督浙江東道節度觀察處置使兼御史中丞右金吾大將軍峻府君之季弟。聰明仁恕，專直寬信，擾而毅，溫而厲。弱冠筮仕，以藝即戎，藏器安卑，非其誌也。天寶十四年，安祿山反，朝廷以淮淝海沂三吳咽喉，宜擇良佐以貳藩鎮，命府君為泗州長史。無何，換滁濠二州。倅戎備，參吏職，忠敏肅給，所涖繄賴。御史中丞崔公昭之尹河南也，盛選僚佐，表府君為太常丞兼殿中侍御史營田判官。使罷，轉湖州別駕。大曆五年，崔公受詔持節牧宣、歙、池三州，府君復為從事，以太子右諭德兼殿中侍御史遷大理少卿兼侍御史。方謂宜民宜人，祿與壽俱，遭命不淑，春秋五十五而歿，是歲大曆九年春三月二十四日也。夫人隴西李氏，以柏舟之誓，提攜諸孤某等，奉府君之喪，言歸洛陽。某月日，窆於某原，禮也。府君少孤，事兄嫂以友悌稱。在邦在家，言信行果，居官祗事，強誌能力。及其冠法冠，佐太府，上以勤恪周爰成務，下以明誠勞謙應物。和禮正家，敦睦族姻，自疏及親，必慈必愛。而命不我與，年未下壽，天天其椓，嗚呼哀哉！初府君之金吾伯兄擁旄浙東也，拔崔公於郡吏之中，升為軍司馬，推誠委政之分，猶晉得韓厥、宋得子罕。及中丞之開府辟掾，府君為首。既而府君之喪也，中丞哭之慟，贈賻賙給，加於人一等。由是稚子孀妻，得奉喪而西。三月而葬，禮無違者。賻布之餘，足備祭器。君子謂金吾之明哲，詒厥兄弟；宣州之交情，見於死生。知已之道，斯其行者鮮矣，及敢不以直詞書仲父之美於墓石？其辭曰：
叔父懿德，承家令儀。惠迪哲兄，踐脩靡違。移治於官，發跡淮沂。及佐皇華，亦糸肅其衣。天子命我，再參軍機。駱馬嘽嘽，所從其誰？顯允君子，為諸侯師。府君委質，谘諏載馳。式壯其猷，耄未及之。陰陽為寇，子鵬洽期。昔也陟岡，哀哀永思。今也反真，匪公曷依？伯兮叔兮，今乎已而。他年九原，公誰與歸？
歲在丁未七月丁卯，有唐故右散騎常侍李季卿薨，享年五十九。文經邦國，行滿天下。無人非鬼責之悔，以近後劇；無中人十金之產，以補祭於身歿。顧謂宗子家老，必以巾車一乘，斂手足形還葬。其孤馮翊縣令霸等，泣奉遺命，以某月庚寅，附宅兆於長安九陴原之先塋。名公上士，護喪會葬，同道必至，哀纏都邑。初公烈考曰適，神龍中曆官中書舍人、昭文館學士工、部侍郎，才高而明，為文章蓍龜。公生而好學，地使然也；害然宏達，天所縱也。臨大節而賈勇，不私其身也；進賢不進不止，事君以忠也。當昔天步方艱，王師有征，公入參諫臣，出佐軍政，直躬谘諏，戎臣賴之。其後領二曹，判二州，再司王言，三貳京尹。由秘書少監為吏部侍郎，復兼御史大夫，慰撫山東、淮南。明年勞旋，典選如故。大曆三年拜右常侍。其勤五家，十有餘年。舉措由道，行止以直，居貞守忠，欲不能惑。思賢求才，若渴若饑，推心吐誠，親疏以之。執德之經，不為利回，正進退於忠信，視得失如洟涕。凡君子在位，則不仁者遠，攸徂之邦，宜皆蒙福，遽奪公算，是不惠於斯人也。天難忱斯，嗚呼哀哉！諸公以為不可奈何者壽天之數，若奮揚景行，宜在知已，由是尚書右丞長樂賈至作銘以銘之。
有唐秘書監永安縣侯姚公諱子彥，字伯英。其先馮翊蓮勺人也。至高祖僧洪，徙家河東。祖思聰，秘書少監。父坦，汝州梁縣丞，贈秘書監。公忠諒孝愛，寬仁願恭，質方氣衝，天所授也。而力行博學，溫故知新，錯綜六藝，以作詞賦。初舉進士，又舉詞藻，皆升甲科，尉清苑、獲嘉、永寧三縣。開元二十九年，詔立黃老學，親問奧義，對策者五百餘人。公與今相國河南元公載及廣平宋少貞等十人，以條奏精辯，才冠等列。授右拾遺內供奉，曆左補闕。於時天下無金革之虞，選多士，命百官，先文行而後名法。而柱下方書，南宮章奏，主張綸翰，典司禮文，尤精其選，非盛名莫居，由是遷公殿中侍御史、禮部員外郎、禮部郎中、知制誥、中書舍人、太常少卿。天寶十四年，奉詔宣慰江東、淮南，覽觀風俗。無何，二京陷覆，太夫人捐館，公外罹憂患，內纏惸疚，銜憤泣血，毀瘠滅性。乘輿反正，公適外除，拜太子右庶子。於時難始康，百揆草創，官復其職，人亦求舊。俄又授公中書舍人、禮部侍郎、光祿卿、左散騎常侍，加銀青光祿大夫，復知制誥。廣德二年授秘書監。以儒行懿德，策名三朝，遺跡故事，周遍台閣。資忠體和，惟道是居，正身奉上，中立不倚。恐懼戒慎，形於隱微，故遭值傾否，出入夷險，而未嚐有悔。名與身偕，德善是依，明哲以保故也。享壽七十有八，大曆二年四月某日，薨於位。五月某日，詔贈禮部尚書。知言者以為壽富康寧，攸好德，考終命，《洪範》謂之響用五福，而公居四焉。以清儉貽厥子孫，故所不至者富焉爾。非明德介祉，何以享茲？有子曰驍、曰驥、曰驂、曰駰、曰驌，號於昊天，痛欲報之罔極也。銜恤問禮，抆血襄事。十月丁酉，卜兆此原。惟盛德與公器，若川流之無還。垂芳如之何？刻銘於其墓之門，將以誌不朽。其詞云：
恂恂秘書，蘊粹含和。服膺孔門，行鄰四科。遭時之康，天下尚文。公奮羽翰，翱翔慶雲。晚逢中興，貴德尚齒。公秉懿範，入作卿士。逮事三後，出入二紀。典禮司書，媚於天子。居貞保儉，與祿終始。鬱鬱佳城，烈烈餘美。日月有逝，令聞無已。
