夫人，河南洛陽人也。其先劉氏，出自沛獻王輔，其裔孫因山命氏，中復姓劉。自獻王十九世至齊行台尚書令永業，始復為獨孤氏。自臨川至潁川郡長史府君，六葉明德，道炳於世。夫人潁川府君長女，性聰異有誌尚。寬仁慈順，加之以明，柔而不惑，儉必中禮。歸鄭氏，生二男二女而寡。男始孩，女未齔，鞠而育之，導之義方。長男曰季華，次曰子華，既長，皆敦說詩禮，被服文行，時人稱夫人善誘善教。乾元三年，因洛陽再擾，隨子北征。永泰二年某日，終於钜鹿郡，享年若干。嗚呼！仁而宜壽，慈儉宜福，二者反是，為善者惑焉。初夫人少因有行，思歸寧而不得，晚值多故，去邦族而無復，由是終身有遠父母兄弟之痛焉。臨終顧其子：葬我必於先大夫之壟。季華等泣奉遺旨，大曆三年歲在戊申，以夫人之喪至自钜鹿。冬十一月庚寅，反葬洛陽龍門潁川府君塋兆之側，夫人之誌也。及敢書伯姊之德，銘諸墓石雲。
有唐逸士吳郡張從師，衝和純粹，辯博宏達，卓犖好古，儻蕩逸群。言不近名，惟代耕是謀；貞不絕俗，以忘機為心。秀才高第，起家臨濮縣尉，曆馮翊、伊闕二縣主簿，乾元元年拜監察御史。御史中丞鄭炅之擁旄濟江，辟為從事，轉河南府法曹參軍。凡曆官五政，享年五十八。忘懷樂道，終始以之，攘臂於爵祿聲利、得喪虧盈之間，如浮雲無心、野鶴獨立。形全神全，身與化俱。上無二年八月辛卯，終於吳郡私第。其孤惟儉、惟靜，能稟謩訓，弱歲皆精左氏、穀梁《春秋》。藐爾在疚，零丁何怙？季弟秘書省正字曰：從申，乃茹天倫之哀，謀及卜筮。以是歲九月二十八日，權窆於虎邱山之西原，禮也。初公祖損之，隋大業中進士甲科，位至侍御史、尚書水部郎。損之生烈考浤，以碩學麗藻，名動京師，亦舉進士，自監察御史為會稽令。文雅之慶，施於後昆，故擢秀才而衣繡衣者，及公三葉，君子以為榮。少好黃老，且修禪慧，晚節持六經微言，以遺三子，三聖之學，不墜於地，君子以為博。詼諧不羈，頡頏傲世，視軒冕纓紱如塵埃，必也臨事能斷，義形於色，推賢進善，不進不止，君子以為達。當伊川啟戎，曆陽為魚，公力窘身陷者至於再，涵泳沸鼎，揭厲橫流，而跡無緇磷，憂患不能及，君子以為智。宜享黃髮而升青雲，天胡降凶，殲我仁人？嗚呼先生！往無返期。談藪清風，詞林逸韻，墨池真草，三事永絕。凡今友朋，可勝痛乎？恐後代邱隴將平，川澤相失，求遺跡者，莫知德音之所始，乃誌之於石，永為靈表。
公諱某，其先劉氏，出自漢世祖光武皇帝之裔。世祖生沛獻王輔，輔生釐王定，定生節王正。正生長子廣，嗣王位；次子廙，仕漢為洛陽令。廙生穆，穆生進伯，為度遼將軍擊匈奴，兵少援不至，戰敗，為單於所獲，遷居獨孤山下。生屍利，單於加以穀蠡王之位，號獨孤部。屍利生烏和，烏和生二子。長曰去卑，為右賢王。建安中，獻帝自長安東歸，有李傕、郭汜之亂，右賢王率其部衛車駕還洛，遂徙許，復歸國。卒，次弟猛代立，生嗣論。嗣論生路孤，路孤生眷，眷生羅辰，從魏文帝遷都洛陽，遂為司州洛陽人。始以其部為氏，用勳伐錫爵永安公，位征東將軍定州刺史。征東生萬齡，官至廷尉，諡曰貞。廷尉生稽，字延平，善左右射，學究金匱之奧。魏世祖初，從平滑台，以功授散騎常侍，曆守冀、定、相三州。時新定律令，慎選廷尉，徵公拜焉。再世為法官，俱以廉平不苛顯名，當時榮之。加鎮東將軍，薨諡曰文。鎮東生歸，辯聰而才，又為鎮東，薨贈太尉。太尉生冀，字希顏，以博學侍講東宮，曆安南將軍定州刺史，贈司徒。司徒生永業，以文武兼備，佐齊王入洛定鄴，都督幽、洛二州，由行台尚書令升司徒，封臨川郡王，語在《齊史》。臨川王生子佳，在齊為勁努將軍，在周為儀同三司，在隋守清遠鎮，握節死難，贈并州刺史。并州生義順，武德中曆戶部侍郎、尚書左丞、光祿大夫，封洛南郡公。洛南生左千牛備身諱元慶，公之祖也。千牛生朝散大夫定州長史諱思陳，公之父也。二十三葉之德善，鍾其人於公。公剛方廉清，貞信宏寬，德厚性和，與四時氣侔。非天下之直道不行，非先王之法言未嚐言。當出處去就之間，非抑與不苟求；與朋友交，非同道不苟合。至守王事，臨大節，非其正，雖臨大兵不懼。恪德危行，居易中立，不可得而親，不可得而疏。讀書觀忠孝大略，不索隱賾；屬詞止乎禮義，不止詠情性而已。太極元年，詔舉文可以經邦國者，宣勞使源乾曜以公充賦。時對策者數百人，公與滎陽鄭少微特冠科首，起家拜同州郃陽縣尉。歲滿，授好疇縣尉，開元十四年，元宗初登封泰山，注意二千石令長以煦嫗下民，授公益州溫江令。公治縣如治家，明不至察，威不至猛，去煩苛繳繞之政，施德信刑禮以訓齊之。溫江人飲公之化，逋者復，疲者悅，善者勸，不善者知恥。益州刺史張敬忠以狀聞，詔授監察御史，轉殿中侍御史。會權臣惡直，斥去不附已者，貶公廬州長史。明年，惡直者罷位，公稍移武功令，未到官病免。二十三年除寧州司馬，二十八年遷潁川郡長史。初公為御史，嚐以直忤吏部侍郎李林甫。是時林甫當國，常欲騁憾於我，而五府三署，每有高選，群公皆昌言，稱公全才，且各以臧文竊位自引，由是得免於咎。然十年再遷，而位不離郡佐。或勸公卑其道，可以取容於世。公曰：「可卑非吾道也。屈伸天也，非人也。人其如予何？」天寶元年加朝散大夫。二年七月七日，寢疾終於位，春秋五十七。位不尊，壽不遐，誌不行，善不報，其直虛語，守道者相吊以為痛。是歲八月，殯於郡東。至德二年歲次丁酉十月十四日，權遷窆於洛陽龍門山西岡。大曆四年五月十三日，詔贈秘書監。命卿之位，錫於身後，嗚呼哀哉！
夫人河南洛陽人也，薛國長孫覽之元孫，咸陽縣丞諱頓府君之女，左金吾將軍諱子哲府君之妹。稟天元和，生知孝慈，含德之厚，與坤體合。執笄助祭，四十餘載，人莫見夫人喜怒之容。躬勤順承，動葉禮經，宗族以睦，長幼以序，無言無為，化成於家。公之加命服也，夫人對封邱縣君。汜等既孤，夫人棄采蘋之度，修釋氏教，受正觀法於長老比邱尼上方。服勤一年，得四念，處三昧，視去諸結，猶棄涕涶。至德二年，隨子東征。明年歲在戊戌七月二十四日，終於會稽，享壽六十有四。八月某日，權殯於雷門之南。汜巨及正等遭天不吊，無恃無怙，以世故坎壈，不克遷祔者十一年矣。欲報顧復，天胡有極？今年問宅兆於前都水使者張係，係卜甘泉東伊水西甘泉鄉之原吉。謹以歲次己酉秋七月壬午，遷公夫人靈坐合安厝於此原。猶懼陵谷世人之不我期也，故不敢不誌，抆血勒石，以貽後嗣。
曾祖仁基，隋光祿大人行左光祿大夫，皇朝贈使持節都督原州諸軍事原州刺史，諡曰忠。祖行儉，皇朝銀青光祿大夫禮部尚書聞喜縣開國公，贈太尉揚州大都督，諡曰獻。父光庭，皇朝光祿大夫行侍中兼吏部尚書正平縣開國男，贈太師，諡曰忠獻。絳州聞喜縣崇，慶鄉太平裏裴稹年若干行狀：公天姿英拔，德宇宏曠，禺昂公器，磊砢高節，武庫森戟，玉山照人。起家以門，調補千牛備身，曆太子通事舍人、太常寺主簿。是時萬邦方乂，獻公當國，天子垂衣穆清，以有天下。而袞職之闕，疇谘之府，公入則竭力，出則匪躬。外詢輿人，以備過庭之問；陰薦多士，用宏審官之選。既而濟濟俊乂，爛盈東閣，邦之得賢，於斯為盛。畫一之詩作，而嘉魚之頌興，公之幹蠱也。轉京兆府司錄參軍。輦轂之大，綱轄之劇，牒訴浩穰，文墨填委。公遊刃餘地，而大卻斯批，若網在條，而眾目不紊。談笑之隙，簿領肅如，論者知逸驥之足，方自此始。開元二十一年，忠獻公捐館，惸然在疚，哀越乎禮。會執事者鬼正作福，怙寵匿怨，乃因喪乘釁，將逞憾於我。言之如簧，上亦投杼，公乃銜恤進牘，呌閽抗憤，危言自明，至誠旁感。由是宗祏垂祉，高天聽回，恩方照微，神亦悔禍。卒令臧孫有加等之葬，公業有不忘之歎，公之克家也。服闋授起居郎，載筆丹墀，書法不隱。開元二十四年，三庶人以罪廢，事出宮闈，變生飛語。時壽王以母寵子愛，議者頗有奪宗之嫌，道路憫默，朝野疑懼。公乃從容請間，慷慨獻諫，上述新城之殷鑒，下陳戾園之元龜。謂興亡之由，在廢立之地，天子感悟，改容以謝。因詔以給事中授公，公曰：「陛下絕招諫之路，為日固久。今臣一言而荷殊寵，則言者眾矣，何以錫之？」上善其敏而多其讓，乃止不拜。尋除尚書祠部員外郎。恪居禮闈，休問惟穆，宏濟之略，因為已任。於時搢紳高議，方以青雲期公，不吊昊天，降此短曆。開元二十九年某月日，薨於私第，春秋若干。君子謂公貂蟬之葉、瑚璉之器，壽不及黃耇，名不登明堂，天其未亡狐趙之勳、成宣之德也。非昌其身，必大於後，果介繁祉，有才子四人。長曰倩，尚書駕部員外郎兼殿中侍御史江西道租庸鹽鐵等使；次曰儆，尚書司勳員外郎兼殿中侍御史、參中軍元帥雍王軍事；次曰倚，殿中侍御史試守萬年縣令；季曰侑，太原府榆次縣尉。構廈瑰材，切玉利器，價敵三虎，族擬八王，朝廷裦之，方倚以成務。元年春建辰月，肆大眚，命有司錄勳追舊，於是詔贈公諫議大夫。猶以禮未超倫，位不充德，秋八月下詔曰：「贈諫議大夫裴某，操履貞純，器能溫敏，素推雅望，嚐踐清班。誌業屈於當時，風猷悲於既往。顧其允嗣，久在周行。雖禮及前修，已申追遠；而恩霑後命，宜有贈榮。俾高列嶽之班，更表重泉之飾。可贈使持節陝州刺史。」禮也。公天機超邁，雅有大略，氣直而溫，性擾而毅，貞可幹事，善足救物。外坦蕩豪舉，朗然不羈；內敦敏純固，忠而能力。至若輕死重義，貴身賤名，視錢帛如糞土，戲公卿若草芥。其於履危機，臨大節，則氣冠賁育，勁侔風霜，未嚐以得喪夷險，蠆芥於胸臆。《詩》云「昭明有融，高朗令終」，公實有焉。謂宜荷天之休，俾熾而大，龍泉未試，隙駟先往。天乎斯才，而有斯壽！今寵優八命，澤及九原，已申追遠之恩，請遵易名之典。寶應二年某月日，故吏某官某謹上。
某年月日，某官某乙，謹以清酌少牢之奠，敬祭於故蘇州刺史兼御史中丞贈吏部侍郎李公之靈：嗚呼！天以純粹鍾美於公，孝友慈惠，公廉貞直，事君以忠，臨節有勇，可以師表鄉黨、儀刑搢紳。宜荷百祿，乃朋三壽，孰司物化，曾莫輔德？諸公不死，公獨返真，官不過八命，年未逾六十。豈五藥乖養，九藏失節，以及此乎？將修短之域，窮達之數，止於是乎？前期幽報，如所修乎？俯觀生前，亦有恨乎？昔公出入台閣，勤勞王事，馳驅使車，周旋天下，克己奉職，一何正也！姑蘇之役，奸幸構攤，公秉義勇，誅其渠魁。海寇圍逼，勾吳震駭，公率羸師，克翦大敵。奇謀生於死地，貞節見於孤城。夫豈惡生？誓無奪誌。臨危致命，一何壯也！濯纓來朝，祗若王命，三府高議，方以黃散谘公，天乎無知，不從人欲。旅櫬委於空館，妻孥恨於遠道。其來也駟馬朱轓，其往也孤彗丹。天子興悼，台臣雪泣，情鍾我輩，哀可既乎？某乙等義惟寮友，季卿等屬忝宗族。歡愛如昨，書劄猶新，伸眉未幾，交臂忽失。形骸留此，魂魄何之？鳴琴潺潺湲，怳若在耳。前路冥寞，良遊無期，靈之來兮，歆此薄酹。尚饗！
年月日，某官某乙，謹以清酌少牢之奠，敬祭於黃門侍尚書御史大夫嚴公之靈：嗚呼！天惟匪忱，才不必壽，冉耕斯疾，顏回短命，吉凶兆關，凡聖共惑。惟公茂質，見於芳年，菌蠢九葩，磊砢千丈。頃賞戮力當代，以智開物，若發硎之刃，決雲切泥。長安浩穰，憲網疏漏，天子命公，尹京執法。能秉直道，以張皇綱，盜奔訟清，周月報政。巴蜀亟擾，上為旰食，公之攸徂，亂亦遄已。昆夷授首，邛僰飲化，乃加塚卿，為天喉舌。謂當任極台鉉，壽如岡陵，青雲可攀，白日忽暮。嗟來桑扈，溘與化往，孰雲夫君，而有斯命？藂蘭春敗，大壑夜失，非君興哀，吾誰為慟？昔公先中書，以道消讒勝，不踐袞職，公復算屈短曆，卒無相印。蒼生孤望，前後同悲。曩子論交，於予投分，形接意敵，聲應事感。俱涉世故，累荷寵榮，予忝台司，公亦亞相。大駕東狩，獲陪屬車，各負羈絏，同扞牧圉。誠節見於多難，交態彰於困蒙，願言悉心，共獎王室。鎮蜀之役，南北頗限，猶易前期，未嗟少別。別未艾也，死生間之，夙昔歡愛，今反為悲。真宰何人？壽夭誰司？善而無報，天豈予欺？憶昨攸往，火旗電輜；今也來斯，白馬龍而。鯉書遂絕，雞黍無期，惜無寶劍，掛君鬆枝。旨酒一壺，幽明此辭。尚饗！
年月日，尚書右丞楊綰、吏部侍郎李季卿、吏部侍郎王延昌、刑部侍郎魏少遊、工部侍郎徐浩，謹以清酌少牢之奠，敬祭於故相國李公之靈：嗚呼！宗祏儲祉，降神生公，稟天純懿，為國柱石，負荷大業，儀刑本枝。九居專城，六處八座，五領憲府，兩登台司。惟公廉忠信是務，惟寬厚清靜是守。危言獻可，未嚐脂韋取容；直躬而行，不為權幸改操。三已無慍，一麾乃出。其茂勳崇名，遺芳餘事，輝映策牘，標準搢紳。所蒞之邦，於今頌美，若鄭人之思子產、周人之歌召伯。謂公福如山阜，壽登期頤，為天子元老，以弼成庶政。溘與化往，嗚呼曷歸？何萬人之具瞻，與天命之相違？窺遺塵於台閣，想見公之容徽，嗟道申而壽屈，痛跡是而人非。綰等恭承惠，昔嚐登門，接後堂之歡娛，參東閤之討論。謔浪在耳，書劄是存，奈何少別，忽聞九原？尚饗！
年月日，某官某乙，謹以清酌之奠，敬祭於故右散騎常侍贈禮部尚書李公之靈：嗚呼！衝粹之氣，生德於公，忠孝貞諒，聰明宏達，卓犖特立，英明虛受。自司翰持衡，觀風執法，周旋三閣，出入十載。能直其道，而正其身，致命臨節仁而有勇，造次顛沛，義形於色。莊敬發於談笑，孝謹扇乎閨門。若天祚明德，神與正直，公宜錫慶鍾壽，俾大而昌。於何官不至三事，年不及六十？積德無報，為仁者惑焉。今行及先遠，將安宅兆，嗟來桑扈，往無返期。追思生平，夙昔歡好，懇款交臂之分，殷勤同心之言。今則冥寞，無非夢想，非夫人之為慟，吾誰為慟？不知神之所在，彼乎此乎？旨酒一樽，庶以為別。尚饗！
年月日，某官某乙，謹以觴豆之奠，敬祭於故某部郎中兼某州刺史員公之靈：吳越愆歲，元元艱食，帝谘四嶽，分命於公。克勤於邦，克儉於家，忠而能力，剛亦不吐。出入台閣，將十五載，動合律度，言為程式。及茲剖符，銜疾受命，而慨然有表正東夏、澄清江湖之心。海隅蒼生，方望公以大庇，朝廷搢紳，期公以上台，而悠悠蒼天，屈公以下壽。時既須而命不與，智未窮而生有涯，嗚呼哀哉！昔公繡衣持斧，予忝接武於朝；公負譴投荒，予亦左衽異域。山川有間，交情無極，各隨流波，在天一方，險阻艱難，亦既備嚐。邂逅相遇，荊蠻之鄉，惠而好我，何日能忘？浙右巨鎮，勇東孤城，風煙相接，吊伐同盟。未及前驅，莫申微誠，遽聞沈屙，忽間死生。九原誰歸？萬事長往，夙昔歡愛，無非夢想。舟逝壑走，吾將安仰？隻雞之薦，為兮歆饗！
年月日，前華陰縣尉獨孤及，謹以清酌庶羞之奠，敬祭於衢州司士參軍李君之靈：惟君砥節礪行，抱粹含純，剛亦不吐，直而能溫。筮仕誠立，安卑道存，宜錫難老，亦高其門，奈何盛德，迫此短辰？追惟夙昔，修好於君，托以良援，申之昏姻。勸我以義，敦我以仁，各徇薄宦，俱期致身。頃復離別，幾為胡秦，契闊乖阻，艱難苦辛。君限靡鹽，陳力甌閩；予集荼蓼，零丁海濱。吊恤何深？舊好殷勤，贈言如昨，尺素猶新，倏忽長往，吾誰與親？常日音徽，平生懿文，今則已矣，長為古人。憐君不知，哭君不聞，瀝酒墳草，灑淚隴雲，庶因薄奠，仿佛精神。尚饗！
年月日，華陰郡守李某，謹以清酌庶羞之奠，敬祭於故禮部尚書裴公之靈：嗚呼！元精純粹，生德於公，峻極降祉，貞明在躬。濯纓登朝，事君以忠，出入三閣，周旋兩宮。褰帷井陘，推轂盧龍，喉舌是寄，淑問斯崇。鯤背垂天，鴻毛順風，亦既左官，時更困蒙。夷險能齊，高明有融，三已無慍，再命滋恭。肇受方伯，俄昇秩宗，將陳謩謀，以佐時雍。如何不吊，降此鞠凶？珠履聲絕，蒼生望窮。機返太素，勳留景鍾，杳杳龍而，瞻言徂東。敬飾薄奠，邀神昊穹，靈顧來饗，仿佛音容。嗚呼哀哉！尚饗！
年月日，禮部員外郎獨孤及，謹以蔬飯壺酒，致祭於故吏部郎中元公之靈：上士齊死生，下士愛生惡死而惑之。知生死若幻，而不能忘情於其間者，我輩所不克免。始者與公同吊死問生，論議亦頗嚐及此，豈謂言未絕口，而公又長往？昨日經過，遽成疇昔，何變化之速，乃至於是？視不及瞬，言不及息。嗚呼元君！今已返於機。夫彭祖、殤子，同歸於盡，豈不知前後相哀，達生者不為歎？公齒發未老，官途方半，相視而笑，冀前路各有所展，豈圖間闊數日，而死生間之？竹林如故，階塵未掃，惟人琴兩亡，影絕響滅。湯湯清弦，豈可復聞？承以令辰，將赴塋闕。痛天道之茫昧，予豈無言？而悲來從中，遠復抒意，匪祭也，永以為別也。尚饗！
年月日，舒州刺史獨孤及，謹以清酌嘉蔬柔毛之奠，敬薦於故尚書工部郎中壽州刺史兼侍御史張公之靈：頃者剖符為郡，與公鄰邑，祗役往復，日以摧手，嚐辱嘉惠，愛我則深。奈何此別後盈魄未周，相去無山川之間，才聞嬰疾，遽告不幸？古詩稱「一息不相知」，今乃爾耶？別時高論，精義在耳，袖中尺書，灑翰猶濕，而形影驟滅，了無還期。雖欲效古賢謂悲哀為怛化，情莫可遏，徒虛語耳。惟公貞亮溫毅，強學好古，人皆窐而盈、曲而全，公獨以峭直接物，雖悔吝不改其度。人多求田問舍，公獨以百家言為寶，藏書至八千卷而不止。以斯道也，施於有政，故其德形於事業，其仁浹於百姓，楚人壽人，如得陽春。識者揣公，壽與位偕，今也溘焉，而人何望？嗚呼！王事拘限，會葬莫及，思賢歎逝，執紙涕零。若久要之不敢忘也，豈不顧饗於今日蘋藻之奠！尚饗！
年月日，朝散大夫檢校尚書司封郎中兼舒州刺史充本州團練守捉使賜紫金魚袋獨孤及，謹以嘉蔬柔毛之奠，敬祭於故揚州大都督府長史兼御史大夫淮南道節度觀察處置使韋公之靈：王命九伯，底綏四方，惟公剖符，作藩維揚。往歲斯民，匪迪匪康，自公戾止，視之如傷。飾吏以儒，出言有章，革剗煩苛，載戢暴強。將吏奉君，若網在綱，罔或作威，以紊典常。民斯輯睦，政亦允臧，和氣被物，豐年降祥。天之輔仁，公宜熾昌，奈何不淑，景命遽央？百城悼心，萬民何望？及忝列城，備守封疆，獲宥罪戾，庇身餘光。德宇所覆，今也則亡，偏思遺愛，追蹈餘芳，俛仰興懷，望慕淒涼。拘限所職，路阻且長，遙抒下情，旨酒一觴。尚饗！
維年月日，司空右相楊國忠、吏部尚書同中書門下平章事韋見素等，謹以少牢之奠，敬祭於西嶽金天王之神：頃自獻歲，達於三月，畜極不雨，屯膏未光，元元其谘，滌滌是懼。國忠等是用虔奉睿慮，聿遵祀典，謹遣鳴皋山人韋朝真，敢邀福於大神之靈。精意才申，而休祐蚃；宸衷遙達，而瑞澤滂沛。非神之幽讚葉於國、神之景命符於人，則疇能降祥薦祉，如此其速。故簠簋犧象，敬修享禮。雖冥應無方，非馨香所答，而神威如在，庶明靈惟歆。尚饗！
維年月日，司封郎中兼舒州刺史獨孤及、前舒州司馬皇甫曾等，謹以清酌庶羞之奠，敬祭於故侍御史舒州桐城縣丞韋公之靈：昔公執法柱下，某等接武周行，嚐趨後塵，飽聽公議。某既出守，曾復播遷，公亦負譴黜官，辱同官為寮之好，敢不知孝悌忠信、強毅正直？樂善惟恐不及，嫉惡不去不止。分枉直於心識，以澄清為己任，形於造次，發於自然。謂必眉壽，且鍾介福，奈何強壯之年，大才先謝？誌業所超，未申萬一，有生之涯，溘然永已。慈親羸老，弱子未齔，反葬無望，委骸他山。等為歸真，艱痛太甚，天不我吊，哀有何極！某等頃嚐以樽酒豆肉，邀君同歡，今之所獻，猶前樽也。但夙昔志氣，比來話言，遽悉冥寞，無非夢想。往既不及，來莫可追，猶持此奠，以抒永別，夭閼之痛，夫復何言？尚饗！
維大曆七年四月二十一日，朝散大夫檢校尚書司封郎中兼舒州刺史賜紫金魚袋獨孤及，謹以清酌庶羞之奠，敬祭於故散騎常侍贈禮部尚書賈公六兄之靈：嗚呼！性命之源，仲尼罕言，頃者與兄存而不論，亦謂景福，必鍾德門。未虞昊天，驟忍我欺，所以分手，容易前期。日往書劄，祗嗟別離，孰雲別中，死生間之？賈生謫去，遭世不用，以命問鵬，千古猶痛。兄逢盛世，任適梁棟，青雲咫尺，巨麟始縱。溘爾中止，俄同大夢，天下孤望，非兄誰慟？追念夙昔，嚐陪討論，綜覈微言，揭厲孔門，匪究枝葉，必探本根。高論拔俗，精義入神，誓將以儒，訓齊斯民。文章陵夷，鄭聲奪倫，兄於其中，振三代風，復雕為樸，正始是崇。學者歸仁，如川朝宗，六義炳焉，自兄中興。大名全才，儀刑百工，嗚呼彼天，胡不祐賢？闒茸讒諛，或錫永年，好學不幸，醫兄復然，豈天地不仁，將斯民薄祜？禺禺之望，見奪何遽？某獲見於兄，二十有六年矣，兄有七年之長，蒙以伯仲相視。博文約禮，謂仁由已，同心之言，斯於沒齒。前後尺牘，羅列案几，愔愔清論，怳怳在耳，一旦如失，萬事遄已。民之所望，今也胡俟？某守職拘限，會葬願乖，白馬素車，欲往無階。寢門一號，心酸骨淒，容徽自此，永不復見。若魂魄無不之也，豈不睹平生心於今日斗酒之奠乎？尚饗！
年月日，舒州刺史獨孤及，敬以清酌之奠，敬祭於河南少尹贈禮部侍郎相裏公之靈：嗚呼！往歲嚐與公度論死生變化，豈不知身與萬物，悉當歸無？猶謂不惑於道者，可以不奪其算。豈圖論猶在耳、目未及瞬，而公度之身，復為異物？益知觀化而怛，自古皆妄，而哀來從中，妄豈易遣？嗚呼公度！有誌有文，量足韜世，善可救物。宰、賜言語，冉、季政事，古莫兩大，繄公兼之。伊昔密薦可否，廷折凶佞，京師童兒，亦知公名。其後江人杭人，頌德不暇，洛表耆老，徯公而蘇。秉公論者，無賢不肖，孰不謂公，致君致身，方自此始。奈何吉未會也，凶問隨之？天下悼惜，士友淒欷。況某投分於策名之始，並命於剖符之列，久要不忘平生，實惟公度是望。同心同病，我身子身也，子與化往，奈我心何？名跡留為故事，話言存乎耳目，惟音形眇忽，無前期可望。每一念至，哀填胸臆，往矣公度，去我何之？勿言一樽，永無共持，倘肯顧饗，表公我思。尚饗！
年月日，常州刺史獨孤及，謹以清酌嘉蔬之奠，敬祭於故右庶子滁州刺史揚州大都督府司馬兼侍御史隴西李長夫之靈：嗚呼！才與上壽並者，吾不得見之矣，得見中壽者斯可矣。嗚呼長夫！曾未半之，官不展才，事不如誌，奄謝昭世，溘歸黃泉，雖欲茹哀，哀可茹乎？追惟長夫，行茂神俊，孝愛友睦，諒直仁勇。卓犖誇邁，英明曠達，文武志略，邦家必聞。為州治行，成百城之最；詩賦歌事，窮六義之美。休聲喧於裏巷，佳句被於管弦，珪璋令問，中外注耳。謂當入拜九卿，出分四嶽，萬人所望，一旦中止，行路悼惜，豈直同心者之心！滄州長挹之談，玉溪獨往之興，竟迫身世，永孤願言，儻魂而有知，當飲痛泉下。往歲滁城之會，俱未以少別為慼，臨歧道舊，坎坎鼓我，酒酣氣振，言盡歡甚，孰知此際，以是永訣。今萬事如昨，書劄猶新，惟故人音容，不可復見。悲莫悲兮生別離，況長往之別乎？王事拘限，莫由執紼，卮酒豆肉，後會無期。彼蒼悠悠，逝者何之？長夫長夫，魂兮來斯！尚饗！
維大曆八年二月十五日，檢校司封郎中兼舒州刺史獨孤及，謹以清酌菜果之奠，祭於故博陵郡君之靈：嗚呼！及顧惟鄙薄，謬忝好合，采蘩助祭，歲時未幾。執手偕老，昊天遽奪，齊體苦晚，遺跡太早。猶未知壽域有涯，短長已臻其極耶？將及薄祜速，宜為淑明所棄耶？屋壁掛存，琴瑟響絕，修法勸義，今將疇依。日月有時，龜筮告協，將涉故路，祔於先塋。及為印綬所拘，不獲親自封樹，豈虞此別，死生間之？往歲方舟偕來，今也單青獨歸，郊圻一慟，心骨可絕。頃者萬事，無非去塵，變化茫茫，往矣何道？今也卮酒，將抒永別。尚饗！
某年月日，朝散大夫檢校司封郎中兼舒州刺史獨孤及，謹以清酌之奠，敢昭告於吳塘神之靈：山作靈鎮，神實司之；人作神主，及實屍之。神非人罔以薦馨香，人非神罔以降福祥。馨香不薦，伊人之尤；福祥不降，亦神之羞。及剖符為邦，今二年矣，制節謹度，不敢怠遑，庶無罪悔，以奉禋祀。祀未豐潔，政或頗類，實及之責，非人之愆，惟神祐之，俾大有年。今盛夏旱蒸，五稼將枯，田畯訴號，靡知其辜。神明豈不降鑒下土，油然為雲，沛然作雨，使萬人歡康，百穀阜滋，灑我公田，遂及我私，我京我庾，維萬維億？豈伊人粒，神亦血食？眾心禺禺，非歲曷望？望之濟否，惟神所相。尚饗！
陽驕陰伏，女魃作孽，孟夏不雨，至於是月。後土將乾，百穀恐竭，天道下濟，龍德正中。宜甘其雨，亦祥其風，曰歲與時，俾和而豐。胡然屯膏，物乃殄瘁，民用艱食，神將乏祀。豈天不仁？豈龍不智？盍正直以自輔，憫雲漢於下土？詔列缺使舉火，命商羊以鼓舞，翁兮為雲，霖兮為雨，滲我王土而毛之，取我黍稷而膏之。俾爾稼如茨，俾爾穗如坻，實廩實藏，為盛為粢。無貽龍羞，俾神我欺。尚饗！
某年月日，朝散大夫檢校司封郎中兼舒州刺史充當州團練守捉使賜紫獨孤及，奉敕以清酌之奠，敢昭告於岏山神之靈：頃緣亢陽不雨，粢盛將敗，敢以人欲，乞靈於神。謂必蚃，遄賜介福，俄以浹日，未蒙降衷。潤礎不徵，觸石無望，稼穡盡瘁，澗溪將竭。豈有悔怒，將為毒痡？不然，何癲我以旱，使滌滌至此？今元元怨谘，皇帝旰食，下罪已之詔，崇群神之祀，將以敬恭之懇，邀福於明神。神其沛然回慮，驟降以雨，使枯苗復生，饑者得食，上以應聖主乾乾之心，下以副萬人禺禺之望。是人性命，與神存亡。敢不以太牢少牢、剛鬛翰音之薦，以為明祀，以報純嘏？若猶陽固陰蓄，蘊衝如初，神則不明，人將何賴？亦當徹惟馨之奠，寢嚴禋之儀。祭禮興廢，在此一雨，敢因陳告，庶無神羞。尚饗！
年月日，都統江淮之南節度觀察處置等使戶部尚書李亙，謹以少牢之奠，敬祭於六纛之神：天地不仁，神明無親，惟正是與，若響之答。敢有象恭滔天，構釁稱亂，國有明罰，神其舍諸？賊臣劉展，假寵多難，敢包狼心，竊發蠆毒，將敷虐於我上下神祇，使東溟揚波、群動昏墊。皇帝震怒，按劍授鉞，命我上將，底天之伐。於是有虎牙鷹揚之臣、蛇矛犀渠之群，橫行而東。我伐用張，月羽雲旗，以先啟行。方將曆潯陽，下南陵，收京口，掃建業，斮梟獍以釁鼓，封鯨鯢為京觀，俾萬里浪破、三象霧廓。今以令月吉日，整駕即路，是用邀福於爾有神，惟神降衷，尚弼予誌。敢告我靡旗，無絓驂，無汰輈，無僨車，命五將護野、萬靈並轂。令天地氛祲，望風掃除；魑魅魍魎，罔不率俾，莫我敢遏。為神祇羞，尚饗！
辛丑歲大旱，三吳饑甚，人相食。明年大疫，死者十七八，城郭邑居，為之空虛，而存者無食，亡者無棺殯悲哀之送。大抵雖其父母妻子，亦啖其肉而棄其骸於田野，由是道路積骨，相支撐枕藉者，彌二千里。春秋已來不書，或謂縣官處師旅饑饉之弊，宜穰災於未然，既將不時賑恤，又苦之以杼軸，故及是。及以為不然，當陽九之厄，陰陽錯而災沴降，天也非人也。於是延陵包佶，作《道堇文》，蓋《小雅·雲漢》之流。及亦斐然獻吊，且告之運命云：
八風不和，六氣不均。上天疾威，大厲薦臻。俾災流行，殄殲斯人。北自淮沂，達於海隅。劄瘥天昏，亦既毒痡。匪蹈密網，匪罹萑蒲。饑饉降喪，淪胥以鋪。人生寄世，孰非遠客？嗟爾賦命，天年逼迫。生不糊其口，死不掩其骼。曠野茫茫，僵屍累累。髑髏崢嶸，如堆如坻。里閭無煙，雞犬去之。死非爾所，鬼其餒而。水陷曆陽，貴賤同之。秦坑趙卒，內填長平，實天不傭，謂禍莫京。爾復胡為，無辜命並？將夭閼之，則如勿生。司殺之柄，孰雲孔明？伊昔太古，上元之世，天無鞠凶，物無疵厲。父不喪子，兄不哭弟。亦有華胥，民壽千年。陰陽常和，玉燭常然。彼何人斯，而生斯時？聖人既興，大盜亦隨。外戶反閉，賢愚相欺。我先王乃作五兵，固不得已而用之。堯舜既歿，揖讓不傳。黃鉞白旄，謂之應天。德乃下衰，干戈相連。陽九襖興，災纏凶年。鳥皆夜鳴，人失其全。食盡力疲，守死道邊。不自予後，不自爾先。萬世一時，運有固然。帝在法宮，清問下民。青旗鸞輅，時令惟新。葉風和布，天下皆春。爾往莫及，委骸窮塵。命不可問，嗚呼蒼旻！
