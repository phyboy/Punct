倕，皋父，德輿祖，開元二十五年官河西尉，終羽林參軍。

朏，河東人。開元中官懷州司馬，入為侍御史。二十八年遷禮部員外郎。

全晉舊國，彼汾一方。宗門貴仕，代有烈光。鼎鉉襲懿，蘭菊垂芳。地靈世德，之子含章。含章伊何？載挺時哲。❥服教義，遐紹忠烈。詞煜春葩，操貞暮雪。珪璧內潤，鼓鍾外徹。肅祗一命，趍侍兩宮。奉常典禮，左掖記功。清輝就日，逸翮摶風。高選郎署，公議攸同。建禮休汗，漳濱移疾。方奏丹墀，遽辭白日。隱嶙前嶂，微茫此室。勒銘幽泉，永識芳實。
渙，開元朝官殿中侍御史內供奉。
覆釜遐源，濫觴遙派。龍門激浪，飛竹箭於千里；馬頰驚流，擁桃花於三月。尺波不住，素序或臨，霧逐牛迷，查隨客至。維舟不易，航葦稱難，洪濤之委無涯，下方之傷遄及。隄防是制，啟塞隨時，固之則兩傷，毀之則雙美。津吏宅生禹跡，行偶堯封，名廁水官，位居河右。使回天之浪，遙注百川；濺日之波，傍流九派。水工末品，直買公心，算垂柳之懸隄，借瓠子之成詠。雖守挈瓶之智，還貽膠柱之責。依津吏之請，杜水工之疑，不俟終日，於是乎在。
彼元天平分，以成乎歲也；惟日有令，將法於王者。服蒼玉而應春，居明堂而順夏；既隨時而有義，皆率禮而無舍。若乃律中夷則，神司蓐收；涼風以厲，大火西流。草木不芳，誰忍聞於鶗鴂？囹圄再繕，亦申命於鵊鳩。先三日而太史以謁，率百官而天子乃遊；然後天仗齊列，野慶清秋。乘白輅而啟行，載白旗而扈從；天顏乃穆，帝典攸重。彼詞客與史臣，鹹作歌而陳頌。既啟鑾輅，爰居總章；備水潦，修隄防。鴻雁將賓，待橫舟於汾曲；鷹隼已擊，且校獵於長楊。實惟道映三五，何啻聲超百王而已哉？別有原憲長貧，仲尼少賤。朝遊白社，驚一葉之辭秋；夜宿靈台，聚群螢而燭卷。既睹西郊之禮，將述東山之禪；欣庇影於禹陰，願陳力於周諺。
所司初稅畝，怨者實多，僉議罪其變法。中尉云：匪躬之故，兩執不同。
周官立法，惟聞薄斂，魯用不供，爰行大桀。皇家布聖敬之明德，貴因循之令典，乃修弛賦之道，不足宜陽之計。什一而稅，億兆以庸，何彼所司，率由非政。不能和彼三事，申物土之宜；而乃鳩於庶，成取怨之道。豈自貉之為制，其於蠆而不若，臨財無苟其曰是乎！於義或妄，未為能也。惟此中尉，會無內省，若利彼社稷，則死生而以之。斁我彝倫，在憲章而莫舍，益之為助，空望於十朋；孚則未終，且成乎一握。獲夷不同於入腹，出否幸從於顛趾。
日本請吏，賜宴於朝。旄人奏散，不以靺為惠文冠所持。辭云：屬鞮鞻氏。
中國有孚，殊方委款，不遠波海，來趨天闕。仰衣冠而竭誠，願臣妾而見訴，國客茲備，式宴且酣，方樂未便，闕歌與舞。旄人典斯鍾鼓，職彼靺任，既乖用舍之宜，須寘疏遺之罰。為惠文所抵，信得其由；推鞮鞻之愆，未聞其可。
能興雲雨，山川有咸秩之文；以懸日月，祭祀為不刊之典。必考前誌，是謂禮經，或忘甲令，寧因官守？惟彼恒山，鎮茲魏國。有虞巡狩，玉瑞班乎冀州；無恤登臨，寶符並於代郡。準天之極，括地之維，先王是崇，上公攸視。四時有禮，珪璧或聞其瘞埋；百代常行，牲牢不忘於刲割。所司有事，故實無稽，沈毀殊乎大川，辜亦非乎小祀。山川反覆，禮物徒施；職業廢隳，刑章安舍？惠文直指，始跡事而平彈；屍祝無能，遽繁詞而直對。不有丕蔽，何懲曠官？
鼎，開元二十年官金吾將軍，出為會稽刺史，二十六年移衛州。
甲秉權決去陂水，人相傳雲有兩鵠言陂當復。甲以惑眾，雲飯我豆食羹芋。魁科，不伏罪。
政在利農，人惟守業，順其事者，莫不胥悅；變其舊者，會是興謠。惟甲國鈞是秉，具瞻斯重，永言溝浚，而新是謀。水旱不愆，資燮理而成化；人天可望，冀敦勸而有秋。然則南陽之陂，自滮池而為睦澤，鄴傍之水，因舄鹵而作膏腴。是汎是流，俯雲雨之攸潤；我疆我理，棲豆芋之餘糧。方進不忘於前蹤，白公且同於斯類。此則有益於國，專利而行；未可式禮苟愆，更從人欲。陂兮當復，聽乃輿言，惑眾論笞，責則何甚？黃鵠既聞於師古，焉敢定刑；丹筆亦宥於無稽，終宜服念。置之理也，誰曰是乎！
開元神武皇帝膺圖馭曆，出震承天，陽春涵惠澤之滋，元古興匪常之頌。建茲祠室，厥瑞駢臻，置立以來，靈應有五。其一也，山遙水阻，運木頗難。不雨不風，水忽漂漲，汀洲泛溢，吹栰近山，計木才登，水便複舊。江人稱異，老少鹹嗟。其二也，廟地形勝，林芳澗清。野竹散林，則連岡距穀；丹粉雜色，則穴出崖生。私訪者失路迷津，緣廟者往求必獲。其三也，謝土之際，風雲久暗。焚香有告，俄爾之間，雲收風歇，野光火色，盡耀山林，騰焰數回，明朗如晝。其四也，彭蠡臻湊之處，三縣水陸，皆經時有數百人求渡，雲我今往廬山謁使者廟，汝載我渡，當酬汝直。留錢經宿，鹹成紙錢。其五也，使者騎從，刻削馭人，或泥或木，忽有數軀，流汗霡霂。凡此五事，前世罕聞，良以聖德潛通，遂使休祥煥著。
燾，珪之孫。開元朝官殿中侍御史內供奉，遷給事中，曆戶部員外郎。
昔者農皇之治天下也，嚐百藥，立九候，以正陰陽之變沴，以救性命之昏劄，俾厥土宇，用能康寧，廣矣哉！洎周之王，亦有塚卿，格於醫道，掌其政令，聚毒藥以供其事焉。歲終稽考，以制其食，十全為上，失四下之。我國家率由茲典，動取厥中，置醫學，頒良方，亦所以極元氣之和也。夫聖人之德，又何以加於此乎？故三代常道，百王不易，其所從來者遠矣。自雷、岐、倉、緩之作，彭、扁、華、張之起，迨茲厥後，仁賢間出。歲且數千，方逾萬卷，專車之不受，廣廈之不容。然而載祀綿遠，簡編虧替，所詳者雖廣，所略者或深。討檢則功倍力煩，取舍則論甘忘苦，永言筆削，未暇屍之。餘幼多疾病，長好醫術，遭逢有道，遂躡亨衢。七登南宮，兩拜東掖，出入台閣，二十餘載。久知宏文館圖籍方書等，繇是睹奧升堂，皆探其秘要。以婚姻之故，貶守房陵，量移大寧郡。提攜江上，冒犯蒸暑，自南徂北，既僻且陋，染瘴嬰痢，十有六七，死生契闊，不可問天。賴有經方，僅得存者，神功妙用，固難稱述。遂發憤刊削，庶幾一隅。凡古方纂得五六十家，新選者向數千百卷，皆研其總領，覈其指歸。近代釋僧深、崔尚書、孫處士、張文仲、孟同州、許仁則、吳昇等十數家，皆有編錄，並行於代。美則美矣，而未盡善，何者？各擅風流，遞相矛盾，或篇目重雜，或商較繁蕪。今並采精英，銓其要妙。俾夜作晝，經之營之，捐眾賢之砂礫，掇群材之翠羽。皆出入再三，伏念旬歲，上自炎昊，迄於聖唐，括囊遺闕，稽考隱秘，不愧盡心焉。客有見餘此方曰：「嘻！博哉！學乃至於此耶！」餘答之曰：「吾所好者壽也，豈進於學哉？至於遁天倍情，懸解先覺，吾嚐聞之矣。投藥治疾，庶幾有瘳乎？」又謂餘曰：「稟生受形，鹹有定分，藥石其如命何？」吾甚非之，請論其目：「夫喜怒不節，饑飽失常，嗜欲攻中，寒溫傷外，如此之患，豈由天乎？夫為人臣、為人子，自家刑國，由近兼遠，何談之容易哉？則聖人不合啟金縢，賢者曷為條玉版？斯言之玷，竊為吾子羞之。」客曰：「唯唯。」嗚呼！齊梁之間，不明醫術者，不得為孝子。曾、閔之行，宜其用心。若不能精究病源，深探方論，雖百醫守疾，眾藥聚門，適多疑而不能一愈之也。主上尊賢重道，養壽祈年，故張、王、李等數先生繼入，皆欽承請益，貴而尊之。故鴻寶金匱，青囊綠帙，往往而有，則知日月所照者遠，聖人所感者深。至於嗇神養和、休老補病者，可得聞見也。餘敢采而錄之，則古所未有，今並繕緝，而能事畢矣。若乃分天地至數，別陰陽至侯，氣有餘，則和其經渠以安之；誌不足，則補其複溜以養之。溶溶波波，調上調下，吾聞其語矣，未遇其人也。不誣方將，請俟來哲。其方凡四十卷，名曰《外台秘要方》。非敢傳之都邑，且欲施於後賢，如或詢謀，亦所不隱。
按古先服餌，賢明繼踵，合和調煉，道術存焉。詳其羽化太清，則素憑仙骨，若以年留壽域，必資靈助。此蓋金丹乳石之用，豈流俗淺近而能知？所患其年代浸深，訣籙微密，世有傳習，罕能詳正。更加服石之士，精粗不同，雖誌貪補養，而法未精妙。遂使言多鄙褻，義益繁蕪，每加披覽，實長疑惑。既子弟不得親授，亦家童莫能曉了，存諸左右，殆謂闕如。餘宿尚穀神，棲心勿藥，歲月雲久，經書精通，知文字之一失，乃性命之深誤。是以會集今古，考量論訣，取斷名醫，都凡纂要，建題篇目。並五藏合氣，經絡受病；八風所中，形候論訣。兼諸家會同，將息妙術，及乳石丹與雜石壓埋之法，錄定倫次。即以時代為先後，今刪略舊論，纂集新要，分成上下二卷。可謂價重千金，比肩萬古，垂之於後學，豁若冰消者乎？
夫明堂者，黃帝之正經，聖人之遺教，所注孔穴，靡不指的。又皇甫士安晉朝高秀，洞明醫術，撰次甲乙，並取三部為定。如此，則明堂甲乙，是醫人之至寶。後之學者，宜遵用之，不可苟從異說，致乖正理。又手足十二經，亦皆有俞。手足者，陰陽之交會，血氣之流通，外勞肢節，內連髒腑。是以原明堂之經，非自古之神解，孰能與於此哉？故立經以言疾之所繇，圖形以表孔穴之名處。比來有經而無圖，則不能明脈俞之會合；有圖而無經，則不能論百疾之要也。繇是觀之，書之與圖，不可無也。又人形不同，長短異狀，圖象參差，差之毫釐，則孔穴乖處，不可詳也。今依準甲乙正經，人長七尺五寸之身，（《千金方》云：七尺六寸四分）今半之以為圖，人長三尺七寸五分，（《千金方》云：三尺八寸二分）；其孔穴相去亦半之，五分為寸。其尺用古尺。其十二經脈，皆以五色作之；奇經八脈，並以綠色標記。諸家並以三人為圖，今因十二經而畫，圖人十二身也。經脈陰陽，各隨其類。故湯藥攻其內，以炙攻其外，則病無所逃，知火艾之功，過半於湯藥矣。其針法古來以為深奧，今人卒不可解。經云：「針能殺生人，不能起死人。」若欲錄之，恐傷性命，今並不錄針經，惟取炙法。其穴墨點者，禁之不宜炙，朱點者炙病為良，具注於明堂圖，人並可覽之。《黃帝素問》：「擿孔穴，原經脈，窮萬病之所始。」九卷、《甲乙》及《千金方》，甄、權、楊、操等諸家炙法，雖未能遠窮其理，且列流注及旁通，終疾病之狀爾。
慶禮太剛則折，至察無徒，有事東北，所亡萬計，所謂害於家，凶於國。按諡法，好功自是曰專，請諡為專。
守節，開元時官諸王侍讀，守右清道率府長史。
史記者，漢太史公司馬遷作。遷生龍門，耕牧河山之陽，南遊江淮，講學齊魯之郡，紹太史，繼春秋，括文魯史而包左氏、國語，采世本、戰國策而摭楚漢春秋，貫紬經傳，旁搜史子，上起軒轅，下既天漢。作十二本紀，帝王興廢悉詳；三十世家，君國存亡畢著；八書，贊陰陽禮樂；十表，定代系年封；七十列傳，忠臣孝子之誠備矣。筆削冠於史籍，題目足以經邦。裴駰服其善序事理，辯而不華，質而不俚，其文直，其事核，不虛美，不隱惡，故謂之實錄。自劉向、楊雄皆稱良史之才。況墳典湮滅，簡冊闕遺，比之春秋，言辭古質，方之兩漢，文省理幽。
守節涉學三十餘年，六籍九流地里蒼雅銳心觀採，評史漢詮衆訓釋而作正義，郡國城邑委曲申明，古典幽微竊探其美，索理允愜，次舊書之旨，兼音解注，引致旁通，凡成三十卷，名曰《史記正義》。發揮膏肓之辭，思濟滄溟之海，未敢侔諸祕府，冀訓詁而齊流，庶貽厥子孫，世疇茲史。
于時歲次丙子，開元二十四年八月，殺青斯竟。
人最物靈，道由學立。詩書禮樂，列聖巨儒之教行；孝慈忠良，父子君臣之義備。是以國學宏建東序西序，鄉校大起左塾右塾。聞詩以言，執禮而動，遵夫子之善誘，仰先師之至德。裏胥末役，鄉人是賴。公門鞠躬，未彰於嘉躅；黌塾促膝，便乖於令典。苟茲無禮，胡異有皮？鄰長逐之，允謂宜矣；縣曹專斷，竊未得諸。
子漸，開元朝官監察御史，遷殿中侍御史內供奉。
得甲稱人有習星歷，屬會吉凶，有司劾以為妖，款云《天文志》所載，不伏。 南正司天，北辰列象。昭回可議，坐徵雲漢之詩；歷數難推，自合史官之序。當今銅渾設範，玉衡齊政，四甿各業，庶績其凝。舉而推之，雖頗會於終吉；子不語怪，竟貽咎於為妖。彼何人斯？獨探幽說。然古人垂教，良史屬詞。重黎掌日，得唐堯之躔次；甘公言星，明漢家之歷象。遐覽前志，事有職司，功乎異端，誰任其罰？請寘霜典，無取星占。
承緒，豫章南昌人。開元中九經擢第，釋褐京兆府參軍，充虢王府判官，拜兵部員外郎，出為信州刺史。
甲司澤宮，將祭而習禮，所由置楅不設中。禦史劾之，訴雲自邦國已下則有名制，王者之式未之前聞。
六藝之修，五善之備。禮稱觀德，義在興賢，豈加爵而益封？實選士而預祭。惟甲何者？司射澤宮，見貍步之張侯，以鹿鳴而應樂。設中置楅，用陳矢算之儀；釋獲建旌，遂明多少之數。賓主存乎百拜，公卿繼乎六耦。能其中質，定以和容，豈罰觥之為慚？亦削地而成恥。禮之美者，德實在茲。況名位不同，自邦君而節制；器物有等，實王者之殊儀。卑不逾尊，上得兼下。法官所劾，敢奉守官之誡；訴者有辭，恭聞克謹之義。
獻歲發春，列宿分曜，人其不惑，序惟莫愆。乙也司存，式瞻天道，令乎窮穀，以將納冰。物其惟新，時漸於廟。日在北陸，其藏之也以周；星見東方，其出之也以遍。克諧冬夏之氣，不悖陰陽之宜，彼彤繹而不修，何祭祀之為禮？禦史之舉，差執簡而不違；有司之儀，盍變通而盡利？刑惟不濫，其可加諸？
大道潛運，群動無心，明王德孚，庶物適遂。由是山棲穀隱，常有居巢之人；鬻蔬灌園，時聞抱甕之叟。屬旒冕側席，載勤於夢卜；繡衣持斧，博訪於邱園。皇華以知無不為，誠樸略之可尚，或人以多聞博識，明混沌之非真。跡初兆於行藏，事有同於倚伏。舉者縱非折衷，猶或獻芹；科者貴葉平反，無疑寘棘。愚之寡見，告記為宜。
縣尉能禦盜，而不能使民不為盜。盜賊息，非尉之能；盜賊繁，過不在乎尉矣。上失其平，下苦其情，弱者困死，疆者偷生，道之常也，豈樂盜哉？無竭民力，民心安益；無盡民物，民利豐實。居鄉聚族，有良有睦，履詐跡偽，有責有愧，民之常也，孰肯為盜哉？故曰能與過，不在乎尉，在時政之得失爾。若夫平鬥訟，懾凶狡，惟盜是禦者，尉之職也。苟失其人，則貪殘誣枉，民不勝弊，反甚於盜焉。今郡縣至廣，庸不知所得者幾何人哉？太原王昭度字世範，登進士第，為河南尉。尉之職，無所不舉焉，然誠不足展世範之才。顧其所得，亦斯民幸矣。世範於景有舊，因求記刻於廳壁，庶有信於後，於是乎書。
璟，開元中官陽翟尉，上疏諫置勸農判官，貶盈川尉。
臣聞智者千慮，或有一失，而愚夫千計，亦有一得。且夫無益之事繁，則不急之務重，不急之務重則役數，役數則人疲，人疲則無聊生矣。是以太上務德，以靜為本；其次化之，以安為上。但責其疆界，嚴其隄防，山水之餘，即為見地。何必聚人阡陌，親遣檢量，故奪農時，致令受弊？又因出使之輩，未識大體，所由殊不知陛下愛人至深，務以刻剝為計。州縣懼罪，據牒即徵，逃亡之家，鄰保代出，鄰保不濟，又便更逃，。急之則都不謀生，緩之則慮法交及，臣恐逃逸從此更深。至如澄流在源，止沸在火，不可不慎。今之具寮，向逾萬數，蠶食府庫，侵害黎民，國絕數載之儲，家無經月之蓄。雖有厚稅，亦不可供，戶口逃亡，莫不由此。縱使伊、皋申術，管、晏，陳謀，豈息茲弊？若以此給，將何以堪？雖東海南山，盡為粟帛，亦恐不足，豈量田稅客能周給也？
宙，開元朝登進士第，官殿中侍御史內供奉。
聖人在位，體天法地；示人以五行，應天以五事。修其貌也時兩若，正其言也時暘至；彼氣象之或乖，將反身而可致。皇哉我君，元德敷聞；禦極而三才交正，乘時而四序平分。十有六年，以至今載。旬有一雨，不愆乎晦；所謂元化之功，行於太平之代。粵在春餘，而乘夏初；或土官以位，或火正其居。土勝於水，午衝於子；陽景且曜，陰風莫起。當天數之適然，非歲行之常紀。惟帝念茲，聞諸有司；莫獻舞雩之請，或陳齋社之期。省而不錄，雲奪農時；直以萬乘之貴，躬親三日之祠。王言既出，聖心惟一；天昭厥誠，神降之吉；霈然為雨，不俟終日。明明聖後，知微知彰；迪彼炎暑，化為清涼。恐二氣之相迫，於兆人而不臧；以身作戒，因物考祥。當是時也，收其威而雷不敢作，隱其耀而電不能爍；昭其令而風不憒憤，布其和而氣不交錯。徒以元默為貞，清明惟神；簡服用，興德仁。如此者上獨感其雲行，下獨成其雨施；六合雖廣，一朝畢被。其始至也，曆亂希微，霧雜煙霏；其少進也，湛覃淩厲，泉飛飆逝。驚碎滴於瑤池，噴懸流於錦砌，傳聲竹樹之末，濯色菱荷之際。乘日月而此多，仰年豐而可計。帝乃罷薰風之弦，奏其雨之篇；歸功於大造，致美於皇天。詞因喜降，義以情傳。是禮也，且高於商武；斯文也，復掩於周宣。非聖德之兼濟，何以臻於此焉？巍乎聖主，謙以自輔；慮其率土，猶稱疾苦。申命文武，更求多祜；又吹之以軒後大風，又沐之以殷宗霖雨；潤再洽兮恩重溥，自朝廷兮至草莽。鑠皇篇兮熙帝譜，於胥德兮振萬古。
厚德載物，山澤通氣，珍怪奇產，虞衡是職。無幽不通，在山川而有事；至誠則感，故鬼神以是依。惟景肅將天威，祗若事典，式崇望祀之禮。用展沈貍之義，而虞人不虔，祭物有闕。各守爾典，奚曠於庶官？莫恭其職，自貽於伊咎。請舉虞人之罪，歸於士師之辟。
利貞，河間人。開元朝官殿中侍御史內供奉、金部員外郎，遷御史中丞。出為陳留守，領河南道采訪處置使。卒於官。
國之大事，必存乎祀禮；有五經，莫重乎祭。故肅事享薦，雖不祈求，而歆馨碩德，是資昭報。主上纂堯丕緒，欽虞大孝。是卑宮室，固非為已；用崇享祭，其以佑人。故臨遺制使，聿修祀典，飭躬戒告，展采錯事。捧珪幣，潔牷牲，盛儀宿設，嘉樂具舉。川先河後，得沈浮之義；因方即陰，合瘞貍之禮。比時具物，責成存乎有司；虛中慮事，先令期於使者。彼何為爾，而敢闕供？夫惟虞人，不應無訴。
公諱羲之，字逸少，琅琊臨沂人也。原夫在天呈象，箕昴垂其宿；在地成物，嶽瀆耀其英。蘊粹含精，孕靈誕秘，降為人傑，君酌其休。自黃龍紀德，帝軒握大寶之符；丹烏啟瑞，周儲開氏姓之兆。爾其吉駿誠感，標秀質於文昌；離翦止殺，協英圖於武帳。既而呂刀慶遠，郭筮靈長，或瀏瀏風鬆，或爛爛岩電。盛哉茂族，其昭昭乎！係德象賢，為海內之冠冕，國史家諜，可略言焉。曾祖覽，清河太守、宗正卿、光祿大夫、即邱子。劉德智略，始參宗正，蔡義經術，初登大夫，故得象海括河，昇高能賦。祖正，散騎常侍。父曠，建威將軍、淮南內史、建始侯。應德璉之規獻，入掌禁中，韓安國之嚴明，才兼閫外。公之生也，踐得二之機，應五百之慶。骨鯁清貴，鑒裁端凝，夷簡澹雅，魁梧頹放。性敖如也，深為從伯大將軍敦、丞相導之所器重。學總墳素，藝苞流略，書窮八體，才贍五能。至若垂露崩雲，芝英薤葉，鸞回鵲顧之巧，虎踞龍騰之勢，信可挺拔終古、暉映來今者乎！我大唐太宗文武聖皇帝，甄陶堯舜，漂滌羲軒，物色賢良，夢寐前載。萬機之暇，宏覽典墳，得之右軍，欣然師範。親紆聖旨，制讚論焉，其略曰：「詳察古今，研精篆素，盡善盡美，其會惟王右軍乎！心慕手追，此人而已，斯乃萬代之榮觀也。與夫周表商閭、漢修樂墓，故不同年而語矣！」時太尉郗鑒，負佐命之勳，居台鉉之貴，使求佳胥於文獻公，公令東廂自觀之。子侄聞者，莫不聳身矜持，公獨坦腹而不屑意，竟當選矣。起家秘書郎。石渠奧府，天祿仙台，藉非揚雄、劉向之才華，班固、左思之覃思，筆削之舉，不亦難乎？征西庾亮，請為參軍，累遷長史。參預謀謨，總統綱紀。魏陽元之領袖，早曆清階；溫太真之鮮明，遽登英位。兼此二美，在我公焉。遷寧遠將軍江州刺史。彙澤西浮，潯陽重鎮，伊昔南夏，埒擬扶風，江湖涾氵陁，匡廬嵬崛。所以山藪藏疾，川澤納汙，非無草竊之人，實有萑苻之盜。下車無何，梟音遽革。公譽望幼挺，才器夙彰，聲名洋溢，公卿藉甚。識興不識，莫不引領而思交；知與不知，鹹願舉手而同薦。頻召為侍中、吏部尚書，皆不應命。常伯補袞，塚宰提衡，唐虞則龍作納言，漢魏則貂蟬近侍。卒不降誌，保真恬怡，荀卿所謂「德行高則驕富貴，禮義重則輕王公」，於右軍見之寧矣。複授護軍將軍，亦推遷不拜，除右軍將軍會稽內史。甌越奧區，地惟關輔，浙河襟帶，秦嶺股肱。士女殷繁，商賈聯絡，一部之會，氓俗難循。公示以威恩，孚以誠惠，敦學校，勸農桑，梟雄猾，賞廉孝，未逾期月，風化大行。然後致書朝端，以誡執事，詞理鯁亮，言旨切直，豈徒賈生流涕、孟軻浩然而已哉？既而金行不競，小人道長，興言慷慨，峻誓墳塋，隨時卷舒，關國隆替。即不屑之願，循長往之誠，窮遊名山，遍曆滄海。捐龜組，褫龍章，練金膏，屑瓊蕊，濬曲水，茂蘭亭，開禮賢之館，引貞肥之客。於是謝安、孫綽、李充、許詢、支遁、許邁之儔，若非抗首謝時，即是文章冠代，何嚐不攀勝慕德、夕處朝遊？公自為之序，以申其誌也。竟以樂死，遂其初情。春秋五十有九，卒於會稽之裏第。朝野軫慟，郡縣傷嗟，路泣行號，風悲日慘，豈徒舂者不相、工女輟機而已哉？追贈金紫光祿大夫，諸子仰遵先旨，固讓不受。公有濟天下之心，蘊公輔之量，智度淹曠，規模宏遠。抱劉琨之氣，嗟地狹而不容；懷樂毅之才，歎主昏而弗用，有以知晉室之不延也。夫盛德之祀，綿於百代；公侯之允，必複其先。自晉迄陳，統會稽時，殆逾數十，可謂英英門戶矣。既而黃旗霸盡，紫蓋英衰，衣冠鹹返帝鄉，禮樂並歸宸甸。子孫流落，今為居人。十二代孫庭之、祐之，愔愔善人，高尚其事，貞不絕俗，隱不違親。偃仰琴書，逍遙魚鳥，雖心懷追遠之道，而家迫屢空之恨。遂使丞嚐久曠，享德無依，樂毅之後未封，若敖之魂遂餒。師乾幸因承乏，叨佐越藩，仰休烈而延聳，俯遺塵而景慕。敬聚宗族，隆構清祠，靈宇森邃，修廊翏轕。時思之禋再茂，如在之敬逾明。荃壁藥房，煜晨風而轉翠；蕙餚蘭藉，順四序而流馨。北望蕺岩，題扇之風更遠；東連竹徑，養鵝之沼彌清。西接邑居，朱城麗日；南通阡陌，翠柳含煙。加以萬壑爭流，千岩競秀。澄湖湛鏡，漬星象於波瀾；洞穴封金，孕靈符於宛委。信允常之勝境，勾踐之名都焉。從下一代孫正議大夫守越州都督上柱國公士希俊，師乾八從兄也。操行端舉，風神朗邁，汪汪焉人不能測，凜凜然吏不敢犯。愛人如父母，摘伏如神明。春露流滋，廝庶銘其巨惠；秋霜泛簡，豪猾肅其嚴威。遊刃有餘，雍容多暇。乃昌言曰：「陸機文章，猶陳祖德；潘嶽詞賦，先述家風。況我族盛門昌，首出天下。爰自著姓，以迄於茲，莫不儀表三台，抑揚二鉉。英賢濬發，才產光揚，苟無述焉，寧昭勳績？」恭承嘉命，敢不云乎？師乾學非覘古，文慚秀異，聊申舉一，詎述芳猷。敬疏無愧之詞，庶披文以見質。公有七子，並有重名，《晉史》詳矣。或早終絕嗣，或無子國除。其有子孫蟬聯，以暨今日者，其惟黃門乎？可以配享祖宗，列為昭穆矣。又諸與公交遊者，英貴特達，勳績昭著，獨謝太傅乎？今配食賓筵矣。從十四代孫石城寺僧道敬、金庭觀道士道崇，研空兩諦，覈妙重元，入龍藏而冥搜，遊鳳京而賾秘。從十四代孫朝議郎行歙州黟縣令爽，銅章撫俗，墨綬親人，惠訓浹於重泉，謳謠光乎單父。從十六代孫元應令嗣賢文毒師元保家等，並晦跡林泉，脫屣纓冕，追仲長之逸軌，慕郭舉之高蹤。共扇家風，同宣祖德，殫素產，頌洪猷，勒琬玉於東甌，俾庶幾認南峴。其辭曰：
沂波括地，緱嶺幹天。代載雄傑，奕葉英賢。三槐繼軌，九棘蟬聯。盛哉茂族，人無間然。秦則離翦，漢惟吉駿。武帳揚暉，文昌挺韻。象賢踵德，誕生英俊。汪汪萬頃，森森千仞。常伯獻替，納言喉舌。僉曰具瞻，是屬明哲。竟不降誌，朗其不屑。霜氣棱棱風威切切。泄澤西楚，稽岫東甌。人稱險躁，俗號輕浮。威而不猛，善而能柔。獄囚靡滯，庭事無留。有道則仕，無道則亡。關國隆替，與時行藏。屑瓊膏銑，晦景韜光。山川益秀，草樹增芳。我唐太宗兮皇王冠，文經天地兮武戡亂。欽墨妙兮右軍，發睿詞兮制幽讚。幽讚敏兮叨紀綱，佐郡未理兮泛沂康。欽族祖之休烈，峻祠宇兮蕺岩陽，明德惟馨兮茂烝嚐。子孫不知其所以，遂刊石而流芳。
