機者機也，經緯天下，織綜人事而已矣。機者微也，發之至微，用之至廣。大人行之，則合於道，細人竊之，則階於亂。合道所以濟世，階亂所以滅身，濟世，機之利者也，滅身機之害者也。知利而不知害，雖去其害，害必悅之；知害而不知利，雖就其利，利必違之；知利而知害，知去而知就，其惟聖人乎！文王武王，知機之君也，箕子周公，知機之臣也。夫三才設位，而機行乎其中矣，得之者昌，失之者亡；善用則集乎百祥，昧用則來乎百殃。故天之一發，龍蛇為之起陸；人之一發，天地為之反覆。范蠡善用也，勾踐以之克霸；無極昧用也，楚國於焉殄瘁。至哉斯術也，莫不以合義為本，趣時為用，苟悖於義，則悅隨者寡，未逢其時，則虛其事，稽其取與離合之際，可謂神矣。雖離婁之目不可視烏獲之力不制，南金之利不可斷，迅雷之聲不可及。夫神器至重也，堯不與子，而禪於舜，蓋取聖之機也；舜不讓丹朱而複禪禹，蓋取時之機也。兄弟至親，周公離於管蔡，取賢之機也；秦越之疏，嬴氏合於由餘，取霸之機也。設令堯與丹朱而棄舜，億兆之心，竟歸於虞，則不謂之聖帝矣；舜忘大義而顧小節，不承堯而禪禹，則不謂之明君矣。周公匿管蔡而不戮，必墜文武之業，則不謂之賢臣矣；秦伯鄙由餘而不用，必失四方之士，則不謂之霸主矣。天下雖聞之而不可知，雖見之而不可測，善為國者，如偃師焉，民如幻也，欲之動，欲之靜，機在於我，豈當不悅乎；善為君者猶造父焉，人猶馬也，欲之東，欲之西，策在於我，豈有能違乎？《經》曰「不獨親其親」，則天下皆親；「不獨子其子」，則天下皆子，富哉是機也。我以天下為親為子，天下孰不以我為親為子乎？夫然，故災害不生，禍亂不作，此聖人之旨也。則知欲安者必先安，於人，欲利者必先利於人，能安人而人不安之，能利人而人不利之者，未之有也。漢祖入關，不行殺戮，善安人也；秦室寶貨，悉分士卒，善利人也，卒收天下之心，享天下之福，此聖人之作也。項籍反是而亡，不亦宜乎。善為臣者，不厚於身，而厚於君，不潤於室，而潤於國，厚於君忠也，潤於國公也，既忠且公，君其薄之哉，民其怨之哉，祿位其去之哉？雖不厚於身，而身自厚矣，不潤於室，而室自潤矣，此君子之為也。酂侯處位而舉淮陰，厚君者也；入秦不取金璧而取圖籍，潤國者也，故能位冠三傑，聲流萬古。韓信忌克酈生，殛逐田橫，欲有功而自厚，貪賞而自潤，終貽伊慼，雲夢生擒。
夫域中至大之謂道，天下至賾之謂機，有道無機，守死而一身獨善；有機無道，好謀而彝倫攸斁，伯夷叔齊，守死也，豈謂億兆塗炭，俟周武哉？李斯趙高，好謀也，豈知刑政酷毒，失民心哉！機道相須，盡善盡美，然而發機之要，實資於時。故進而得時，亦機也，退而得時，亦機也，取而得時，亦機也，舍而得時，亦機也，語而得時，亦機也，默而得時，亦機也，進得其時則有利，伊尹幹湯是也；退得其時則無悶，二疏辭祿是也；取得其時則必獲，甘羅陟相是也；舍得基時則元吉，泰伯去吳是也；語得其時則見信，傅說是也；默得其時則保身，微子是也。故進不相時則凶，晁錯所以見誅也；退不相時則禍，白起所以伏劍也；取不相時則招吝，許伐鄭也；舍不相時則有悔，虞棄虢也；語不相時則殆辱薛冶諫其君也；默不相時則受謗，子家從其賊也。所以失之毫厘，差之千里，故君子得其機，則仇讎變為心腹，況其恩者乎！失其機，則親昵反為敵，況其疏者乎！齊桓用讎，能盡管仲之謀，九合諸侯一匡天下。衛懿好鶴，失於臣下之望，國之有難，士卒不戰。夫如是，則一得一失，易如反掌，一興一亡，疾如旋踵，為國家者可不務乎？或曰老氏云：「以智治國國之賊，不以智治國國之福。」然則智非機邪？機非智邪？答曰：機者生於智者也，智者隨其性者也。大人君子，得其遠者大者，為而不有，功成不居，使天下熙熙然若登春台，如享太牢，不知帝力，故為國之福。非謂其無慮無思，兀兀然如草木鳥獸，而能治國者也。細人曲士，得其小者近者，嗜欲係焉，矜伐在焉，是非生焉，爭鬥興焉，故為國之賊。聖人慮百世之後，善人少而不善人多，垂此元言，蓋抑揚之旨也。且聖人不仁，以百姓為芻狗，不仁之仁，豈非機邪？國不用機，以克永世，匪我攸聞。夫茫茫六經，萬機之圃，昭昭前史，萬機之鑒。仲尼云：「知幾其神乎！」有旨哉，有旨哉！
大哉！鼓天下之動，成天下之務，反於常而致治，違於道而合利，非權其孰能與於此乎？夫權者，適一時之變，非悠久之用，然則適變於一時，利在於悠久者也。聖人知道德有不可為之時，禮義有不可施之時，刑名有不可威之時，由是濟之以權也。其或不可為而為，則禮義如畫餅充饑矣；不可施而施，則禮義如說河濟渴矣；不可威而威，則刑名如治絲而棼矣。豈惟乖理，實足資亂，故用權之際，道德可乘，禮義可置，刑名可弛。及乎發號施令，如風偃草，眾知響方，莫敢不服，與夫道德禮義刑名之功，又何異哉！雖日棄之置之弛之，蓋殊途而同歸也。故權者，國家之利器也，輜重可離，而權不可失。兵食可去，而權不可無。迅雷發則群物驚，大風起則萬彙振，嚴霜冽則眾木落，遲日昇則百卉秀，孰為此者？曰天地也，天地尚或用之，而況於人乎！夫休祥不見，則中庸之君，不能力行而躋於聖；咎徵不作，則殘暴之主，不能革心而至於道。福其善，君子所以知勸；禍其淫，小人所以知戒。夫天之德至仁也，地之道無私也，至仁則不傷於物，何乃行肅殺之令乎？蓋秋不殺則春無以生矣，無私則不黨於人，何乃行垂災沴之變乎？蓋惡不癉，則善無以彰矣，一弛一張，天道乃長；一懲一勸，天道乃遠，觀天之道，執天之行盡矣。是以君子則而象之，體而行之，故當不合用而用，不合棄而棄，不合棄而棄，不合賞而賞，不合誅而誅者，皆從權而制宜也。
聖人以神道設教，俾民日用而不知，權之時義大矣哉。高宗知傅說之賢，欲委之代天，取於皂隸之徒，儀於百辟之上，慮群情弗協，事難以濟，故稱夢得賢相，乃刻像而求之，商之中興，賴善權之主也。文王知太公之賢，欲擢居輔弼，搜於屠釣之間，致於三公之上，庶士靡靡，恐未適從，故稱天遺我師，乃出畋而獲之，周之永年，賴善權之君也。此二君苟懼設詐之損德，固執信而循常，則傅岩虛老而莫伸，渭濱沒齒而不用，棟梁斯壞，其何以興。夫權之大端，在於利害而已矣，利利萬而害一，害之何傷；害百而利十，利之必亡。苟害於事，雖鄙俚之義，君子之懼之；苟利於後，雖先王興教，達人抗行也。子雖至親，西伯食其肉，不然，則死於羑裏也。父雖至尊，沛公索其羹，不然，則臣於項籍也。西伯非不慈，蓋子已死，不食則已身亦斃；沛公非不孝，蓋其父為虜，奔赴則已身亦降，又何益乎？能舍無益之慈孝，成莫大之基業，大人之權變，不可得而聞也。夫是非未明，向背未定，成敗未測，取與未決，當此之時，行權之時也。故權可以明是非，定向背，測成敗，決取與。穰苴布衣見景公，景公委之以兵權，斬一寵臣，三軍畏懾，克成其功也。孫武被褐謁吳王，吳王試以教戰，戮三嬖妾，眾女整齊，卒顯其能也。《易》曰：「巽以行權。」巽風也，風行也，無不可動之物，無不可往之所；權之用，無不可治之時，無不可成之事。昔晉文公見天王於河陽，譎則譎矣，而夾夾輔之勳，垂於史冊。鬻拳諫楚子以兵刃，悖則悖矣，而盡忠之節著於《春秋》。夫事有先奪而後與，先順而後取。太甲不治，伊尹放之，俟其改過，而反其政。公子光謀亂，伍胥避之，乃進專諸，以成其誌，然後盡事君之節，雪殺父之冤，不其偉歟！
夫乾坤之道，易簡也，而猶窮則變，變則通，通則能久。故王公設權以固其國，知變以馭其民，善馭者，視人如嬰孩，悟之誘之，莫不胥悅；不善馭者，以民為規矩，謂方圓定矣，不能苟合。善權變者如奕棋焉，或取或舍，或進或退，無固無必，皆任其勢也。舍非資敵，蓋舍小而取大；退非怯彼，蓋進損而退益。孔子曰：「可與共學，未可與立；可與立，未可與適道；可與適道，未可與權。」得非權之難耶？觀其相魯君於夾穀，挫齊銳於樽俎，當是時，齊侯強而不強，魯國弱而不弱，聖人之智不亦多乎？夫獸廢爪牙，則充群獸之腸矣；禽铩羽翮，則供眾禽之羞矣；人失權變，則為英雄之資矣。三十輻之車制之者柅，萬乘之國，統之者權，五賊在心，神至聰而莫測；三盜既興，物雖眾而皆睹。至哉！始離而終合，始逆而終順，始非而終是，始失而終得，權之旨也。或曰：機之與權同乎異乎？對曰：異也。設於事先之謂機，應於事變之謂權，機之先設，猶張羅待鳥，來則獲矣；權之應變，猶荷戈禦獸，審其勢也。知機而不知權者，得於豫謀，失於臨事；知權而不知機者，巧於臨事，拙於豫謀；知機而知權者，帝霸之君也，王佐之臣也。自五帝既降，舍機權而能治天下者，未之有也。
丹字叔南，天寶朝官侍御史，出為虔州刺史。
乙為列侯名田，縣道有司糾云：既達新制，請沒入縣官。乙訴云：雖已受封，實未之國，不伏。
庸功制爵，以國俾侯。司勳是職，太常是紀。錫周官之彝器。分漢家之茅土。古之成憲，今也則殊。乙之所封，義符分陝。介珪入覲，盛君子之威容；家田無征，備優賢之榮寵。何縣道這為僭？宜有司之見劾。徒用多言，是為害政。
臣某言：以今月某日，於所部宣城縣謝亭鄉百姓姚德家，獲白鼠一，素毛毿然，淨若冰雪，體貌閑暇，異於其倫。臣聞白者少陰之色也，鼠者陰奸人之象也。夫以晝伏夜動之質，穴社穿墉之姿，而乃稟金方之正色，投籠檻以馴擾，此蓋小人革性之瑞，西戎授首之符，臣某中謝。臣又聞白虎白鼠，皆金行之祥也，且獸之大者，莫勇於虎，獸之小者，莫怯於鼠，前誌有之曰：用之則如虎，不用則如鼠。則虎之與鼠，其類之極乎？臣愚以為天之意者，又以鼠警陛下耳。夫犬戎猾夏者乘金方沴氣也，陛下若臨之以律，防之以時則雖強如虎，將弱如鼠矣。陛下若臨之失律，防之後時，則雖弱如鼠，將強如虎矣。今犬戎未滅，秋律始行，伏願陛下鑒上天之炯誡，納微臣之芻詞，考金行從革之義，徵虎鼠強弱之勢，則當西極月窟，率來王矣，況複蠢爾犬戎乎！
瑗，天寶朝官主客左司員外郎，出為明州刺史，乾元元年徙括州。
建極惟皇，昭爍於光，出豫考卜，乘時省方。西自豐鄗，東巡洛陽，順天遊而有度，協日晷之雲長。徵賢宣室，布政明堂，風雨時序，黎庶其康。盡物稱瑞，窮靈委祥，明含日月，則階螢恆秀；澤及草木，而隴麥登芳。於是辟離宮，通禁苑，睹茲瑞之所應，實皇恩之燭遠。朝任得人，時惟賢相，九流分職，三旗協亮。稱堯舜之允敷，同益讚而為唱。曰珍瑞麥，生我皇國，淩寒而秀，彰聖之德。願載東觀之書，以歌南薰之則，既而帝曰帝曰欽哉，天符聿來。俾予光於四表，惟爾翼於中台，念幽芳之遂性，知棫之當材。且夫麥之為瑞，其德至矣，居寒自生，當暑薦美。含實珠淨，耀芒鋒起，既標詠於詩人，亦稱奇於縑史。賞其芃芃於野，漸漸其秀，將嗣穀以登年，同淩霜而不茂。在昔唐叔，嘉禾伊育，昭彼周王，天人斯穆。令惟聖帝，此焉攸淑，涵之如春也，及晝而繁榮；就之如日也，來牟而紛鬱。則有小儒，怡然鼓腹，照水鏡之光鑒，參曆選之題目，未登高而賦成，庶陳美於金竹者也。
甲祭，司人沃盥執燭而獻。人數未便陳玉徹奠。監祀糾其失儀。甲云：「來歲美惡豈玉能知？」
祭祀之儀，精誠為大；陳列之品，持玉攸先。苟違禮經，神將焉饗？故博碩肥腯，無禮不足為豐；潢汙行潦，有禮不嫌於薄。雖既灌之後，吾不欲觀；而陳玉之前，故為徹奠。有年雖不由玉，無禮誰愛其羊？覽甲訴之詞，覺其小失；詳監祀所糾，頗為合宜。
天生蒸人，樹君以牧；國有理體，得賢其昌。丙人伊何？縻我好爵。發揮王化，對揚天休。整日馭以觀風，駕星軺而問俗；方欲庶績其凝，伊又九功式序。搜遺逸於岩藪，訪才能於草澤，舉不失德，推皆似已。既無替於拔茅，變何慚於擢桂，且鯀則廢命，禹乃嗣興。奚其歸老，午也膺職。內不子避，外惟讎舉。建茲一官，成彼三物；自葉彙征之吉，寧失鶴鳴之義。憲司所糾，誠為妄作。不能沮勸，忽肆淫刑。參則不敏，未敢從命。
與人毀濯龍泉，或失其利。楊氏因形勝興廢業，邑人訴勞役不伏事。
秦起曲江之沼，漢興濯龍之泉。或因山壅流，或平地出水。皆導達溝瀆，修利堤防。竭役費財，窮侈極麗。今國家罷苑囿燕遊之所，為農桑禾黍之場。浸彼稻粱，實我箱庾。事失業廢，其何可知。楊氏用因其資，大興其利。非直務盡地利，蓋亦誘人歸本。我疆我理，既葉農夫之慶。載勞載役，徒使邑人有言。
農之制地，征不過籍，德將見優，賞莫為稅。伊甲也之介福，承賢者之餘慶，樹勳公家，列爵王冊。既未封於列土，方受賜於加田，爰及後昆，克奉先業。責其征稅，徒稱聚斂之臣；守以莫從，是謂博通之士。請依周典，無撓戴經。
甲於庭中作小樓，令家僮更直於上視天。乙告違法。甲云：專心候業。不伏。
仰觀俯察，通幽洞微，明分野之災祥，知廢興之休咎。故漢皇應籙，瑞日揚光，宋景推誠，妖星退舍。所以標之甲令，著自前經，苟非主司，習者多罪。甲官非馮氏，名在平人，詩書為席上之珍，無聞教子；圖緯豈門庭之事，輒訓家僮。公然有違，法在無赦，難專候業，定欲窺天。措之罪刑，應須搶地，乙告非法，既葉公途。請寘條約章，無容詞訴。
土惟三分，爵有五等，懋勳庸而賜祿，加道德以受封。故鄭伯虢公，旌於於家，酂侯曲逆，表乎漢代。鹹以胥寧帝道，宣翼王室，上殿而劍履不脫，立朝而讚拜不名，貴之與尊，粲然明矣。景也元朝上壽，百辟齊列，敷奏昌言，對揚休命，遠葉蕭何之軌，複同子孟之躅。若三台是職，雅符周典；如一命才登，須遵漢律。
國有大會，式敷燕禮，大樂允厘，萬舞斯列。或陳幹戚，或執羽旄，與天地而同和，在神人以鹹若。惟彼國子，師於膠庠，將諧搏拊之節，遂列弓矢之制。實遵古典，豈紊彝章？樂師所巡，奚妄加撻？祭用蕤姑，徵羽乃遺其一聲；饗以空桑，孤竹或全於九變。春秋興廢，蓋宗伯之常禮；尊卑抑揚，實伶官之本職。何懵大體，忽寘深尤，審樂不愆，子焉斯得？惟刑是恤，師也則忘，氏瞭稱過於師曠，知音曷同於季劄。濫罰之咎，明以刑書。
廣漢等四郡，俗並不以庚日為伏。或問其故？雲地氣溫暑，草木早生，異於中土，常自擇伏日。既乖恒經，出何典憲。
鬥建於戌，知立冬之景星；火勝於金，故至庚而氣伏。徵曆忌之故事，因稟陰陽；按方誌之所宜，或殊寒暑。廣漢四郡，蜀門九折，通濯錦之流，入青衣之徼。徒以溫暑異於中夏，畜馭同於夷狄，許令自擇伏日，所以遂其土風。當令齊七政之明，垂四方之則，百蠻由其奉朔，九譯於是同文。況茲巴蜀之人，素陶齊魯之教，自當變而至道，率乃舊儀，苟亂人時，奚同文軌？風俗通之小說，未足憲章；中和樂之雅音，須崇舞詠。清下四郡，俾依三伏。
學古入官，議事以制。正其德以率下，下不忍欺；厚其生以養人，人樂其業。既而教化之本，禮讓為先，量力而行，省嗇其用。懷恩者增貲就賦，慕義者減年從役，可為銅墨之標長，不在金科之擬議。若必情由抑遣，事與願違，欲求異政之聞，殊失養人之道。此亦深心莫測，逖聽攸疑，百慮未孚，兩端須叩。
國有祀典，以和神人，思不出位，是主蠲潔。苟越率履，不承權輿，難乎守官，直以窒惕。所司實掌其祭，或承之羞；備物不頒於職人，戒嚴有乖於先甲。遂使奉牲之告，不及於肆師，降神之典，無聞於六變。闕而為罪，宜灼薰心，過而必聞，自貽噬臘。詳諸秩典，俾罰鬼薪。
對復以冕服判甲復以冕服，御史糾其違失。
祀以追孝，祭以馭神，厥儀孔昭，執事有恪。欲使粢盛豐備，祖考歆黍稷之馨；圭璧允植，川嶽享沈浮之薦。所司不供其職，俾人用迷，鍾鼓或闕於鏗鏘，籩豆恒乖於踐楚。法既將紊，神其舍諸！且無翼翼之容，曷降穰穰之福？自底不類，嘖有煩言，固乃曠我之官，告曰轉爾於恤。斷從徒罪，斯乃銳乎！翻事言焉，其何補也？
對復以冕服判甲復以冕服，御史糾其違失。
丙為諸侯履畝，擇其最好者取之。百姓上訴，禦史糾違法。訴云：罪入已。
涼以法，弊尚或貪謀之不臧，事將奚適？丙桐珪荷寵，茅土分榮，既稱孤之是崇，在養人之為政，不有如傷之視，遽興厚斂之文。且井屋既殊，收稅有數，人或不足，君何取諸？苟縱欲之斯行，紅粟多積；豈堪命之能久，黔首何安？敢請焚書，將以和眾，遂命持斧，以問剖符。縱非入已之科，須當擅賦之責。
與人毀濯龍泉，或失其利。楊氏因形勝興廢業，邑人訴勞役不伏事。
秦起曲江之沼，漢興濯龍之泉。或因山壅流，或平地出水。皆導達溝瀆，修利堤防。竭役費財，窮侈極麗。今國家罷苑囿燕遊之所，為農桑禾黍之場。浸彼稻粱，實我箱庾。事失業廢，其何可知。楊氏用因其資，大興其利。非直務盡地利，蓋亦誘人歸本。我疆我理，既葉農夫之慶。載勞載役，徒使邑人有言。
有州申百姓，皆好操縵，都不識雅章。以不能易俗，請置判懸，供釋菜賓社之用，使人觀習。省以為非所宜言，不為聞，欲科罪。訴云：「州將鹵簿見著令文，且方古軒縣為降已，其置之何過？」
樂章修設，國風式備。延陵聘魯，竟辯興亡之徵；魏絳和戎，始受歌鍾之賜。幹舞有序，上下於是協和；金奏克諧，陰陽以之交泰。所以考性情之不忒，質鬼神之無疑。靖俗調人，比物適節。雖擊石拊石，萬物必諧於大雅；而不識不知，百姓尚迷於古奏。然而古今異制，沿襲匪常。皂藎朱軒，按國章而有著；奏籥振萬，徵古禮而斯易。學操縵於雅曲，乃大輅之椎輪。感頌漸音，行當易俗。何必引軒判之制，操賓祭之儀。非所言焉，象刑之典宜及。古之制也，鹵簿之例徒施。
所司初稅畝，怨者實多，僉議罪其變法。中尉云：匪躬之故，兩執不同。
周官立法，惟聞薄斂，魯用不供，爰行大桀。皇家布聖敬之明德，貴因循之令典，乃修弛賦之道，不足宜陽之計。什一而稅，億兆以庸，何彼所司，率由非政。不能和彼三事，申物土之宜；而乃鳩於庶，成取怨之道。豈自貉之為制，其於蠆而不若，臨財無苟其曰是乎！於義或妄，未為能也。惟此中尉，會無內省，若利彼社稷，則死生而以之。斁我彝倫，在憲章而莫舍，益之為助，空望於十朋；孚則未終，且成乎一握。獲夷不同於入腹，出否幸從於顛趾。
得甲於善耕者學耕種養苗狀後期，裏父老罰之。雲告力牛少，無以趨事。
惟農望歲，勤穡則稔，彼夫失時，不畜何獲？苟無備於器用，實謂惰於作勞，甲之務分，實亦敦本。同我婦子，歸田畯是司；聞於仲尼，善樊遲學稼。祈養苗之狀，將盡地之力，惟先疇克服，何後期有差？雖畢遠餘萌，行春已膏乎陰雨；而不穡招刺，有秋胡取夫斯箱。小懲其宜，往訴誰聽？況犢惟不佩，則爾牛足餘；人有耦耕，則我農可理。竟不趨乎時澤，固難免乎罪戾。
☆甕賦 古人得象兮創經營，肇彼群櫜兮疏厥名，瞻茲甕之為質，乃陶人之所成，非耳目之華侈，留器用之深情。若乃虛以為量，滿而戒溢，內容乃體，外堅其質。在埏埴之厥初，諒邀奇於斯日，濟家人之攸務，故陳力乎虛室。藏用所資，詎可談悉，至如原憲貧病，蓬戶攸居，以甕為牖，含風自虛，知道而樂，其神晏如。及夫漢陰抱甕，高情悠邈，絕乎澆風，敦其至樸，同夫天道，於焉卓犖。若夫吏部既醉，乘興來眠，漏傳永夕，酒泛如泉酣飲無度，其人在旃，考異宏圖，徵奇遐紀。條支之鳥卵猶類，園人之繭形可擬，非心虛之可測，徒耳聞而是矣。厥品之為用，自《禮》經以疏跡，固有順於時需，乃全之而不易，含虛而稱，從宜所適。粵若稽古兮聖唐，銀甕常滿兮珍光，靈液滋兮寶物用，呈絕瑞兮永太康。小子同螢爝之微火，耿光凝於斯章。
或以齋月屠犬，縣科殺生。曰為輕爂所用
三壤克辨，兆民允殖，必廣地財，式崇土訓。載芟載祚，爰盡力乎汙萊，既方既早，俾恪勤乎稼穡。伊趙爾鎛，有略有耜，荒度厥功，實函斯活。是以粢粱嘉積，曾孫作庚於斯箱；畝畝歌豐，嫠婦棲糧於滯穗。率由茲道，萬邦乃粒，眷彼草人，兼修稼政，無忝厥職，分厚塉之規；靖恭爾司，省高卑之制。雖陽和布始，亟聞乎禁殺，嗣歲將興，必觀其行令。苟能成憲，犬則是屠，將周禮之彝章，功均物土，資漢臣之舊業，事取糞田．葉緹赤以陳宜，相爂彊而有旨，雖雲齋月，法欲緩加。且八政食乃為先，五牲犬實居後，以牲廢食，其傷孔多。棄猶務農，斯利則博，縣道書罰，誠為昧禮，或者張皇，宜其窒惕。
