祐甫字貽孫，太子賓客沔子。舉進士，累遷中書舍人。德宗朝貶河南少尹，召拜門下侍郎同中書門下平章事，改中書侍郎。年六十薨，贈太傅，諡文貞。
伏以先天二年令，群臣直日待制，以備顧問，自今以後，準元敕文官一品以下，更直待制。待奏事官盡退，然後趨出，便於兩廊賜食，待進止，至酉時後放。陛下閑暇之際，時有召問，庶或上裨聖政。
右。今月日，中使吳承倩宣進止，以籠盛貓鼠示百寮。臣聞天生萬物，剛柔有性，聖人因之垂範作則。《禮記·郊特牲》篇曰：「迎貓，為食田鼠也。」然則貓之食鼠，載在禮經，以其除害利人，雖微必錄。今此貓對鼠不食，仁則仁矣，無乃失於性乎？鼠之為物，晝伏夜動，詩人賦之曰：「相鼠有體，人而無禮。」又曰：「碩鼠碩鼠，無食我黍。」其序曰：「貪而畏人，若大鼠也。」臣旋觀之，雖云動物，異於麋鹿麏兔，彼皆以時殺獲為國家用。貓受人飬育，職即不脩，亦何異於法吏不勤觸邪、疆吏不勤扦敵？又按禮部式具列三瑞，無貓不食鼠之目，以此稱慶，臣所未詳。伏以國家化洽治平理平，天符荐至，紛綸雜杳，史不絕書。今茲貓鼠，則若以劉向《五行傳》論之，恐須申命憲司，察聼貪吏，誡諸邊候，無失徼巡，貓能致功，鼠不為害。臣忝樞近，職司聰明，不揆狂愚，輒獻公議。謹議。
殿中侍禦史安定皇甫政，字公理，故尚書左丞之子，文行兼茂，不忝前烈，雅度精識，其儔蓋寡。祐甫昔年嚐為左丞使介，而公理又餘之族甥，故狎焉。大曆七年，餘寓滁，而公理寓楚，適有來訊，示餘以所著《喪朋友議》，餘美其重禮義，有古之遺範，瞻望德門，軌躅無替，亦感思者之所慰幸也。公理又諗餘曰： 「政自從事於文，舅氏未嚐以一言見誨，豈所望哉？盍示今議之利病，猗歟公理。」年未四十，班在赤墀，簪筆持簡，為王近臣。頃又佐廉問，董淮海之部，名遂矣，權厚矣。固當緩步闊視，光車美服，為貴為達而已矣。乃不遺我謏狹，不略我衰憊念噬膚之戚，收門吏之舊，周爰諮詢，以師道見待。吾亦何有，但美子之求益不倦。雖一勺而進，可以浸天壤；一卷之多，可以鎮方域。況其渺彌既廣，嶄崒已峻，增之廓之，於成名乎必矣。皇甫氏有子哉！因覽斯議，忽憶永泰中於穆鄂州寧會客席，與故湖南觀察韋大夫之晉同宴，適值有發遠書者，知鄭郴州炅、知龐歙州濬，或以疾而歿，或遇戕於盜。韋氏出涕沱若而言曰：「二刺史之晉之交友也。」 於是斂匕箸，離筵席，因歸於所次而哭之三日。人來吊之者，韋則盡哀長號，不徒戚容而已。
又間歲，祐甫佐江南西道連帥魏尚書，時屬幕中之參佐有加官者，聚合樂餌，卜日為宴。宴前行人至，知團練副使考功邢郎中宇捐館於荊南，邢與魏鄉國接近，且琊郎中則諸魏之出，於尚書為內外昆弟。適受朝命，為尚書倅。仆感杜簣規平公之事，將入言於府主，請罷宴，若不可，則請徹樂卒事。而同列之士，惡我者嗤鄙之，詞充刃於聽，謂我樵夫農叟之智也。好我者顰戚而相誨曰：「慎無以方枘施圓鑿，自取辱焉。」諄諄如不能已。仆懦夫也，因是而自悔。乃其宴也，大庖具酒車，傾鄭衛之女，列於賓席之末，俳優侏儒，設於公堂之下。晝日不足，繼之以燭，使膳平均值炊來酌曰：「曠飲斯！」必當見輿曳之無算，又焉得終其詞哉？使我不言，適其宜也。今者追想，韋湖南猶孔門之訓，其他則吾不知，因縱言之，以報公理。示之義當矣，又何以規？議既成，客謂祐甫曰：「韋湖南、魏江西二觀察，頗嚐知其風味，公直簡諒，魏則先之，飾情強仁，韋之誌也。今吾子之論，無乃剝魏而附韋乎？且子魏之上介也，論議不隱，恐非《春秋》內魯故宋之義，盍辨焉？」祐甫應之曰：「噫！寧以他規我，是論也，吾複之熟之有日矣。韋湖南之晉飾情強仁，誠如來議。」《禮》不云乎，「先王制禮」，賢者俯麵就之，不肖者企而及之。子張曰：「先王制禮，不敢不至焉。」韋氏之喪朋友，縱不由衷，說與夫二者之義合矣。吾雖欲不與，其可得哉？至於故府公魏尚書，公直簡諒，清身敬職，郡人戴於下，朝聽滿於上，狼籍甚盛，豈造次之所盡哉？但於邢副使之喪，若忍悲而就宴，可謂哀樂失其節。乃《左氏傳》所載樂祈告人曰：「君與叔孫其皆死乎！」及子招欒憂之謂也。若情不至焉，率而為宴，則《禮》經所謂直情而徑行者，「戎狄之道也」，吾雖欲勿議，又不可得也。且吾之所論者，因皇甫公理所著《喪朋友議》，故縱言及之，非敢於定二觀察之裒貶。韋湖南吾取節焉而已矣，來議又以吾嚐為魏公使介，今茲著論，異於《春秋》隱魯故宋者，茲又近而非中也。仆才雖不腆，中台之劇曹郎，且兼柱下史，有名於著定矣。受命為尚書介，彌縫潤色之職事，安可見責以敬故君之禮。
嗚呼！晉悼公魏絳之君也，絳戮悼公之弟；韓厥趙宣之所任也，厥戮宣子之仆。及其終也，悼公謝魏絳曰：無重寡人之過。宣子曰：可賀我矣。而絳、厥無罪焉。豈不慎重當公正之世，論議之與刑罰，當豈異哉？子何見過深也。嗚呼！天下有至公，有至當。知賢而舉用之，至公也。臨事而平處之，至當也。各守其分，複何尤哉？自漢徐孺子於故舉主之喪，徒步千里，而行一祭，厚則厚矣，其於傳繼非可也，曆代莫之非也。近日張荊州九齡又刻石而美之，於是後來之受舉為參佐者，報恩之分，往往過當。或撓我王憲，舍其親戚之罪負，舉其不令子孫，以竊名位。背公私黨，茲或近之，時論從而與之，通人又不救，遂往而不返。徐生徐生，得非失中之履霜也。常積憤懣，因而書之。
某惶恐叩頭，昔臧孫辰之詞曰：「賢者急病而讓夷。」然則當禦侮之權，必居衝要；受分憂之任，不務懷安。伏見判官李翥稱，有教，幕府移鎮江寧，聞命瞿然，不識共故，何者？逆賊安祿山稱兵犯順，竊據二京，王師四臨，久未撲滅。自河淮右轉，關隴東馳，詔命所傳，貢賦所集，必由之徑，實在荊襄。朝廷以大王鎮之，重矣。自麾旌至止，政令所覃，嶺嶠華夷，吳楚城邑，公私遠邇，罔有不寧。賊庭震懾，莫敢南望。儻左右有司，謀慮未熟，輕舉旄鉞，僻處下流，既失居要害之津，且出封疆之外，專命之責，大王何以任之？或啟寇讎之心，來爭形勝之地，則行李坐隔，侵軼滋多，安危大端，不可不慎，既往之失，將且無追。上皇天帝巡狩成都，皇帝駐驛靈武，臣子之戀，大王兼之。詠《棠棣》之詩，講晨昏之禮，其地逾遠，胡寧以安？假使別奉絲綸，猶當執奏，一則逆胡間諜，矯詐須防；二則國步艱難，折衝宜近。就閑樂土，恐非良圖伏惟大王天縱仁明，苞含光大。某所以敢申讜議，輕犯威嚴，伏望廣延正人，俯垂考覈，芻蕘之論，萬一可收。不勝憂憤悃迫之至。謹奉箋，惶恐惶恐叩頭。
祐甫惶恐惶恐叩頭。昔諸葛孔明有言曰：「使一夫有尤，亮之罪也。」嗚呼！孔明以分崩離析之時，事要荒割據之主，尚能恢宏王度，克廣德心，魯鱉鹹若，引為已任，千載之下，以茲美談。伏惟相公乘時間生，略不世出，光輔興運，致於塚宰。自明兩作離，帝出於震，發號施令，無幽不達，鼎新之業，公實讚之，煦嫗昭蘇，孰不有望。況祐甫當遺簪墜履之列，懷救蛇養雀之惠，雖報恩之分，誓以終身，而受庇之期，亦望卒歲。豈可不盡誠款，使匹夫不獲，而相公有也明之憾哉？祐甫天倫十人，身處其季，夙遭險釁，幾不聞存沒，左右提攜，仰於兄姊。頃屬中夏覆沒，舉家南遷，內外相從，百有餘口。長兄宰豐城，間歲遭罹不淑，仲姊寓吉郡，周年繼以鞠凶，呱呱孤甥，斬焉在疚，宗兄著作，自蜀來吳，萬里歸複，羈孤之日，斯所依焉。豈期積善之人，昊天不吊，門緒淪替，山頹梁折。今茲夏末，宗兄辭代，顧眇眇之身，巋然獨在。寡弱嬰孺，前悲後泣，一門之中，發首相吊，舍之而去，必填溝壑。昔者建寅初吉，麾蓋將西，蝟承嘉話，曲全之施，不略微生，許其待年，致身徇國。豈惟寮屬斯在，山川鬼神，實亦聞之。今者相公大秉化源，而小人拘牽於前命，進於朝無一塵一露之益，顧於家有死如棄如之患。撫心自憐，淚盡成血，儻相公以天下為一堂也，忍共向隅而傷和氣哉！所以遲回周道，欲行中止，解懸之望，屬在仁明，藏之而不言，小人之罪也，一物失所，伏惟相公圖之。孟秋尚熱，伏惟相公尊體起居萬福。謹因洪州奏事官沁水府果毅徐冕奉箋，塵黷清襟，伏深戰灼。祐甫惶恐叩頭叩頭。
天以日月經緯為文，地以邱陵山川為文，剛柔雜也。其施於人也，鍾磬笙竽文其樂，九章三贄文其禮，典謨詠歌文其言。國之大臣，業參政本，發揮皇王之道，必由於文。故虞有皋、陶洎益、稷以嘉言啟迪，舜、禹以降，伊、傅、周、召，訓命策誥，並時而興。秦之李斯，著事而僻。自茲厥後，蜀丞相孔明有《出師表》，晉司空茂先有《鷦鷯賦》，皆輔臣之文也。財成陶冶，於是見焉。我族叔父齊昭公諱日用，佐命中朝，光照千里，玉山雲海，迥然昭曠，德宇道源，深入其極。弱冠鄉貢進士擢第，周曆台署，振耀雄名。元宗之在臨淄邸也，公常遭逢於路，先幾洞鑒，式瞻異表，還避而拜，契合雲龍。及唐元夷內難，參謀輔翊，天推大寶，事協經綸，入為將相，燮諧戡靜，道應元臣，其大才明識如是。公薨五十載，嗣孫起居舍人儒，以文事主便蕃禁闥，追懷前烈，思有以發揚垂裕，奉昭公之文集以請焉。伏覽碑頌誌論章表讚序，凡五十餘首，詩幾三百篇，卓爾孤標，氣高調遠。若雅琴度曲，眾音無味，則我遠祖長岑濟北雕龍之美，昭公能纘承矣。公嗣子宗之，學通古訓，詞高典冊，才氣聲華，邁時獨步。仕於開元中為起居郎，再為尚書禮部員外郎，遷本司郎中。時文國禮，十年三月，終於右司郎中，年位不充，海內歎息。儒即右司之子，有瓊瑩之質，鸞鳳之章，國家之寶也。重名清貫，三代於茲，昭公之後其大矣。祐甫先君左仆射與昭公道藝敦睦，故贈答詩雲；「棣華襲韡萼，桂樹連芳根」，又「接閈共懷鉛，齊年俱賁玉」。祐甫之生也後，不及昭公之當代，儒曰：「叔父當代敘」。故敘焉。
絳人有成橋於稷山縣南汾河水上，入境稱曰孝子。詢之，三十喪父母，五十猶縗麻，故其鄉黨舍氏不名，貴之也。初茲縣有具舟之役，鄰邑有官修之梁，自太原西河上黨平陽，至於絳，達於雍繇卒迫程，賈人射利，濟舟為捷，渡口如肆。孝子川上喟然歎曰：「夫來者如斯，其可勝紀，欲速不達，式在茲乎！見義不為，非勇也，臨難不濟，非義也，乃願棄家，乞諸他郡。」枯槁籃縷，日恒歲積。自河間而東，陶唐儉風，食貨艱難，閭裏褊小，率令遠邇，馳驟饋餉，耆耋喻美於編戶，丁男舍耒而攻木，義聲感也。汾流湯湯，河滸牽引，潰沙徙岸，呀呷轉騰，畚築於激射之旁，根柱於沸渭之下，是慮是圖，功就其十八九矣。共年秋七月，天作霪雨，湍悍襄陵。噫！大水不仁，前功蕩矣，邑老鄉人，涕泗而吊之曰：「力竭於子，天不恤是，而今已矣。」顧而不應，且有後圖。徵詩人之嘉謀，參作者之遠慮，曳索辮篾，縶舟戾舸。白露下而謀始，止於淩凘壯；春冰解而興功，止於水潦降。一夫不可奪誌，三年其有成功。廣可方軌，平可轉轂。去其飾，成無丹雘；取其固，勢異虹。僉議於孝子之功也，故曰義橋。昔周王以懿戚封建，吳楊美盛德遣人，西臨孟津，北對姑射，山河風土，其肯徒然？所以義表專門，功烈鄰境，難其一善，矧乃兼之。由是縣人誌之於石。
檢校秘書少監兼和州刺史侍御史河南穆寧字子寧，以正直登朝，以嚴明作牧。斯曆陽之人，弗惟奉承侍禦史之符候，持三尺律，期於禁暴懲奸而已。乃能君之德，靖人於教化，教化之興，始於家庭，延於邦國，事之體大，且非搜聞者之所及也。請言其家之教化焉：使君有四子，曰讚曰質曰賡曰賞，聳秀之姿，若瑤林植庭，雪羽馴廡，克岐克嶷，突而偕弁。方欲以六經百氏，播禮樂，務忠孝，正名器，導人倫。如蘭有芳心，泉有清源，兆德之階，於是乎始。使君曰：「昔陳亢喜聞《詩》聞《禮》，聞君了之遠其子於孔魯今茲讚之儕也。」其年或成人，或幾成人，學《詩》學《禮》，則變既戒，遠子之節，吾事可不務哉。於是考州之東西四十裏，因僧居之外，階庭戶牖，芳劃拳石。近而幽，遠而遠曠，澶漫平田，觱沸溫泉。可以步而適，可以濯而蠲，謂爾群子，息焉遊焉。讚、質暨賡、賞拜手稽首，曰應惟惠施之車，仲舒之帷，蘇秦之錐，三物畢具，而郡廷溫清所在，今也改晨昏為旬朔。夫豈不懷？家人有嚴君焉，惟命之受，曰俾爾斬，俾爾茨，俾爾負，則使君之材，使君之堂，使君之薪，成且美矣，安在其習定省之近儀哉？抑又嚐聞乃祖安陽府君，傳《洪範九疇》，究天人之際，讚等祗荷嚴訓，述修祖德，穆氏之門欲不大，不可得也。祐甫不腆，幸與使君有郎省之舊，考槃在阿，歲聿雲莫，誰謂相遠，駕言出遊，既覿邦君，又適諸子之館。使君第三子字紹古，於伯季之間，肄文史，考故實，甚精而成。因見謂曰：「丈人吾父之友也，從事於遊夏之門久矣，盍以文見誨，如賡也，宜何文也？」祐甫應之曰：「仆樸人也，徒有誌於文，知文之阡陌，而不知其精粹。」請道其所見，而紹古自執焉。欲以文經邦首宜董、賈，欲以文動俗者宜揚、馬。言偃之文，鬱而不見。卜商有《詩》序，其體近六經。屈原、宋玉怨刺比興之詞，深而失中，近於子夏。所謂哀以思，刻石銘座者取崔、蔡，論都及政者宗班、張，飛書走檄者徵陳琳。曹、劉之氣奮以舉，潘、陸之詞縟而麗。過此以往，未之或知。宋、齊以降，年代未遠，有文之士，胄係皆存，議其優劣，其詞未易，故闕焉。紹古曰：「盍書之。」因命筆而記之。大曆七年十一月十八日，檢校尚書吏部郎中博陵崔祐甫之辭也。
古之君子，約已而裕人，知龢而勤禮，接賓以願，務施於豐。鄭公孫僑論晉文襄之霸也，宮室卑庫，無觀台榭，而崇大諸侯之館，故來者如歸。今我連帥尚書汧公，為國垣翰於東土，軍禮肅，人謠興。新其亭傳，以待賓客，謀之有程，設之有所，力肆於悅，巧悛於淫，勿亟而成，得其時制。博敞高明，倬然其閈閎；沈深奧密，杳然其堂室。論者謂華之普德，虢之閿鄉，自昔為郵亭之甲，今茲白馬，可以抗衡。汧公仁以愛眾，儉以化下，陋居室而恢賓館，節豐華而廣蔭庥。稱時計功，永代為憲，方操八柄，揉此萬邦。於以庇人，其德宏大，於是舉也，風其端焉。夫其去故就新之議，屬徒揆日之制，作而示後，公實書之。蓋聞傳《春秋》序風雅者，邱明卜商之事也，下吏敢亦庶幾。
今天子終諒闇易月之期不言既言之日，詢於師保輔弼之臣曰：「將以國之明燭震下土，俾兆人康乂，有道哉。」四臣曰：「莫如擇賢而司牧之，雖欲不理，不可得也。」上曰：「用賢何先？」曰：「莫先於幽遠蠻貊之邦為急也。」即日命王人，遽以制書就拜衛尉卿兼洪州都督張公為御史中丞、廣州刺史、嶺南節度經略觀察等使。逾月而遽廟於洪，洪之耆老嫠惸商販漁釣，百類千品，周聲奪魄，於野於廛，鹹曰：「寧取我裳而裂之，寧取我廩而焚之，父也天隻，胡為奪我之君。」 中丞受命而南，舟不及汎，馬不及秣，國人懷慕之罔極，曰：「清塵遠矣，君不顧矣。鬱陶之思何用哉！盍用於揚名頌德乎？」故吏兵曹參軍張擢、法曹參軍豫章縣令鄭鋒、建昌縣令盧惟瑾、新吳縣令鄔賁、州人東冶府果毅劉容、耆壽喻乾相等討論之，眾僉謂允。於心曰：「自昔為政者，知清之可以長人也，而清者稀，豈不欲清？欲牽之也。欲之所行，不廉不儉為之舟輿也；清之不立，肆奢崇貨為之鑽鑿也。」於是撤其帷帳薦蓐之具，便於身悅於目者二百餘物，歸之有司，減其俸錢稍食月幾十萬貫於軍府，此皆前政之所督責而封已者，我則推而遠之。於是公儀之義申，平仲之規見矣。二之日謀於眾曰：「昔曹參去齊，以獄市為寄，以為擾於獄者，輕重人之命，煩於市者，耗斁人之生，苟鞭笞桁楊之無度，侵牟肆奪之不改，是國家以章綬印璽毒蒼生也，豈致理哉？」於是平百貨之貴賤，議刑罰之等差，使其貪不下殘，忿不私逞，韓子求環而不可，使人袒背而無傷。夫然，噬嗑之象成，行葦之恩薄矣。三之日謀於野曰：「不稼不穡，民天安仰？載馳載驅，王命所急。吾觀是邦，農野未辟，傳置未修，豈不以使役無期，供億失序。倘野有餓殍，賓不如歸，亦諸侯之恥也。」於是減承城吏卒幾三千，歸之隴畝而擊柝之守無闕焉；賦豪富墆財數百萬，賙於館餼，而含糗之徒不知也。其卒也，不公之吏，留以為廝；其財也，不法之臣，受以潤屋。我皆用之於愛人活國也，於是阜蕃之望崇，多大之儀備矣。從政三月，州人愛之如父母，承之如松柏。夫婦耕織之暇無他懼，惟懼公速遷，其餘煦嫗孕育，發於中而形於言，損其身而益於物，可以激頹俗慰窮者，豈勝道哉。祐甫山東鄙人，不好妄飾，凡所聞見，務存實錄，故采拾而書之。
公名休，字祥，幽州范陽縣人。有晉司空茂先之遠裔也。曾祖汲，易州長史。祖選，幽州固安縣丞。考價，贈齊州司馬。公起家石亭別將，自是為縣令軍司馬州長史各一，入為天子友儲君臣。雖假以寵名，而跡實戎索，受命為范陽節度安祿山判官。祿山以大權大寵，外示忠而內謀逆，太上皇推赤心而勿疑，敢有聞之者死。蹈虎尾，犯龍鱗，公密言其戎狄豺狼，不可厭也。當是時也，視鼎鑊如歸焉，神之聽之，是與正直，周旋鋒鏑之下，出入寇讎之間，而能終保元吉，漸於貴仕，進退存亡，而不失其正，其惟張公乎！又牧濠舒潤三州而及此，昔張黃門庭珪牧此州，甚得人譽，張丞相九齡次之迨府君又有裕焉。故邦人有三張之目，頌者美盛德之形容，非魯僖公仲山甫不之獲。今茲頌曰：
昔為豫章，今有循良。黃門之善，於今不忘。爰及丞相，亦有烈光。我君戾止，是為三張。立廉寶儉，無怨無傷。郵亭之下，賓旅其康。四封之內，望歲千箱。自春伹夏兮人相慶，慶未畢兮聞後命。朱幡玉節兮向番禺，彼願適兮我望孤。君乎君乎，若歲大旱，其誰見濡？
昔劉向稱賈誼言三代與秦亂之意，其論甚美，達於國體，體古之伊呂，未能遠過。又稱董仲舒有王佐之才，雖伊呂無以加，管晏之屬，殆不及也。於戲！二君以偉才當盛漢之崇，而位止於下國二千石。祐甫聞於先君仆射曰：「主恩非臣下之所圖，天命豈生人之所制？」有唐碩量深識之士曰：獨孤常州，諱及字至之，河南洛陽人。皇朝左千牛元慶之曾孫，蔡州長史思柬之孫，殿中侍禦史贈秘書監通理之第四子。仕而遭時，鵠立於朝，建東夏，三著嘉績。嗚呼痛乎！奄忽捐館。其時也，大曆十二年夏四月二十九日；其地也，常州之路寢；其壽也，五十有三年。中朝名公素見知者，後進之士聞義響風者，洎濠舒常三州之百姓，莫不填膺流眥，不宴不相，浹辰彌月。厚而惜之者，往往失聲，出涕沱若。公有子朗鬱等，年未齠齔。厥兄檢校水部員外郎兼侍禦史汜，方佐浙河東帥，聞喪來奔，半旬而至，惋毒之甚，如不欲生，既受吏人賓客之吊，乃忍哀謀事。以六月六日，引使君之柩去常州歸洛陽，其年歲次，丁巳十月朔七日，葬我使君於河南府壽安縣某原先秘監之塋。以夫人博陵縣君崔氏祔焉，禮也。水部曰：「天之降割於我家，仲叔季盡矣，吾將老矣。吾弟常州之子未立，今不刻石表墓，則常州之令名何以傳於後。」乃托我故人敘而銘之。常州稟元和以生，幼有成人之量，秘監府君親授以《孝經》，常州一覽成誦。秘監問曰：「汝誌於何句？」對曰：「立身行道，揚名於後世，是所尚也。」自是遍覽五經，觀其大義，不為章句學。成童丁秘監憂，勺飲不入口者累日。先夫人同郡長孫氏，諭以不可滅性之義，由是微進饘粥，杖而後起，既免喪，加於人一等，鄉族稱其孝焉。長孫夫人高行明識，訓導甚至，常州漸教成器，卓然有立。著《延陵論》，君子謂其評議之精，在古人右。天寶末，以洞曉元經對策上第，詔拜華陰縣尉，著《古函穀關》、《仙掌》二銘，格高理精，當代詞人，無不畏服。俄屬中原兵亂，避地於越。丁太夫人憂，毀瘠過禮。既外除，江淮都督使戶部尚書李亙奏為掌書記，授左金吾衛兵曹參軍。軍旅之事，非其所好，未幾，返初服。今上即位，下詔收俊茂，舉淹滯，政之大者，以公為左拾遺。凡所諫諍，直而不訐，婉而不撓，削槁詭辭，不傳於外，遷太常博士。時新平大長公主之子裴倣尚永清公主，初以太子少傅裴遵慶為婚主，將行五禮，公實相焉。中使口宣詔旨，易以大長公主後夫薑慶初。常州曰：「婚姻之禮，王化之階，以異姓之人主之，不可甚矣！某不奉詔。」中書令汾陽王時為五禮使，從焉。又百官薨卒定諡之際，綜覈名實，皆居其當。與嚴河南郢詶答呂荊州諲諡議，博而正，當時韙之。遷尚書禮部員外郎，受詔考第吏部選人詞翰，旌別淑慝，朝廷稱正。上方大恤黎庶，精選牧守，以公為濠州刺史，平其徭賦，恤其冤弱，課績聞上，加朝散大夫，遷舒州刺史。舒境瀕江傍山，群盜所聚，或蟠結林藪，或趑趄城市。公惠以柔之，武以讋之，釋矛服耒，盡為良俗，其他如在濠之政。居一年，璽書勞問，就加尚書司封郎中，錫以金章紫綬。屬淮南旱歉，比境之人，流移甚眾，公悉心以撫，舒獨完安。天子聞而休之，擢拜常州刺史。常州當全吳之中，據名城沃土，兵興之後，中華翦覆，吳中州府，此焉稱大，故朝之選牧，恒屬意焉。公宣中和平易之教，務振人毓德之體，百姓蒙化遷善，不知所以安而安之，吏不忍欺，路不拾遺，餘糧棲畝，膏露降庭。公平生聞人之善，必揄揚之，氣盡與之，不啻若身得之。後進有才而業未就者，教誨誘掖之，惟日不足。公之文章，大抵以立憲誡世裒賢遏惡為用，故論議最長，其或列於碑頌，流於歌詠，峻如嵩華，盛如江河，清如秋風過物，邈不可逮。公有集二十卷，行於代，若夫讚堯舜禹湯文武之命，為誥為典，為謨為訓，人皆許之，而不吾試，論道之位，宜而不陟。前是公之仲兄季弟伯姊，三年之間繼歿，執天倫之喪，如荼如蓼，竟以無祿，天何不仁！然則賈與董名位不盡其才，吾先君之歎主恩天命，斯見矣。其銘曰：
常州之德，孝行為大，烝烝翼翼，以敬以愛，友於兄弟，如捧如戴。常州之義，篤於朋友，用之有恒，行之可久，扶危拯溺，爾身我手。常州之才，施於有政，撫柔三部，謙以為柄，龔遂國僑，千古迭映。常州之文，究其元本，質取其深，豔從其損，在星之緯，在衣之袞。常州之年，止於中身，去昭昭之盛世，與萬鬼而為鄰。白馬江上，青鳥洛濱，脊鴒在原，嗟爾元昆。縗絰霑血，長號訴冤，纂述遺美，謂予不諼。我見之子，將二十年，相投藥石，胡疹不痊？譬我於池，子為之泉，譬我於桐，子為之弦。榮不獨遂，難不隻全，如何淑明，摧馥碎堅。廞衣楚挽徘徊墓田，望之不見，赴之無緣。狸首班如，女手拳拳，如天如天，泣涕漣漣。
維大曆十四年歲次己未夏五月二十二日，寶應元聖文武皇帝崩於大明宮蓬萊殿，遷座於大內。二十六日景寅，殯於太極殿之西階，有司即南郊定儀，上尊諡曰「睿文孝武皇帝」。其年十月丁酉朔四日庚子，將遷幸於元陵，禮也。東方啟明，繁霜猶落，風物淒於宮樹，號啼隘於殷幕。哀子嗣皇帝諱，襲縗感若，泣血漣如。感備物之如在，索明靈於太虛，聆哀挽之急節，懼靈駕之將引。捧玉斝之歔欷，望龍盾而不忍，恭惟大孝，終揚盛名，爰命司籍，光昭德聲。其詞曰：
於休我皇，長發其祥，咎繇翊舜，種德四方。元元去周，闡流道光，土實受命，其牙則黃。炎漢之後，南北披攘，天厭眾閏，掃隋興唐。有唐不煜，帝命不葉，豐融葳蕤，盛於八葉。其盛伊何，聰明徇齊，誕實匍匐，聖敬日躋。無幽不洞，無遠不稽，孝友浚哲，聲遠群黎。天寶季歲，竟夭長彗，蛇騰犬瘈，以螫以噬。皇輿南巡，帝出朔裔，君父命我，爰整六師。驅駕熊羆，左右蠻夷，逆徒螘聚，言刈其旂。一鼓冰碎，日未改時，席卷豐邑，風清洛師。天開地廓，萬物斯睹，安輿自蜀，複於中土。龍躍岐山，正於九五，帝子之孝，軼邁千古。子則戴親，孫能敬祖，乃登儲位，問安三至。一有元良，儀形克類，繼文纂緒，道格元穹。大明方中，萬發蒙，豈無桀驁？化而為忠，豈無羿浞？如燎遇蓬刑清政修，遐邇懷柔。王度如玉，德音海流，四靈皆擾，三脊洊羞。方輯群瑞，登於介邱，華封祝堯，使聖人壽。厭代何速，奄捐九有，天裂其高，地傾其厚。嗷嗷萬姓，泣慕元首，創钜痛深，寧丁我後。嗚呼哀哉！肅肅正殿，自炎徂涼。漏滴盡兮夏日永，燭華凝兮秋夜長，階有苔兮委積，庭有草兮芸黃。嗚呼哀哉！七月之期，同軌畢至，匝野筮壤，因山開隧。舍清禁而不留，指平原而出次。嘉德兮啟闈，承天兮敞扉，抵廟門兮駐嚴蹕，順孝心兮傷永違。嗚呼哀哉！出朱雀兮度青門，恨六龍之若奔，傾萬邦而會九族，送吾皇兮歸壽原。風颼飀而簫鼓慘，日曀昧兮郊野昏，植柏兮青青，彌岡兮亙陘。俯杳杳兮重壤，想森森之萬靈，偶嬪嬪兮像，閽寺，捧廞衣兮拱下庭。嗟備物之偕列，奉元堂兮永寧。嗚呼哀哉！仙馭兮何之，九虞兮有期，總千官兮萬騎，返城闕兮如疑。功高舜典，美冠周《詩》，於億萬載，昭昭有辭。嗚呼哀哉！
維寶應元年歲次，壬寅月日，祭於隴西董府君之靈曰：秋日淒淒，百卉具腓，城寺無主，人焉適歸？矧蓄蔭庥之望，翻遇死喪之威。吊隨慶集，事與心違，良知與主，昨是今非。嗚呼哀哉！追惟曩歲，永豐之遊，清川倚棹，廣路停輈。道路契闊，燕言綢繆。倏焉陳跡，曾不少留。幾成海變何啻星周。勁翮翱翔，上陵蒼蒼。俯憐燕雀，畏逼藩牆。議以銜羽，將貽稻粱。望國駿奔，初念褚中之惠；及門問故，俄增掛劍之傷。嗚呼哀哉！幹棨戟，撤而不見，繐蒙戶而風悲，葦繞庭而靈泣。邦人輟舂，殲良何速，屬吏霑襟，於何從祿？永無像於形儀，庶有憑於軌躅，羞匏葉而為薦，比隻雞而可續。嗚呼哀哉！尚享。
大曆十二年歲次丁巳五月朔日，門生安定梁肅，謹以清酌庶羞之奠，敬祭於故常州刺史河南獨孤公之靈。
嗚呼！間氣炳靈，降生哲人。何辜今人，而喪斯文。豈上天不仁，道之將廢。奚盛德之淳懿，忽中年而下世。蹈得仁之機，顏子不幸；負王佐之才，賈生屏外，其明尚晦，其用未大。藏舟遽移，梁木斯壞。嗚呼哀哉！
追惟哲人，應運而生。行在五常，誌在六經。博厚溫良，直方而明。天縱多才，蔚為時英。孔門四科，《洪範》三德。總於公躬，率履不忒。頌聲既微，鄭衛橫塞。或遊或僻，時萬時億。公當其時，載振其維。憲章典謨，為學者元龜。文哉，鬱乎！文實在茲。
伊昔策名東堂，作尉西華。銘仙掌與函穀，馳休聲於天下。逮乎拾遺君前，考禮太常。獻可之詞，直而含章。建言削槁，故海內莫揚。旋議廟祧，乃正諡法。享帝之禮，終焉允洽。名正言順，事深體合。垂後可大，賢人之業。起草剖符，出臨濠舒。二邦之民，傒我而蘇，愷悌之化，風行露濡。蘭陵之郊，人散政弛，清淨之德，下車則治。比跡召父，視人如子。闔境熙怡，有禮知恥，朝思黃霸，人仰安石。霄漢在目，岩廊咫尺。不留不處，坐而遐舉。不慮不圖，忽焉傾徂。遐邇震駭，士民號呼。罷市輟舂，相吊路隅。嗚呼哀哉！
顧惟小子，慕學文史。公初來思，拜遇梅裏。如舊相識，綢繆慰止。更居恤貧，四稔於此。嚐謂肅曰：「為學在勤，為文在經。勤則能深經則可行。吾斯願言，勉子有成。」又曰：「文章可以假道，道德可以長保。華而不實，君子所醜。」敬服斯言，敢忘永久。若乃室中函丈之席，林下清觴之晏，陪李膺之泛洛，從叔子之登峴。亟承國士之遇，又忝公車之薦。奉明誡以周旋，盡深衷於眷盼。惟吉凶之倚伏，若糾紛之相纏。追吊鵩之占日，應康成之夢年。不雲坐奠，不暇撤懸。秦醫匪救，孔禱徒然。瞬息之間，音容莫傳。痛心驚骨，不可問天。嗚呼哀哉！
平居所好。修竹芳草。暇日之娛。左琴右書。微言雅典，斷而不續。高齋已空，蘭蕙猶馥。門人行慟，稚子抱哭。語言在耳，淒慘滿目。嗚呼哀哉！
覽遺編以流淚，痛明德以無還。撫諸孤之尚藐，庶盛烈之斯存。鄉路千里，歸期九原。寄觴豆以寫心，見平生之厚恩。嗚呼哀哉！
士淹，開元時官侍御史，再遷司勳郎中，代宗朝禮部尚書禮儀使。坐善魚朝恩貶官。
有五品祭寢不祭廟，饌用索牛。禦史劾：於寢則以陋，於饌則以泰。訴雲禮令無違。
命分九等，以庸制爵，禮有五經，莫重於祭。先王所以致理，孝子為能饗親。乃如之人，茲率厥典，敬無忘於如在，道有孚於不默。黍稷惟馨，籩豆有楚，哀樂相半，必睹僾然之容；軒裳已登，非複傷哉之歎。且禮或豐殺，法從沿革，無廟於寢，在今令而則然。求牲而饌，徵古訓而奚失，嗟夫禦史所劾，恐傷曾孫是宜。
淩人掌冰，以待邦事，深山窮穀，居仲冬而益堅；獻羔祭韭，事司寒而方出。且雲一日二日，亦惟秋刷夏頒，在用舍而有時，於出納而惟允。嗟此三品，俄嬰六極，金章罷去，玉襚方開。具厥衣於庭中，設夷盤於床下，國之老疾，猶或不遺，朝之榮貴，理宜從給。徒以氣則分乎寒暑，用則期乎折衷，司儀所告，省括之道雖勤；主者定詞，挈瓶之智斯得。
夫北辰垂象，南面居尊，紫禁崇嚴，彤庭奧密。靜言近侍，允屬能賢，其誰見稱？則有我陳府君矣。公諱忠盛，字懷泰，潁川許昌人也。其先出自帝舜，至闕父為周陶正，受封於陳，子孫因以為氏。粵若尚書孝德，頒賜聞乎題劍；太守高義，禮賢為之下榻。代襲堅貞，門承軒冕，因從官京邑，今遂家於長安。曾祖❥❥正議大夫內給事。祖守節，正議大夫人內常侍。父文叔，銀青光祿大夫內常侍。或肅或義，克寬克仁，好古而探墳籍，懋官而紆青紫。公幼懷端愨，夙著嘉聞，飾躬以筮仕，服勤以成業。先天歲解褐，補內侍省掖庭局監，尋轉內仆丞內仆令。秩滿，遷內侍伯內謁者監，加朝散大夫。恪居官次，夙夜惟寅，爰被丹霄之澤，載延朱紱之慶，典新樂之絲桐，名與公偕，勤亦至矣。騁高衢而方遠，何景命之不融，以天寶十三年五月二日，遘疾薨於輔興裏之私第，春秋六十有五。惟公黃中多可，素履居貞，宅心知訓，執事有恪。至若怡神以全道，體命以適時，義以拯物，禮以從政，故能奉絲言而無失，馳驛騎而有光。俄拜內給事內常侍，尋除朝議大夫守內侍。秩序斯崇，恩華轉茂，位益高而心益下，德逾邁而氣逾和。且以幹能，尤膺任寄，前後奉使者十有三焉。至乃夢三清於太極之府，是修功德；誌五樂於無何之鄉，式瞻神異。崇茲真廟，獲彼靈符，邁侯甸而訪仙經，曆名山而隨羽客。然後稽少陽之必舉，懷令圖而允臧，豈惟藝足侍書，材優參乘，巷伯刺讒之什，史遊忠益之規，固可謂無競伊人，溫恭淑慎者已。以其年閏十一月之九日，葬於長安縣承平鄉之原。夫人上穀縣君成氏，四德無虧，三從罔失，先天十四年正月二十九日，後君而亡，以乾元三年五月七日，合葬於舊阡，禮也。長子仙鶴，昭武校尉左衛豐浩府折衝。次子仙鳳，振威校尉行右金吾衛左中候。仙甫，才惟博達，職在春官，今上御極釋謁，特賜銀章朱紱，拜內謁者監。仙賢、仙管等，太邱父子，荀氏弟兄，事國以忠，奉先惟孝。感寒泉而增慕，卜幽宅而罔艱，懼遷陵谷，式揚碑版。銘曰：
帝舜洪胄，胡公令名，三恪惟甫，八代至成。本仁祖義，國史家聲，椒聊之實，莫我與京。懿範彌昌，宏材益振，果行育德，履信思順。執心有恒，改過不吝，政符省括，理必遊刃。陟遐自邇，休有烈光，翻飛省闥，翊侍岩廊。導宣國命，輝耀銀璫，丹誠每竭，朱紱斯皇。乘遽周流，奚往非適，瑞徵桃塞，藥獻梁益，新廟真容，名山靈跡，爰典樂正，爰稽市籍。昊穹不憖，殲我惟賢，四星猶列，一德空傳。慘風雲於故里，樹鬆緊於新阡，載刊乎貞石，永賁於幽泉。
維寶應元年歲次壬寅四月庚戌朔十八日丁卯，大行文明武德大聖大宣孝皇帝崩於長生殿，旋殯於兩儀殿之西階。粵二年三月二十七日庚午，將遷座於建陵，禮也。燭列瑤宮，河低象闕，簷擁宵霧，庭微曙月。森鷺翿以成行，儼龍韞而將發，哀子嗣皇產諱，充窮感慕，躃踴傷摧。奠元扆而增肅，瞻白雲而不回，雨泗噎兮千官泣，天仗搖兮萬國陪。懿業方永，神暉潛翳，乃詔有司，騰芳後裔。其詞曰：
高邱演慶，元牝開祥，寶係攸重，靈源自長。文昭武穆，累聖重光，七葉增睿，時惟我皇。天帝褰裳，全真養正，窅然姑射，欽哉有命。謂禹知子，踵堯傳舜，伊昔休應，虹流電驚。猗蘭養德，叢桂疏榮，徇齊純孝，宏裕欽明。光含玉理，秀發珠衡辨日多悟，朝雲更輕。尊師樂業，問寢揚名，三善克舉，萬邦以貞。葉契斷金，觀書群玉，性與兼愛，道存濡足。詢事考言，登庸受籙，運符提象，輝同偶燭。景星耀芒，大風成曲，戎羯緣間，書稱猾夏。轉旆秦川，連兵朔野，水靈潛衛，山祇鬷嘏，順時徙邑，聿來岐下，用翦修蛇，匪勤戎馬。輯寧黎庶，保義宗社，赫矣天府，於皇樂都。瑤壇饗帝，璧沼崇儒，進善求瘼，明刑恤辜。丹岩藏銑，綠浦捐珠，容成啟路，王母獻圖。功宣祀夏，道洽歌虞，物莫疵癘，人用昭蘇。櫟陽先惠，棣華增睦，冠帶麟洲，賓延鳥服。招諫懸鼓，誓師推轂，禮備樂和，遠安邇肅。恩猶覆燾，義涵亭毒，露台愛費，茅宇蠲奢。北薦舂寶，南牧若華卿雲聳藎潏露垂葩。畝秀同類，階榮指邪，滌慮高居，凝神下濟。遠探仙訣，深入真諦，穆穆頌聲，溫溫愷悌。榮鍾三古，牢籠八裔。才生之爰集，良已之文莫繼，佇襄野而來巡，怨祁宮而興沴。嗚呼哀哉！序分宏璧，庭臨綴衣，如天落構，象曰徂輝。棄璿而奚速，啟金騰而遂違，鳥冊龍圖之瑞，青邱丹浦之威。瞻脫屣兮如在，痛攀髯兮不歸，岩岫晦兮愁雲積，郊原空兮落景微。嗚呼哀哉！環瀛縞素，鞮譯凝慕，黽謀協吉，象耕遐赴。珠玉重而不藏，襲稱廉而有數，靜鉤陳於塋所，閉閶闔於應路。靡營南紀之廛，空望西陵之樹。嗚呼哀或！蒼旻浩然，緹律亟遷，既深悲於寒霰，俄隕涕於韶煙。背鳳城而紆鬱，援蜃紼而聯翩，息輿駕於懸圃，聞鍾磬於廣川。神理冥其造物，皇情邈以終天。嗚呼哀哉！三光猶變，九丹非術，蛩隧蒼茫，鮒隅蕭瑟。波清渭而徐轉，指甘泉而半出，薤曲嘶管以臨風，鬆門倚岩而蔽日。嗚呼哀哉！式敭末命，若茲君後，至德神功，天長地久。邁千祀之騰茂，居百王之冠首，俾下武而欽承，彰典謨而不朽。嗚呼哀哉！
維寶應二年歲次癸卯閏正月乙巳朔五日己酉，大行章敬皇後啟自先殯，十六日庚申，膺冊禮於行宮。粵三月二十七日庚午，將遷祔於建陵，禮也，素帟遐敞，彝樽曉薦，風藹椒塗，月虛蘭殿。哀子嗣皇帝諱，悲深元夜，慟切聖慈，爰講六服之禮，允迪二《南》之詩。示寰區以壺則，恭典冊以台司，鸞旆曳音，蜃輅遷轍。辭臣奉詔，敢揚徽烈。其詞曰：
圓方配德，耀魄齊明，王化之本，國風以清。於穆宗盟，貽謀先覺，太伯崇讓，延陵聽樂。蘊夫純嘏，施及繁昌，鬥維儲慶，軒緯流祥。入懷夢月，滿室騰光，蘋藻無替，紱綖有章。待年秘景，率禮含芳，象服是宜，造舟成詠。顧史垂則，稱詩展敬，啟迪四聽，誕敷六行。蘭芬桂鬱，霜皎冰靜，燕集瑤筐，鸞回金鏡。化光葛藟，務先穜稑，載靡震驚，宵淪朓朒。柔明既進，陰教惟肅，必戒浮華，遠登才淑。寧觀戲馬，嚐往濯龍，堯門協慶，禕野聯蹤。莘礻亶凝彩，璁珩有容，誌循簡易，體備肅雍。維德之行，令問不已，繡輪羽藎，玉階金。式昭範於人倫，竟韜華於地紀，六宮揮涕於清禁，萬銜冤於神理。嗚呼哀哉！宗祧永固，濬哲膺期，仁涵動植，慶浹華夷。捧鏡奩而增欷，臨甲觀而纏悲，望鬆楸兮逾遠，感霜露兮何追？湘川有君，漢陵宜祔，容衛攸崇，禮章加數。瑞雲呈紫而轉妍，廞服變黃而無蠹，想層城於北闕，背壽原於東路。應門寂寂以長閉，同軌轔轔而畢赴。嗚呼哀哉！泉闈兮有侐，引池紼兮方昭，吟古木於靈囿，溯悲風於渭橋。繁笳凝而淒切，輕旆轉而蕭條，衣潛覆兮猶在，香遠聞而不消。嗚呼哀哉！鳴雞奏而夙興，服馬嚴而曉發，慘河山之淑氣，怨桃李之嘉月。雖立極與觀圖，係馳光而禋設，猗彤管兮有煒，讚徽音兮無歇。嗚呼哀哉！
