門下：尚書萬事之本，選部五曹之右，以掌邦典，以掄官材。漢魏以來，多用宿儒高德，蓋重其任也。金紫光祿大夫守太子少傅集賢待制上柱國河東郡開國公裴遵慶，周慎，禮節，敬讓素居，博學而識前言，懿文而敦大體。乃者匡弼王室，克和庶政，訓導儲宮，用宏三善。日新之美，歲晚彌彰，自陶融於元和，不嬰拂於俗務。名臣令望，清議修歸。處以銓核，用澄流品。抑華取實，無俾滯才。可吏部尚書，散官勳封如故。主者施行。
門下：獻善宣美，職在納言，錄賢任能，必歸家宰。若萬事之本，舉得其要，一時之才，選發其實，則致理之體，昭然可見矣。簡求碩德，俾之典綜。金紫光祿大夫檢校戶部尚書兼御史大夫東都河南江淮山東等道轉運常平鑄錢鹽錢等使上柱國彭城郡開國公劉晏，時傑國楨，高才博學，超詣精理，澹然素懷，禮法之綱紀，人倫之模表。嚐處台弼，以宏訓範，載其清靜，濟我艱難。自勞於外，又竭心力，苟利於國，不憚其煩。領錢穀轉輸之重，資國家經費之本，務其省約，加以躬親。小大之政，必關於慮，出入農裏，止舍鄉亭。先訪便安，以之均節，事積而不亂，理簡而易從。故得井賦田租，萬億及秭，方舟而下，以給中都。水旱不歉，人懷其惠，可謂盡瘁事國，勤勞王家也。思有裒進，屢申退讓，然以官人之任，朝選無逾。藉其參領，用鎮風俗，所總群務，一以谘之，中外兼濟，固有餘力。可吏部尚書，餘如故。主者施行。
敕：程品之重，有若百工，號令之先，尤難六職。崔渙學義精洞，文詞典麗，道高王佐，才茂國華。實每副名，言皆顧行，頃調鼎餗，庶政惟和。及典銓衡，群才式序，中外更茂，縉紳所宗。雅有大臣之節，光其舊德之選，冬卿命職，汝往欽哉！可王部尚書，餘如故。
門下：蘇武、張騫，使匈奴十餘歲，不失節而歸漢。武不過典屬國，騫拜中大夫而已。朕每以勞大賞薄而流歎也。頃以昆夷之俗，繼好勤誠，不忘綏懷，喻我文告。乃命太中大夫前守太子右庶子兼御史中丞上護軍賜紫金魚袋崔儉，宣明威惠，撫柔四海，言忠事直，舉無二信。臨大節而不奪，匪謀身而苟兔終能復命，亦既序成，使乎四方，可謂專達。況躬服謨訓，暢於詞律。在天寶中，已踐郎位，選部草議，至今稱之。顧其階曆，當處要重之地，加之盡瘁服勤，所宜超進。總典綱紀，歸於台轄，以倫才理精密，練達朝章，俾參柄用，佇明政本，仍加榮級，以勸勞臣。可銀青光祿大夫行尚書左丞，勳如故。
門下：國朝多以六卿之貳，出領三輔，入必稍遷，或復舊職。不然則以左右轄處之，中外迭居，從其班列。銀青光祿大夫前華州刺史兼御史大夫棄鎮國軍及潼關防禦等使上柱國清河縣開國侯張重光，明道若昧，大方無隅，循禮以節事，體信以達順。罔有擇行，在於厥躬，其學既精，其德亦厚。可以質正大議，和恒雅俗，服在通列，鬱其休聲。周曆五曹之副，建明萬事之本，剖符關輔，參化京師，亦既政成，且聞河潤。紀綱台務，圖任舊人，職無不綜，佇有條理。可行尚書左丞，散官勳封如故。主者施行。
門下：昔禹謂咎繇曰：「知人其難之。」魏武又云：「使吏部用心如毛玠，風俗之易，差不難矣。」今之銓綜，但抑華崇本，鎮以禮讓，則庶官群才，不濫於進。中散大夫守尚書禮部侍郎兼集賢殿學士判院事上柱國汾陽縣開國子賜紫金魚袋薛邕，含和保真，莫見其際。雄詞秘學，德行之餘，信厚可親，朝之英達。往者潤色鴻業，煥發絲言之美，又與五經諸儒，質正石渠之論。擢以公望，貳於秩宗，豈惟人神之和，兼舉孝秀之目。鑒裁高朗，加以直清，進退可否，歸於精實。慎乃服命，五年如初，擇吏辯言，宜當慎選。無易前政，副予得人。可守尚書吏部侍郎，餘如故。主者施行。
門下：興化在於官人，掄材歸於吏部，佐平邦典，選重朝倫。朝議大夫守尚書左丞集賢殿學士副知院事兼修國史楊綰，澹雅貞亮，宏其素範，學究先儒之旨，文高作者之興。三揖而進，能守謙光，一命而僂，不忘恭敬。頃司綸言，兼掌史筆，嚐亦秉直，夙推無對。領春卿佐轄之任，有奏議紀綱之績令猷自洽，厚德彌彰。參我密啟，屬於清鑒，當勵濯纓之操，不遺刈楚之才，敬爾在公，毋替厥服。可尚書吏部侍郎，餘如故。
門下：古者參用名儒，典領大郡，或連書課績之最，則次補公卿之缺。今甄陶政化，黜陟幽明，若二千石理行第一，中朝右職，懸以相待，俾長吏知勸，至公大行。銀青光祿大夫婺州刺史本州團練守捉使上柱國閻伯璵、銀青光祿大夫衢州刺史本州團練守捉使樂陵縣開國男田季羔等，早以文章侍從，潤色綸言，朝夕論思，處正廷議。名高德厚，推重周行，曆踐藩郡，一其政理。本經衛以制事，參理法以訓人，儉以約已而下不勞，靜以存誠而吏不擾。風淳俗泰，表率方州，懋能入遷，美選無易。慎平秋典，給事黃門，副予簡求，以稱厥服。伯璵可行尚書刑部侍郎，散官勳如故。季羔可行尚書給事中，散官封如故。主者施行。
門下：《書》曰：「惟敬五刑，以成三德。」秋官之任也。貳卿良選，其在茲乎！充策回紇可汗使王翊，力行近乎仁，率性之謂道，學以博物，文能變風。出入中外，茂昭聲實，靜而居易，受不辭難。使乎四方，不辱君命，斯之謂矣。今丕蔽未明，簡孚未允，命爾作小司寇，敬平邦憲在寬。可行刑部侍郎。
敕：稱秩元杞，春官職焉。舉秀興廉，國朝兼領，非文儒碩茂，鑒栽精實，重於一時者，不在此地。中散大夫守太子左庶子上柱國河內縣開國子賜紫金魚袋張謂，宏達有檢，和平易容，豈道廣而難周，亦言滿而無擇。博涉群籍，通其源流，振起鴻藻，正其聲律。翰飛北閣，煥發司言，居部長人，不忘惠訓。輔相東禁，孝友彰明，貳宗伯之掌禮，與諸侯之貢士，以爾公望，副茲眷求。可守尚書禮部侍郎，散官勳封賜如故。
門下：夫任賢之急，在適於事要，當其才難，豈限階序？況中台政本，司舉舊章，六卿貳職，為今盛選。銀青光祿大夫守右散騎常侍上柱國汝南縣開國公蔣渙，忠信孝友，周而不器，得元和之純，能以禮節；有至靜之妙，豈因物遷。溢聲華於文藻，潤理體於經術，中外之秩，備更要重，不失其正，行之有恒。自分貂蟬之列，喻公卿之旨，入告嘉猷，直而不訐，常執德於衝約，亦忘情於進趨。勤職已久，所宜懋能，百工唯時，命汝典制。可行尚書工部侍郎，散官勳封如故。主者施行。
敕：朝議郎行尚書吏部員外郎賜緋魚袋韋元曾、朝請大夫前行尚書司封員外郎兼侍御史護軍賜緋魚袋元挹等，學業優深，詞華通贍，雅有縉紳之望。列於郎署之閑，久在劇曹尤推精密，自登膳部，克舉彌綸。選重一時，職參六典，宜膺並拜之寵，式美齊名之論。元曾可守尚書吏部郎中，散官賜如故。元挹可行尚書吏部員外郎，散官勳賜如故。
敕：朝議郎前檢校尚書戶部郎中兼侍御史賜緋魚袋，李規，誌學純備，居有彝檢，才理精達，動無滯用。嚐執邦憲，兼毗使軒，處煩行簡，從容濟務。參我地官之屬，首於時俊之科，亦既外除，尤彰內行，正名舊秩，以灶回翔。可守尚書戶部郎中，散官賜如故。
敕：朝議大夫前守饒州刺史嗣正平縣開國男賜紫金魚袋裴倩，達識含精，長材致遠，秉彝尚晦，金璞自明。當劇居難，幹將獨割，周曆台閣，綢繆藩鎮。休聲異政，亦克有終，底慎材賦之殷，校計軍國之用。得專其任，爰舉舊章，佇爾發揮，以之瞻濟。可尚書度支郎中，散官封賜如故。
敕：宜德郎前守尚書司勳郎中賜緋魚袋邵說，學致其道，文道其變，沈靜有用，貞純秉彝。藹然盛名，光我華省，長於奏議，多所損益。佐夏官之劇，參戎事之殷，膺此俊選，佇揚休問。可守尚書兵部郎中，散官如故。
敕：朝議大夫前守衢州刺史賜紫金魚袋李深，忠義之門，懋昭前烈，文儒之道，宏著休問。經通以濟於用，廉介以約其心，早擅吏能，備更官序。藩條之重，理行尤彰，亦既休閑，頗聞淹久。宜膺郎署之選，式允公才之拜。可守尚書兵部郎中，散官勳賜如故。
授杜寂職方郎中制敕：朝議郎守尚書度支郎中賜緋魚袋杜寂，端其一試，周
門下：武部員外郎韋翹，貞固幹事，達理明權，績惟著於在公，才必聞於處劇。遞遷郎署，俾膺榮寵。可為駕部郎中。
敕：朝議郎檢校尚書吏部員外郎鄭叔則，誌經含章，仗雅師儉，罔有擇行，未嚐近名。省理辨疑，時稱簡達，才盛居東之佐，禮處司南之重。高選髦士，以分劇曹，正其舊員，允是新命。可尚書吏部員外郎，攻官如故。
敕：宣議郎守尚書駕部員外郎賜緋魚袋崔夷甫、朝散大夫行尚書祠部員外郎上柱國韋𢿈[1]等，清心在公，疆力從政，縱橫之辨，嚐亦專達。緣飾以儒，素推疆敏，參訂奏議，頗練朝章。宜從滿歲之遷，俾輔分曹之次。夷甫可尚書金部員外郎，散官賜如故。𢿈可行尚書倉部員外郎，散官勳如故。
敕：朝議郎行起居郎集賢殿直學士褚長孺等，國之才人，拔乎群萃，精力於學，五經之大儒；覃思於文，三變而合雅。係年秉直，及霤盡規，侍從之勞；著於厥服。含香載筆，允茲並命。可依前件。
敕：朝議郎侍御史內供奉賜緋魚袋陸海，儒流貫穿，詞韻清麗，貞以自檢，峻而能通。執法允歸於詳當，閑邪不畏於疆禦，雖近遷柱史，未終滿歲之勞；而高選星郎，實在一時之俊。俾參奏議，期有損益。可行尚書主客員外郎，散官賜如故。
敕：朝議侍郎御史內供奉充山南西道節度管內支度營田副使賜緋魚袋房宗偃，孝謹之風，克傳素業，賢良之器，早負清才。頃主方書，兼毗戎政，澹雅高潔，在公著美。台郎之盛，妙選當人，處以彌綸，茲謂稱職。可行尚書膳部員外郎，散官勳如故。
敕：朝議大夫試太子舍人兼殿中侍御史崔殷，學義精深。詞華絢麗，台郎高選，清論洽於朝倫；郡椽左遷，善聲彰於時聽。頃從獎序，未副才名，亟膺新命，俾光舊列。可行尚書刑部員外郎，散官如故。
敕：朝散大夫前守秘書丞龍門縣開國男苗發，德厚流光，相門才子，代重一經之業，家承萬石之風。理詣精微，行歸純至，麗以文藻，振以英華，端其誠而有恒，敏於事而兼適。早登學省，用汰儒流，喪紀外除，素冠未改。弟兄有裕，清論多之，處以彌綸之職，當茲俊茂之選。可行尚書都官員外郎，賜緋魚袋，散官封如故。
敕：朝議郎檢校尚書倉部員外郎兼侍御史充稅青苗錢使判官賜緋魚袋莫藏用，飾以文行，敏於理道，自執霜簡，頗振風憲。頃馳軒，尤詳使命，倚辦斯切，積勞有成。宜正列星之次，俾承賜筆之寵。可行尚書比部員外郎，散官如故。
敕：朝散大夫殿中侍御史內供奉賜緋魚袋鄭渾，族華才俊，風韻朗然，禮以約已，學以潤政。常在清選，久於持綱，廉平簡直，甚有名望。舊制尚書郎缺，以殿中執法次補之，服我新命，用循階曆。可守尚書水部員外郎，散官如故。
門下：天子綱紀，屬於風憲，所以彈肅公卿，課第牧守。奸詐不息，法令將廢，豈奉憲者道未明歟？眷求忠賢，舉我事典，金紫光祿大夫行同州刺史兼御史中丞充本州團練使守捉使上柱國平陽縣開國子敬括，河汾大儒，博達今古，清心素行，高簡自居。粲然文章，如振金石，職更要重，處以公亮。不恃祿以私身，每依經以制事。頃以馮翼近輔化參京師，凋殘之餘，勞徠所屬。自廷尉之列，分內史之餘，清靜而鎮，流庸悉歸。閭閻小康，理行第一，休有聲績，副茲厚遇。肆予命爾，亞秩台司，無以時或多虞，法有所貸，必訪故實，以澄源流。直道而行，不仁者遠，慎乃名位，為時行之。可行御史大夫，散官勳封如故。主者施行。
敕：開府儀同三司行梁州刺史兼御史中丞山南西道節度觀察處置支度營田等使上柱國南陽郡開國公張獻恭，正以居業，直以輔仁，行三復而無玷，剛百煉而不缺。階曆要重，發揮刑政，分總戎詰禁之柄，處導俗宣風之長。講求典禮，以訓三軍，精辨文法，以檢群吏。贍助孤老，懷和還夷，峴南之輕裘緩帶，蜀郡之得賢樂職。交修文武，儔諸古人，而貞方侃然，清峻自處，端本靜性，未嚐及私。固可以準繩朝廷，課第郡國，入正二丞之列，俾分三獨之事。可行御史中丞，散官勳封如故。
敕：朝散大夫守尚書考功郎中長春宮使判官賜紫金魚袋崔寬，南台是兩丞之亞，以久於其職者參領群務，近制或選尚書郎，累更執憲，著稱一時，多以本秩行御史曹事。以寬介直方潔，秉彝守中，學可辨政，文皆達理。試用有績，素知其才，近司考課，事任猶簡。足以兼濟，存乎使能，佇揚峻風，無或廢命。可兼侍御史知雜事如故。
敕，殿中侍御史內供奉李肙，宗室良才，士林雅望，懿以文行，精於吏術。近參清憲，益著令名，舉茲台綱，屬在公器。宜膺俊選，佇揚厥職，衣以朱紱，光茲白簡。可侍御史知雜事，仍賜緋魚袋。
敕：朝議郎侍御史內供奉元巽，踐行直方，秉心純密，懿文經務，持法奉公。積勞既深，令聞斯洽，宜從職員之正，式光風憲之選。可侍御史，散官如故。
敕：宣議郎殿中侍御史供奉東都留台蔣將明，祗服文儒，精祥禮體，持素範以行已，秉清心而在公。執法不違，峻風自遠，俾遷柱史，分領台綱。可守侍御史東都留台，散官如故。
敕：通議大夫侍御史內供奉前諸道營田使判官靈昌郡開國公崔益，積德垂裕，清才致遠，久佐稷農之任，仍參邦憲之列。事必精當，勤而有成，宜正台綱，以明朝獎。可侍御史，散官封如故。
敕：朝散大夫侍御史內供奉充福建節度判官知上都留後賜緋魚袋孫會，聞義執禮，直以方外，守信敦睦，斷無他腸。紹儒門之學行，工詩人之比興，服我清憲，介於戎車。休有令名，動皆成務，允是公選。正其命秩，可行侍御史，散官賜如故。
敕：監察御史蓋文元，直清勵行，宏濟知名，擢在憲司，綽然有裕。董其軍賦，成績可嘉宜增執簡之威，仍佐登壇之律。可殿中侍御史。
敕：朝議郎行監察御史東都留台王延休，雅有文行，精於吏術，自摩膺視，克舉風憲。績勞當遷，將善惟允，俾新執法之寵，式光彝序之進。可行殿中侍御史依前東都留台，散官如故。
敕：權知絳州絳縣令崔炎，慎學潤身，工文飭吏，錯薪刈楚，竹箭有筠。蒞事鹹許於宓生，遺風尚傳於絳老，公才可擢，朝聽用章。宜甄避蝗之美，式踐棲烏之列。可監察御史。
敕：朝議郎試大理司直兼監察御史知河東節度上都留後梁裒，業繼儒門，才優吏術，潔已以進，貞心不渝。職佐上軍榮參清憲，在公益慎，於事尤精。宜分察視之員，更勵風霜之操。可行監察御史，散官如故。
敕：守左拾遺楊護，服於古訓，文以彰之，專靜向方，恒久其道。近參侍從之列，不忘忠讜之言，俾執清憲，佇揚厥職。可守監察御史。
