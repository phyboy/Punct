臣某言：中使王開諫、李重芝等至，伏奉敕旨，送吐火邏王子並曹義臣家口，共四十四人，配漳泉等州安置。伏聞大破凶醜，收複涇州，梟斬帥劉元等，傳送闕下，餘黨悉降，西陲底定。凡在臣庶，不勝慶悅。臣聞聖人有作，神契必先，用彰睿謀，潰有邊患，以威天下，大告武成，因茲斬❥罔不率俾。伏惟聖神文武皇帝陛下德合天地，明罰以法雷霆；道符炎黃，有征以懲奸宄。蠢茲狂狡，敢拒封圻，梟獍之心，不知恩愛，豺狼之性，輒肆傷殘。聖慈以元造曲成，神武不殺，時寬嚴旨，頻許自新，益用瓷睢，竟無悛革。然夏後這征扈氏，召六卿以龔行；周文之伐密人，示萬邦以整旅。鹹在侯甸之內，亦效訓誓之勤。於是我伐用張，親授經略，而執迷不複，雖困猶鬥。暫假遊氛，尚稽靈誅，皇赫斯怒，天威振耀。簡車馬以大閱，命將帥以長驅，飛舞梯衛，瞰臨壁壘。凶徒悚栗，義士激昂，梟懸渠魁，檻送支黨。上以告清廟，下以布遐方，人神豁憤，朝野大慶。百二之塞，外虞解嚴，十萬之師。餘勇可息。則日月所照，敢不來庭，戎夏大同，期於指掌。臣謬承重寄，喜萬恒情，無任慶躍之至，謹奉表陳賀以聞。
臣某言：伏以補闕姚南仲、和士幹等上封事，恩命特與改官及進階，兼賜章服。又內常侍吳承倩宣聖旨，令兩省供奉官數論得失，無有隱諱者。德音霈然，公讜知勸，群情震喜，中朝動色。《易》曰感人心而天下和平，今之所感可謂深矣。臣謬當丞弼之任，不能有所啟聞踧踖自慚，惶汗失次。然以聖德之宏納，天聽之宏博，忻奉踴躍，不勝大慶。臣聞從諫則聖，帝之德也；有犯無隱，臣之分也。故上聞逆耳之忤，受而不疑；下有殺身之益，死而無悔。禮曰：「天子齋戒受諫」。又曰：「近而不諫則屍利」，帝道莫盛於有虞，《書》之美舜則曰：「嘉言罔攸伏」，「萬邦鹹寧」。王道莫過於有周，《詩》之頌文，則曰：「思皇多士」，「惟周之楨」。漢家雜之以霸，亦詳延極諫，訪求德失。國朝稽合皇道，肇修人紀，貞觀故事，布在典章，危言正論，聞於天下。陛下以欽明禦曆，紹休祖業，仁聖廣大，天覆地容求賢進善，有如不及。每覽群臣奏議，日旰忘勞，穆然嘉納，不令夙退。順顏者必遠，懺旨者必容，而芻蕘之可擇，庶藜藿之兼采，少有所補，從之如流。雖委略論都，即日西行，伏車頓首，路回乘輿，方之於今，未雲其速。而又渙發宸旨，宣導近臣，直言者賞之於朝，罷奏者責其所職。以明沮勸，大悅人心，則太平雍熙之化，溥將四表矣。可以動天地，可以服戎夷，雖上古至理，納諫達聰，坦然不諱，未睹今日之盛也。望請宣付史官，光垂帝錄。臣職任潤色，敢揚鴻休，無任欣躍之至。
臣言：今月二十六日，得太清宮道士陳嶽等狀稱，聖祖殿院東廊九靈門北，有柰樹連理異枝還合者。臣按漢武元狩元年，得奇木枝旁出，輒後數日，越地及匈奴率眾來降者。《中興書》云：「王者德澤純洽，八方大同，則木連理。」伏惟皇帝陛下體凶以臨寶位，法道以禦太和，孝通神明。故祖宗禔福，德合天地，則草木呈祥，至孝所感，生靈遂性。湛恩既溥，異類懷仁，大告休期，累彰嘉瑞。況我祖太清別殿，奇樹效珍，連理雙莖，混成一體。其同本也，所以繁於眾枝；其附內也，所以慶於無外。必有削衽之類，亦表其強榦之休，天下一家，本支百代，稽於圖傳，可以明徵，聖敬所臨，神心允答。不然，豈獨秀不遷之廟，增華太素之宮，曲折合符，精靈相會，耿光丕貺，高映古今。臣愧無黃老之術，謬讚清虛之化，獲奉休異，喜萬恒情。望請宣付史官，編之簡冊。無任欣抃之至，謹奉表陳賀以聞。臣某誠歡誠慶頓首頓首。
臣等言：伏見兵部尚書中書門下平章事李抱玉進芝草嘉禾者。臣聞王者道洽則靈芝生，天下和一則嘉禾應。伏惟陛下誕膺景命，憂濟生靈，合太上之德，感元精之氣。天地氤氳，神明滋液，降此珍物，葉於昌期。垂蓋連莖，三華煥發，離根合穎，一穗孤秀。沐我渥澤，扇其祥風，眾草之英，百穀之長，以兆稔歲，以符太平。昔周得唐郊之獻，列篇於典策；漢獲甘泉之祉，薦歌於清廟。三瑞之極，一朝會同，長發其祥，無疆之慶。臣等謬忝近侍，幸睹休祥，欣忭之情，倍萬恒品。無任歡忭之至。
臣某言：今日中使吳承倩至，宣示宋汴節度使禦史大夫田神功所獻芝草一株，紫蓋黃莖叢生者。天生神物，王者嘉瑞，奇秀之狀，靈篇未書。伏惟陛下孝通神明，德至草木，和氣所感，禎祥屢彰。煌煌靈芝，郡國來獻，垂以金蓋，發其瓊葩。爛然紫雲之色，灼然紅蕖之秀，土德斯應，皇家永昌。固可寫狀圖牒，薦於郊廟，祗奉天意，讚揚鴻休。臣等獲睹殊祥，喜倍恒品，無任慶抃之至。
臣等伏以西京櫟陽縣有泉水於平地湧出，潔誠飲者，痼疾鹹痊，稽之圖牒，是曰醴泉。臣聞和氣上感，湛恩下浹，則有休徵，以彰至化。近在雨金之地，特啟英泉之瑞，無源獨湧，平地滂流，當神明之積高，表陰陽之不測。其氣香潔，其味甘醇，抱華清而蕩邪，資靈化以除穢。積年之疾，一飲皆愈挈瓶而至，重研相望。日以萬計，酌而不竭，齊莊之誠益厲，神達之效愈彰。伏惟陛下宏父母之深仁，納黎元於壽域，感此靈液，助其生成。疾苦假除，夭昏不作，勿藥有喜，愛人斯甚，可以見天地之心，可以明帝王之德。昔唐堯至聖，光武中興，沛然發祥，千歲一睹。啟我昌運，居然合符，鴻休無疆，天下慶幸。臣等謬司近密，喜倍常情，無任忻慶之至。
臣等言：今月日，內侍董秀至宣進止，文丹國王來朝，並獻白象十一頭者。臣聞《春秋》二百四十年，不紀祥瑞，而載異國之朝。其在《周書》，亦美西戎之獻，蓋重其德化及遠，天下大同也。伏惟陛下以致敬事天地，以致孝奉宗祀，武功以定大難，文德以懷遠人。故舊典未載之邦，前王不賓之長，聲教所隔，言語莫通，悠悠南溟，幾千萬裏。瞻望中國，知有聖人，逾海而來，曆年方至。紳冒重阻，奔波載馳，黃帔飾冠，白璫玩耳。伏柔群象，牽置闕前，低回馴擾，稽顙屈膝。隨萬國而來庭，與百獸而率舞，如知禮樂之節，益盛羽儀之容。有以彰仁化元通，淳源洽暢，至和大順，以兆昌期，事軼於軒轅，跡超於漢代矣。臣等謬塵樞近，獲睹鴻休，伏請宣付史官，光昭簡冊。無任慶抃之至。
臣某言：今日內常侍吳承倩宣恩命，示臣咸陽縣所進白鼠。臣聞王者將致無疆之休，必有非常之應。臣竊謂鼠者陰類，四夷之象，白者金精，西方之色。以西方陰類，受制於近郊，得非諸戎有納款之誠，中國啟受降之兆也。伏惟陛下俯憂黎獻，控雙蠻夷，能以禮綏，孰云力競，而晝伏夜動，時擾於封疆；乘障安邊，尚勞於師旅。今天且悔禍，戎將感恩，方委貢於蠻邸，遂呈祥於甸邑。干戈既息，已有明徵，鳥雀之來，多慚遠瑞。臣等忝居近侍，獲睹禎符，歡抃之誠，倍萬恒品。
臣聞夏曆其昌，羿何逃罪？漢維既振，莽亦伏誅。伏惟皇帝陛下恢正皇綱，光膺帝業，日月照其明略，雷霆發其英斷，拯橫流而方割，撲燎火之已焚。頃者胡閹亂常，崤函失守，暴殄天物，憑陵帝京。上皇興避狄之仁，陛下有蒙塵之難。賴宸衷果決，睿算昭宣，憤陵寢之樵蘇，悲黎元之塗炭。必將嚐膽，誓使然臍，不有殷憂，何以啟中興之盛業。不有患難，何以彰撥亂之英哲。步自郇邠，至於朔漠，撫巡城邑，招致甲兵。誥命俯臨，三讓而登九五；師徒走集，一呼而逾百萬。設壇拜將，虛左迎師，臨朝有怵惕之容，率土下哀痛之詔。六軍之號令既肅，萬人之賞罰且明，湯火不辭，矢石何懼？及清秋戒節，太白方高，爰整軍容，順乎殺氣。龔行天罰，掃彼妖氛，千里貔武之營，百里龍蛇之陣。沸若雲海，聚如雪山，壘揭終峰，塹回渭水。闞軍聲而邱陵簸蕩，煬兵氣而天地晦冥，蠢茲凶徒，猶敢旅拒。鼓噪白刃，來聚犬羊之群；旗靡黃塵，旋就鯨鯢之戮。渠魁不漏，噍類無遺，枝梧者麵縛中軍，顛背者頭懸後殿。敗符融於肥水，自可慚功；破王邑於昆陽，未雲快意。遂封屍於京觀，旋振旅於王城，啟辟千門，掃除九陌。祓膻腥於宮闕，洗毒螫於閭閽，耆艾歡迎，久思周德。衣冠兩泣，還漢儀謳吟變噢咻之聲，氣象回嚴凝之慘。廓丹霄以瞻羽衛，肅黃道而複鑒輿，正寶位於北辰，道光主鬯；迎上皇於西蜀，歡展奉親。永惟宗社之靈，實荷乾坤之慶。臣忝陪宗室，喜萬恒情，無任踴躍歡抃之至。謹奉表陳賀以聞。
臣某言：今日伏見劍南西川節度使崔寧所奏露布，十一月七日於劍南大破吐蕃，斬首八千五百級，生擒九百四十二人，獲馬牛器械以千萬計者。陛下以西戎負恩，連歲設備，近興武旅，遠鑠王師。故隴上或虞，邛南每捷，事同符契，謀動鬼神。凡在臣庶，不勝慶快，伏以西蜀一隅，犬戎乘隙，聖謀潛運，藩帥龔行。以我同力，出其不意，故得邊兵無遺鏃之費，狂寇有輿屍之凶。名王首將，既充俘馘，要塞堅城，亦入封守。神武之德莫測，掃除之勢，足徵，天聲一臨，風動萬國。則方隅不擾，候我綏懷，夷夏大同，期於指掌。臣等睹茲大捷，愧乏嘉謀，慶躍之誠，實倍恒品。
臣某言：中使某至，示臣山南西道露布，破吐蕃高安堡五百人，又生擒堡使等七人，又破急援兵馬二千餘人者。大獲帥長，驅其畜牧，焚其資儲夷其堡隊，獲睹慶捷，嘉倍恒情。臣伏以秋成以來，群帥宣力，陛下皆先授方略，合如符契。以蕃醜，東寇，猶窺疆場，受命獻恭，掩征巢穴。允膺密旨，精擇奇鋒，行於險中，出其料外。遂使恃固之壘，遽複於隍，將領之渠，盡衿其甲。猶不悔禍，更招援軍，以犬羊恃眾之群，當貔武輕齋之旅，雖終日獲鬥，殲耗相仍，而乘夕盡逃，覆亡不暇。聖謀方舉，西候遂寧，神算既行，北郊以靖。遠周萬里之外，俯料四夷之情，中詔是❥所征皆捷，苟承成命，皆可指期。故邛道拜章於前，漢池拜章於後，複留睿略，更布新書。軍中皆必勝之師，天下無不賓之虞。臣幸參樞近，更乏嘉猷，拜舞失容，以慚以賀。
臣某言：中使某至，奉宣某月日敕，承嗣本輔逆臣，罪當參夷，陛下垂包荒之德，開自新之路，假以台袞，冀其悛革。豈謂豺狼之心，飽而增凶，動搖鄰境，慢易君命。天下臣子，雖扼腕攘臂願食其肉，畏懼陛下，不敢自發。今陛下殷然震雷霆之怒，下誅購之令，戴發橫目，莫不憤激。臣受國恩，守在遠藩，不得驅策駑蹇，列於將臣，巨猾之首，竟為他斷，撫劍慚恥，心魂馳越。臣又知鯨鯢既盡，蜂蠆自滅，陛下垂衣裳以臨萬邦，無為之政，行同大舜。無任太快感憤之至。
臣某言：今月中使某至，伏蒙聖恩，宣示山南西道節度使檢校工部尚書張獻恭所奏露布，破岷州吐蕃十萬餘眾，生擒百餘人，並獲牛馬，及燒焚賊倉庫，甲仗並盡者。伏以吐蕃背恩負約，屢擾邊陲，惡稔禍盈，自招喪敗。聖謀潛運，克捷相仍，自秋以來，制勝非一。頃則收功朔北，今又獻凱山南，皆陛下指授規模，克期進取。遂令銜命之將，感義之徒，服順爭先，奉詞掩襲。未鼓而收城壘，既戰而殲寇戎，策備火攻，威同電掃。回軍乘勝，又破枯川，殺獲追擒，不可勝數。嘯聚之黨，今已戮除，噍類之餘，自當殄滅，廓清右地，計日可期。斯實皇威遠覃，睿略先定，動罔遺策，舉必有功。臣謬踐台陛，親承睿算，無任踴躍之至。
臣某言：今月七日中使至，進伏奉敕書手詔慰諭臣者。伏以聖躬頃乖頤攝，少有不安，景福無疆，旋亦康泰。屏營捧詔，且喜且驚。臣聞子之事親，出告反面；臣之事主，移孝為忠。君親之間，其體無異。自宜問安內豎，增憂寢門。平居之時，猶無闕禮；乖理之後，豈合遑寧。又臣聞勤則近憂，憂則生疾。豈陛下以萬方黎庶，尚未和平；三輔甲兵，猶從征討？此皆臣下之過，遂煩君上之懷。臣特荷國恩，超逾儕輩。死生不係於已命，休戚實同於國家。況聖壽日躋，皇符永固。雖禎祥合慶，祚必壽於南山；臣子馳誠，心豈離於北闕。伏以聖謀思振，邊徼正安。輕騎無信宿之程，郵館無兼金之費。臣欲旬日之內，輕行入朝，陪烈庶官，恭承睿旨。審聖質之安否，布微臣之款誠。伏乞矜允，遂臣愚懇。
臣等言：今日董秀奉宣，文成殿禦功德佛放光明，六宮及諸王公主並近侍等並觀，其光從三更四點直至四更猶在。臣聞明主之理，本以庇人，大聖之教，先於及物，合若符契，感而遂通。伏惟陛下以道法天，以心證佛，措六合於無事，納群生於慶門。薰然慈心，在宥天下，滌慮恭默，齊於穆清。以四海之尊，勤三乘之法，故得大雄應見，變化無方。毫光破昏，金殿如晝，照恒星而奪彩，混圓魄而一色。曠代之瑞，天人鹹睹，玉漏將盡，銀河以低，仰光明而無際，知皇劫之彌遠。臣等謬忝樞近，倍萬恒情，無任慶抃之至。
臣某等言：中使吳承倩至，奉宣進止，以臣等所奏華陽公主初薨，聖慈深悼，抑情複膳，保禦至和。伏惟陛下初以愛主幼衝，純性聰敏，恩念之厚，有過於成人，疾病之憂，非止於一日，早齡遽失，流痛兼哀。臣等不安下情，惶懼上請，微誠感達，蒙降德音。而不以至愛之私，忘於所寶之重，推必然於大分，割無益以遣懷，用複常禮，以勤庶政。此則陛下齊親疏於一致，宏覆燾於萬邦，契聖祖元元之符，實天下蒼生之福。臣等累日兢怖，焦心失圖，承命釋憂，倍常慰幸。無任感悅之至，謹奉表陳賀以聞。
臣某言：臣聞葵藿何稟，猶每傾陽，犬馬無知，尚能戀主。伏惟陛下迥鑒巴蜀，指旗幟鹹秦，萬乘雷奔，經劍門之險阻；六宮雲從，曆棧道以崎嶇。恐天步有厭於登臨，聖躬暫勞於行幸，稍移玉輦，將至金牛。漢水梁城，郡當所守，蜀門秦塞，路則居中，乃微臣廁侍從之時，宜陛下休羽儀之地。伏望小停仙蹕，寬一日之程，暫奉宸居，喜千年之遇。臣忝陪宗室，得備藩條，款之情倍萬恒品。無任攀戀屏營之至，奉表陳情以聞。
臣某等言。今月某日，伏奉批詔，以臣所請複常膳禦正殿，未賜允許者。臣等恭承詔旨，竊仰聖謀，以為前史所垂，正言可取，則應天動人之事，實哲王致理之先。然臣伏思陛下繼體以來，推誠必至，友愛之道，顯教萬方。惻隱之心，罔遺一物。於王師致討，司寇用刑，率皆毒被蒸人，罪興眾怒。救殘虐之極弊，懲悖亂之元凶，而後效順立功，報之爵祿。勞心焦思，痛在瘡痍，屢降德音，勤行王道，得非應天以實，而動人以行哉？況謫見之後，戒懼不遑。朝野所知，星辰所照。則大官進禦，路寢燕居。既舉舊章，將逾期月。固可以特開睿鑒，俯徇群心。理且葉於至公，事兼存於大體。臣某等謬居宗緒，敢貢飾詞。盡布腹心，複幹宸扆。無任仰望兢越屏營之至。
臣某言：伏奉以華陽公主攝和稍乖，思念所切，齋宮親褥，輟膳終朝。臣等下情，不遑寸刻，竊以經時之疾，變節或加，分至所臨，晦明異狀。漸過其後，旋即如初，頃嚐驗之，多亦然矣。陛下以海內之眾，子育寧殊，豈天屬之間，皇慈獨軫？伏願忘懷澹慮，常膳以時，保安聖躬，用慰臣下。屬茲煩暑，尤切懇誠。謹奉表陳露以聞，無任兢惶迫切之至。
臣袞言：臣先患腰膝，比成積疾。自從趨侍，漸覺痊除。每屬陰寒，即微發動，近加秋冷，轉不支持。半身風痺，右足拘急，謂其冷甚，因以熱攻，遂覺頭旋，兼之眼暗，寒溫相觸，調息實難。伏蒙聖慈，特賜醫藥，殊造至深，灰粉酬恩，未申萬一。生成之功，雖則頓瘳，積久之症固難速效，沈綿增劇，憂懼失圖。先因入湯，常愈斯疾，漸逼冬候，今正其時，伏望天恩，許臣就湯將息。駑駘蹇步，冀效驅馳，螻蟻微誠，庶回昭鑒。無任懇迫之至，謹奉表陳乞以聞。
臣某言：臣纂承丕圖，懼忝鴻業，宵衣旰食，寅畏增深。未戢難於寰區，恐獲戾於宗廟，明發惕厲，祈哀聖靈，夢寐承顏，如親左右。謂臣曰知爾孝敬，憫臣而降以恩私，福及衝人，祐其後嗣。德音所誨，歎息如聞，睿旨慈仁，再三眷命。追攀不逮，哀慕難任，欲報之恩，昊天罔極。無任荷恩摧咽之至，謹奉表陳謝以聞。臣某誠悲誠喜頓首頓首，謹言。
