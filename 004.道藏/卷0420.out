公諱某，字某，昔蔡邕敘有道之碑，已詳姓氏。司徒以廉直稱，太守以仁明著，祭酒之籌畫，黃門之才理，克祚於曾祖驃騎將軍光祿卿仁最。祖汝州司馬茂禕，父濟州刺史崇禮，咸以文武孝謹傳於子孫。公即濟州府君之長子也。高朗有識，奉親孝，事上敬，睦於兄弟，信於朋友。好言王霸大略，經術大義，簡而無傲，剛近於仁，而能端本靜末，仗雅居正。年十二，有老成之量，季父崇默，不以常兒見遇，謂必大吾門。伏波之言，不敢失墜，仲容之器，居然宏達，尋以明經擢第，曆洺州平恩縣尉左金吾衛兵曹參軍。明恕貞恪，清廉仁愛，克施於政，政有經矣。故幕府三辟，時稱得俊，御史中丞李處古、侍御史崔希逸、節度使張嵩，爰以將命之務諮焉。公之佐廉問也，旌別淑慝，樹立風聲，進厥賢良，不仁者遠，率由簡易，希下按章，從容以和，大變其俗。公之護戎事也，善用文韜，制其邊患，本詩書之義府，資德刑之戰器，軍吏緩帶，兵車稅鞅，譚笑樽俎疆陲晏然。凡所介貳，皆有卓絕之稱，每歸功於上，豈代帥受名？而士君子多所推重。方將萬里橫海，一飛青雲，三十有六年，至於夭命。開元十八年四月十八日，寢疾終於長安裏第，理命薄葬，布車一乘而已，不忘平生之儉，以示後昆之訓。惟公博識強辨，尤好理論，至於搢紳風教，得失之間，處正其義，不以錙毫假物。善與人交，不改柯葉，一時之俊，千里應言，分宅字孤，謂之已任。而特相友善者，時則有若呂向、梁涉庫、狄履溫，終以偉才良器，綢繆省闥，每一拜命，未嚐不相謂曰：「使君不歿，吾輩豈先處顯地？」其精鑒雅望，有如此者。夫人安定梁氏，執禮之坊，有儀可則，哀敬以事宗廟，謙柔以和娣姒。柏舟之誓，年在幼衝，諸姑始孩一生所寄，送往過禮，撫存以慈，魚菽之祭，以彰勤儉，俎豆之訓，不墜文儒。時人謂之大家，國史編於《列女》。徽音淑行，雅有餘芳，開元十九年十二月二十四日，終於雒陽私第。元寢異室，三紀於茲，壬寅歲，詔贈府君大理丞，追封夫人安定郡太君。德盛流光，禮徽優典，永泰二年十一月日，合祔於金城縣太平原，禮也。嗣子大理丞縱、侍御史絳，夙遭閔凶，不及詩禮之誨，尚賴慈獎，幼彰令聞。白簡持憲，丹筆詳刑，忠信孝友，合於純性。悲夫！欲養而親不逮，再仕而心不喜，春秋窀穸，痛結寒泉。月日有時，禮尊同穴，烝烝之慕，有感人倫。以哀夙有通家之好，俾敘先君之德。銘曰：
世載忠厚，有倬其道，尊顯府君，光昭祖考。進識宏量，汪汪浩浩。五經紛綸，精義入神。勞我州縣，汨我風塵。不屑其誌，與時屈伸。乃佐軍政，戎荒底定。乃登佐軒，郡邑從令。交則不黷，久而益敬。有才無年，零落重泉。遺孤改隧，合祔終焉。
太上立德，我咎繇謀之；太極至道，我老氏明之。施於子孫，令聞長世，威衣冠於鄉族，傳帶礪於侯社。西涼有武昭之諡後魏有姑臧之封，祚於我唐，親則同姓。門閥清顯，冠於人倫。婚姻所仰，齊其大也，朝會所推，滕其長也。君諱某，字某，其先隴西成紀人也。會祖元道，皇朝秦王府十八學士給事中銀青光祿大夫常州刺史。祖正基，皇太子舍人，父犯肅宗廟諱，皇膳部郎中淄州刺史，文章侍從，給事黃門，官品第三，使符至五。軍坊司其啟奏，殿柱題其名氏，並以博學偉才，曆位中外，藹然聲問，揚於家邦。公體元精之和，得大雅之正，入出孝弟，而烝烝如也。恭儉寡過，學如不及，起詩書之廢疾，通古今之訓注，以五經高第，冠名太學，而四方諸儒，多所質疑。是時也，元宗在上，天下大同，分王宗枝，以崇藩屏，高選僚友，必極時俊。非阮渾純粹，鄭袤鑒識，徐幹之恬澹寡欲，匡衡之射策甲科，則何以處畏慎之地，當敬愛之禮。故命公參陝王、忠王、義王、棣王、四府藩佐，雖天人帝子，不出於清禁，而井賦田租，必總於朱邸。公守以廉介，謹均節用，用或有差，終不奉教。春秋匪懈，夙夜在公，行之維艱，不易其操。何止攀小山之桂，虛望神仙；對西園之月，空疲宴賞而已。開元中，御史大夫李商隱按察東都，大明黜陟，表公清白尤異。特拜朝散大夫，尋除右衛率府左郎將，遷太子右讚善。讚三善之德，周禮其難；將四率之府，晉朝所重。風流名士，文武兼才，輝映崇賢，肅清屯騎。素懷止足，亟請歸閑，至於暮年，終不得謝。嗚呼！道不可屈，身屈何傷？以天寶十四載正朋十七日，終於東京崇政裏之私第，享年若干。永泰元年二月，皇帝以肅宗藩僚，清節明著，家丞秋實，在先誌而不忘；中尉夜拜，歎流年之已逝。又以子列憲臣，光我多士，詔贈曹州刺史，旌有德也。夫人滎陽鄭氏，明粹柔閑，配於君子，孝敬感於冬鯉，勤儉彰於夜螢，先公而終，其引蓋殯。有子二人，長曰榮，終潤州司功。次曰挺，前監察禦監察御史。繼夫人滎陽縣鄭氏，輔佐之道，宜其家人，均養之德，愛猶已出。有男曰慶，前越州參軍。從夫啟，南城之邑，隨子述東征之賦，江海悠然，往歌來哭，以大曆三年五月日，葬我濟陰守於偃師縣東姑臧公之塋次，蓋二夫人祔焉。挺、慶等性與純孝，幼承訓獎，烝烝孺慕，合葬於防，海變山飛，銘石不泯。詞曰：
我之始祖，自高邱兮，繼有賢王，霸涼州兮。冕紱班然，乃公侯兮，周之姬姓，漢之劉兮。卓哉濟陰，廣前修兮，懷文抱質，能剛柔兮。羽陵遺簡誦如流兮，介幘單衣，從梁遊兮。儲宮端士，侍銅樓兮，長水校尉，鳴絳騶兮。方期告賜，得歸休兮，誰謂生涯，忽若浮兮。先朝宮臣，聖眷留兮，追命藩守，詔書優兮。穀也食子，難也收兮，合祔黃腸，千萬秋兮。
故人清河崔汪，字巨源，舉秀才校文，尋佐戎衛，遷廷尉評，辟荊襄益三府，春秋若干。大曆四年月日，遇疾終於成都官舍。以己酉歲律中南呂庚辰之辰，返葬於棲鳳原，黽從也。惟先德世勳，焯敘前誌。祖仁堅，父綱，位不配才，佐郡貳邑而已。公誌經炳文，義精格峻，敦孝本義，篤近周親。定交後求，忠告善道，達則兼濟，否則艱貞。天寶之難，睹萌晦跡，族行導漾，儉德全身。陶融太和，不嬰物累，而辟書狎至，傳駟旁午。不暇棲伏，俛而受命，竟友於諸侯，谘以書奏籌畫之事。抗詞中病，動不求合，老將嚄唶，大豪雄張。正色檢禦，革心畏憚從容儒服，以靜邊荒，夷險始終，坦然一致。初郭英義鎮蜀，政暴及禍，公以嚐所辟用，雖言不行，終全節守義。遂與妻子居岩石之下，不復斂袂於是府矣。及相國衛公式是南邦，旌禮賢士，待以坐幄，谘訪戎政。議者謂翰飛紫霄，邈其遠矣。誌士方展，國華中零，哀哉！蓋君子恥食浮於人，不患無位。故曰孔門不稱其官閥，潁川尚慚於卿長。公始以文顯，中以道勝，終以義全，斯亦成名矣，何必乘軒服冕，方謂之達歟？然以有王霸之略，通質文之變，不得與公卿大夫，高議明庭，鬱湮重泉，知者悼惜。旅櫬南下，浮江阻寇。夫人河東薛氏，故水部郎中據之女也。之死明誓，崩戚感動，潛舟夜風，反柩湍險，神明所護，川後息波，出於萬死之中，克此九原之葬，可謂貞烈孝婦，軌儀壺教。嗣子師周，十一歲而孤，危身過毀。以餘先君之舊，見托銘述。詞曰：
元和內融，懿鑠孔純。學滔泉源，文鬱春雲。儉德處難，超然世氛。即戎雅歌，偃息中軍。參以天時，合於兵機。道行則安，言發則危。終保風節，蜀人高之。英靈沈埋，旅櫬流離。哀哀孝婦，上訴蒼昊。全柩巴江，歸魂蜀道。田橫舊曲，季布餘卯。一閉泉扃，千秋蔓草。
尊主直人，則醜正者售禍；權侔才忌，則害能者構忤。況位抗三府，勢傾一時，天下之事，懸在掌握。而剛腸立朝，騖鶚橫秋，匡拂摩切，奸邪是懲。至使陰謀協比，承間竊發，曖昧摧辱，加於大臣。公諱鉷，太原祁人也。昔在元宗之盛，外攘獯戎，內立制度，混一天下，圖萬世安。至於軍旅征伐，府庫賜子，聲明羽儀，禮文憲則，莫不懿鑠震曜，龐鴻精備。國用薦費，關於經入，固宜有卓立大才，統集其事。公當此時，以御史大夫領就兆尹，佩帶使印十數焉。黜幽陟明，考察風俗，地征國賦，均輸平準，天子六閑，上林三官，皆總制之。未央前殿，離宮下苑亦護作焉。公以典訓經之，文法緯之，明察綱之，廉平紀之。其運也，合變陰陽，有以鼓其動；其密也，至精鬼神，不能窺其隙。銜策害郡之黠，鈐鍵多門之蠹，裁兆物，計億事，沛有餘力矣；動一節，搖百支，無所竄情矣。故威檢轂下，風清關右，紅粟冰紈，露積朽腐。星精雪駟，外廄填溢，廣靈囿之百里，奉祈年之萬春。漢家水衡少府錢四十萬至是而過之，俾我巍巍之朝，四海雄富，丕變於今，公之力焉。入則轉移大謀，出則平決群議，天子垂拱於旒扆，宰臣高枕於廟堂。時佐輔陳希烈忌公有宰相器，憂在移奪，又楊國忠與公權勢相傾，事不兩立。會有凶人邢宰，陰娶奸黨於長安裏舍中，公以就輔都尉之卒，逮捕悉擒，詔公與廷尉雜理，而希烈洎國忠使法吏以牘背喻風旨於凶首，引公愛弟銲連坐。公具表其狀，請自拘於司敗，上以罪不相及，猶遣使慰原之，而沈猜罔上者密白而下其書。舊制，大臣不對理陳冤，天寶十一年四月十三日，奉氂纓盤水，北面拜跪而自裁，妻子移隸宅於荒服。嗚呼！嚦觀憂國愛君之臣，忠信未達，而左右所鞫，按成其無狀之罪，豈勝言也？則王章、龜錯，納忠漢朝，衣冠僇於都市，家屬徙於合浦。古人有言曰： 「刑罰出於身實難，自他及之，又何害也。知我者其天乎？」公始以茂才異行，首於策詔，凡四佐王官之邑，七領憲府之命，一至殿省，再遷台郎，大司空大司徒各一，官族德政，燕國公張說已敘於烈祖之碑。夫人河東郡人人薛氏，存與其榮，歿與其辱，南北萬里，流離十年，飲恨餘生，以存宗祀。以大曆三年五月，終於某所。嗣子稱：以不天之釁，承覆巢之餘，遷逐炎海，幽冤霜露。家未悔禍，慈親凶歸，主人之艱，無稱之比。永惟先君及難，葬故有闕，泣血忍死，獲終哀誠。以大曆五年三月二十一日，合祔於中書皇考真宅之次。仃國許昌公嚐感府辟，緬然懷舊，改贈移寢，周於庀喪，有以見京兆知人之明，許昌報德之厚。袞追敘遺烈，亦門生表墓之禮。銘曰：
知者謀始，不能知終。明者察微，昧於數窮。任我以事，效我以功。吉凶悔吝，生於其中。無象無端，茫茫蒙蒙。伏恨黃壚，孰問蒼穹？小君從祔，松柏來同。
上於大臣，存歿優禮，若忠厚篤敬，勤勞有勳，則錫以追命之冊，延曜秋烈，使之昭也。大曆五年七月癸酉制：故太子賓客盧正已，可贈太子少保。昔唐虞之際，龍作納言，咎繇弼刑，其在周漢。申伯於藩南邦，召公宅師東郊，四皓輔翼太子。公嚐拜蜀郡長史成都尹劍南節度采訪等使大理卿刑部侍郎工部尚書東都留守太子賓客，悉更乎明哲道德，有馨香於前世之臣所任也。才難不其然與？公之作鎮也，元宗自省方復雍，以千官六宮南北軍之從，留蜀殆二年矣，而元元給輸費苦，以公往典通、義唐安二郡，以理平遷通州刺史七州采訪防禦使，課最，遂止輦草詔而命之。翼勤則黜幽，化源以清，則群服庶尹執事之人不欺矣。糺逖則攝懷，亂略以寧，則蠻夷君長異姓侯王從義矣。匡困資無，繇賦既平，則鰥寡孤獨廢疾者知所養矣。旌德訓農，禮讓大行，則三老孝悌鄉嗇夫知所勸矣。公之議刑也，先帝以天下初定，禁綱疏闊，朝廷郡國，廢革舊章，於是草具科條，制《刑錄》三卷，以成後代法程，無爽侮，無佚罰矣。公之居守也，自胡馬入洛，三川大殘，長樂衛尉，悉無官守，中台文書，盡成灰燼，而白心理大都之中，剽吏奪金，殺人橫道，河南尹不能禁。公以明恕清汙俗，以淳和消沴氣，禮新序舊，士庶欣欣，勤懋郎吏，增嚴屯校，日引月長，四方人大和會，翼翼之頌，復睹於京師矣。公之調護也，儲後方建，迪簡首僚，以孝友閑博，通明道術而保奉之，夫大賢濟時而不獨善，大才當事而不辭難。凡所任遇，皆以國之艱急，帝所親信，而在厥服也。始以經明，四佐大邑，三曆京掾，五遷藩鎮，三踐台郎，一處右轄再兼中憲至於九卿元戎師賓居守小司寇冬官卿。公字子寬，本諱元裕，以聲協上之尊稱，時方大用，優詔改錫焉。曾祖君胄，虢州參軍。王公貞慶，高尚不仕。烈考履冰，曆左補闕。皆純古秉哲，本經輔行，德類賢續，以之長世。公含精於天性之道，用晦於先物之智，洞於學，炳於文。慈惠而厚，汪汪洵洵，未嚐簡彝，不校其犯。祿及疏遠，家無長物，在貴居陋，樂而不更。春秋之饗，僅致君胙，賓客之位，適容宴豆，漿藿未厭於家食，稂莠不充於馬餼。及賜告得謝，安車東歸，天子老臣，優遊惠養，早達元理，迨茲逾深。追贈之年，二月既望，疾甚。不弛冠帶，安坐超然越二十一日甲申，薨於東都循善裏之私第，壽七十有九。夫人滎陽郡鄭氏，禮儀風教，鄉族宗焉。澹忘物遷，靜與貞會，公一其好尚，偕其貴壽，亦古人之所難並也。公薨之前祀八月七日彈簧，年六十有五，權厝於新安縣龍澗原，近先塋也。將祔而定壙有伏泉，改卜靳塢北裏重岡之陽吉，六年二月己酉乃葬，是以緩。嗣子前秘書郎兼監察御史翰，一身主祀，泣盡形遺，親友所憂，言之感涕。永惟先公夫人，嚐有升堂之拜，纂揚風烈，非小子而誰？銘曰：
五侯九伯，太公征之。大略龍旂，桓公受之。子子孫孫，勿替引之。前人光明，我公昭之。天子作師，我公師之。懿德顯猷，永世則之。
魯有先大夫，其言立於世，《春秋》謂之不朽，儒有今世行之，後世以成楷則，君子之道，不患時之不逢，患其道之不顯。故賢哲所以啟正宗教，蓋風於人倫，垂之無窮者矣。賓客諱無名，字某，河內溫人也。會祖渠州鹹安令諱緒，王父杞王司馬諱毅，皇考慶王文學諱楚珪，鹹以清明粹和，高爽顯融，經術可以致公卿，道德可以居師傅，所不至者，時之未會歟！府君即文學之第三子也，伯仲漢季，嗣世清德，鴻藻振古，休聲動時，每至徵賢良，舉秀才，一門擅科，半於天下。既冠，進士擢第，其年拔萃登科，補益州新都尉。開元十年舉文藻宏麗，遂上陳皇王之盛，下借周漢之諭，稽以《洪範》、《九疇》，天人之統，災變之異，高言體大，久而可驗，如賈生之論漢也。與孫逖同入第二等，擢鄠縣尉。宇文融寵幸用事，總領計簿，地有不書登下之數者，按而籍之。乃明割利言，辭義激切，聞列於二府，竟還其令，忘已懺權，風節獨立。秩滿，判入第三等。自周隋已來，選部率以書判取士，海內之所稱服者，二百年間，數人而已，又居其最焉。復以常資授萬年尉，戢鸞之資，搏鷙之用，得不夭其性而喪其真歟？然亦筆無疑牘，庭絕留訟，昊天這薦禍於我家也。廬於外壤，負植封樹，哀過而陽和變慘，感達而猛獸來馴。常伯卿尹，四方高士，麻吊於郊者，匪朝夕而間焉，莫不竦歎而希慕也。及禮既外除，稱疾而不起，朝廷方待以議郎博士。辭而求邑，除潞州止黨令，恬淡推誠，薰然而化矣，故老歌詠，洋洋至今。入拜起居舍人，搜遺求實，典冊大備，撰《開元注記》三十卷，藏在太史。除屯田員外郎，未幾轉禮部。時天寶改元，符瑞紛委，郡國所獻，月有千計，公卿稱賀，日奏數章總裁實難，濬當皆麗。元宗每賞異，因命女史傳寫，時省覽焉。方將擢居紫垣，專統大誥，斯文既喪，成命中止。以天寶三年十二月二十日，薨於四就宣賜裏之私第，享年五十有六。故事中書舍人非寵終之職，上以心許久矣，特贈此官，朝之殊典也。以明年正月，權厝於少陵之東，至上元廣德之間。以長子官在清近，加贈工部侍郎太子賓客。夫人博陵郡夫人崔氏，徽閑有德，明順合禮逮事舅姑，嚐佐明祀，歸我不永，方春即冥。開元十七年，終於京師，年二十五，窆於見子陵。生長子侍御史著，不幸早世。繼夫人宏農縣太君楊氏，大曆九年三月乙卯，棄背於所封之邑，其年七月己酉，安厝於細柳原。自廟見至於終堂，三十九載，宜家之懿範，教子之明訓，睦親之令德，並載於己酉之銘。生次子宏農縣令曾，叔子大理評事普，季子渭南縣尉魯，永惟累世來遷，僅二百年，封域連岡昭穆相對，禮不忘本，時又協吉。以大曆十年十月庚午，遷祔於宏農太君之塋，博陵夫人同合焉。夫敵已則不厭，以子則鹹貴，若塚嗣既殘於中年，元室不歸於先寢，豈成兄之誌也。所以同異均愛，前後相從，亦承家之順也。孝禮則然，詢義惟允，君子韙之，諸孤不天，幼奪嚴訓，誌以苦立，學以慈成，克自修潔。所承罔墜，亦既成人，重集大釁，思養於下，不欲具生，血盡而形遺者，顧禮而終事也。於戲！天德於我叔父，以扶濟儒元之道。元精委其和，太古合其淳，德之厚也。知至至之可與幾，知終終之可與存，恬然而虛，寂然而通，識之達也。五禮之宗。六樂之奧，致廣大而盡精微，極高明而道中庸，儒之博也。包括群有，陶融象外，燭日月之光華，連星漢之昭回，文之雄也。若因親立愛，則恭友過乎悌，引進極乎慈；奉先追孝，則怵惕於時感，齊明平夙興。靖於位而不以善矜，儉於家而不以菲廢，先哲之休風遐烈，未嚐不蹈其域崦冥其會也。若處之於舜代，則肩八元以論道；升之於孔門，則通四科而鄰聖。而位止於上士，教淪於衰俗，豈蒼生之不幸耶，元風之殆絕耶？袞積釁少孤，恭承憫覆，躬誨無倦，常至夜分。性愚難移，猶期日就，外傅不得專也，諸子不得視也。獲漸庶幾，實賴慈獎，恩未上報，禍已先鍾。遠慕何申？有懷靡及，所踐之職，昔所彌綸。顧瞻庭除，出入哀懼微微小子，夙夜上慚。遷神甫臨，省護摧絕，哀以傳實，不敢假詞。銘曰：
厥初茫茫，輔軒致皇，至我義信，即官於常。開國長羅，惟右將軍，奄受高陽，惟光祿勳。卬卬天水，諡曰貞道，赫赫黃黃，魏之元老。乃生司徒，啟佑周邦，踐華卻齊，實建麾幢。戲上賜田，自溫而遷迨茲十葉，松柏芊芊。穆處其後，昭列其前，哀詞具石，永世不騫。
惟唐至德元年歲在癸卯十二月二日，美人河內董氏終於闕鄉縣之另館，春秋一十有八。嗚呼哀哉！美人繭質幽，閑，茹華婉麗，出自漢皋之曲，降於巫峽之陽，柳絮題詩，椒花獻頌，德行自成於天性，藝能豈假於師資。既彰絕代之姿，雅葉良家之選，瑤台入寵，金屋流芳，映月幌而方娥，上星樓而比婺，恩多不恃，顧重無矜。讓以同車，恭而避寢，紫庭著美，彤管旌賢。屬彩仗巡遊，花鈿侍從，方執巾於上陌，忽蒙被於離宮。天道如何？泉扃已矣。聖上顧懷淑慎，言念恩情，悲遽夭於先春，歎長歸於永夜。追加班女之秩，式慰衛兒之魂。以某年月日，葬於某原，禮也。乃命侍臣，紀於貞石。銘曰：
二九之年，麗容嫣然。春風轉蕙，秋水開蓮。浣紗選貌，納袂求賢。承恩玉殿，待宴瓊筵。光陰不借，神道何偏。椒房愛促，蒿裏悲纏。婕妤寵贈，女史芳傳。凡鳳城外，黑龍水邊。嗚呼此地，永閉神仙。
古之賢妃，四德六行。則在女史，彤管記言。納聘入於天宮，儀刑光於帝閫。休有懿範，歿而可稱。涼王妃張氏，族茂清河之原，家承七葉之盛，紱冕斷代，勳華襲門。會祖守貞，皇朝遊騎將軍左衛中郎將羅國公，食實封三百戶，職雄戴鶡，績茂分茅。祖光庭，皇朝中散大夫衛尉少卿，位亞八屯，榮參九列。父安仁，皇朝正議大夫涇王府長史，曳裾上邸，托乘西園。俱借書證喧礪之封，克承閥閱之後。妃早習詩禮，式遵教義，令德令儀，有要有倫，既當八月之期，允葉良家之選。天寶八載，納為涼王妃，懿範徽音，韶妍婉順，恭勤朱邸，儼屬丹宵。友其琴瑟，奉以家室，瞻雁池之閱水，嗟駟隙之末光，以廣德二年五月十三日，終於上都之內邸，春秋三十七，旋以其年十月六日，遷窆於某原，禮也。涼王倚歎蘭台，傷神桂苑，梧桐半落，鸞鳳，孤飛，永逝不追。嗒然增欷。詔葬備禮，哀榮飾終，笳簫在辰，旒旂啟路。嗣子保定郡王仕，攀號孺慕，惟切蓼莪，誌於幽泉，銘以貞石。慮佳城之白日，識隴樹之青松。銘曰：
清河之邑兮地惟古貝，毓粹華宗兮賢妃誕載。柔順內積，言容外彰，謀茲淑德，輔佐賢王。芳年忽馳，大暮何速？積善虛應兮時長運促，空餘懿範兮刻在貞玉。
