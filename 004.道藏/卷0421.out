炎字公南，鳳翔天興人。肅宗朝禮部郎中知制誥，遷中書舍人。德宗立，拜門下侍郎同中書門下平章事，轉中書侍郎，罷為左僕射。貶崖州，賜死，年五十五。後詔復官，諡錄湣，左丞孔戣駁之，更曰平厲。
臣聞享天降命，惟德也；戡難奉時，惟聖也。必有非常之運，是興撥亂之功。以蒼生為憂，不以濡足不患；以寧濟為業，不以修身為道。此陶唐所以舍而不畏，舜禹所以受而不疑。靈武舊宮，皇帝躍龍之所。日者奸臣竊命，四海蕩波。我聖皇天帝探命曆之數，啟龍圖作受命之書，付與我皇帝。皇帝方遊崆峒，以求至道。於是群公卿士，負玉旒金璽，望氯於芒碭之野，三進於閭闔之中。曰：臣聞在昔蚩尤連禍，大盜中國。神農氏兵莫能勝，天降元女敕軒轅氏，大定其災。厥後堯有九州之害而命禹，禹以四海之功而受舜。陛下主鬯大位，十有九年，精爽者皆美德馨，乾坤也必聞幽讚。元德上達，景福有歸；六聖睹命曆之期，兆人有臨難之請。陛下畏災運而不取，棄黎元而不顧，以至仁為薄，以大寶為輕。臣等若不克所請，與億兆之眾，將被發拊膺，號於天而訴於帝矣。皇帝唯然改容曰：「豈人心歟？」丁卯，廣平王俶、太尉光弼、司徒子儀、尚書左仆射冕、兵部尚書輔國典北軍將士西土耆老萬五千人，排闥以訴帝曰：「今豺狼穴居宮闕，陛下兆庶為餌，宗廟為墟。若臣等誠懇未通，是高祖不歆於太廟。且陛下涉渭則洪流涸，回鑾則應雲見，布澤而川池廣，勤道而嘉禾生。靈祗仿佛，元貺幽感。臣聞符命待聖而作，天運否終而會，葳蕤蚃會也，睿武英明聖也。」臣等敢昧死上聞。」帝乃灑齋宮，啟金匱，嗚咽拜受詔。有司大赦天下，改元曰至德元年，尊聖父為文武大皇帝。是日煙雲發作，士庶踴躍，黃龍見於東郊，紫氣滿於天門。翌日也，數百裏衣裳會；兼旬也，數千裏朝貢會；逾月也，天下兵車會；浹時也，四方戎狄會。以一旅成百萬之師，率胡夷平社稷之難。禮郊祀，戴聖皇。與人合誠心，以氣消夭癘。動罔不吉，歆無不報。是以白鹿擾於王庭，靈芝產於延英，化動而功成，淵默而頌聲。言禪代者，陋蒼梧易姓之名；語嗣守者，羞陶唐積善之辱；述戡定者，歎四紀而複夏；美中興者，嗤四七而滅新。於戲！神祗之所歸往，品物之所法象，鼓飛龍於尺水，仗大義而東向。矢謨發號，實在茲都，願篆石宮庭。以垂萬古，俾過山澤知風雨之奧，窮造化識天地之蘊。臣炎稽首，敢獻頌曰：
赫赫河圖，啟天之祜。雲從億萬，皇在九五。惟昔陶唐，克傳舜禹。《》也《武》也，夫保足數？彼妖者勃，惟暴惟貪。天實即命，人將不堪。皇曰內禪，於再於三。盡武之善，去湯之慚。兵車百萬洶洶雷震，橫會九州，為行為陣。恃力者踣，從命者順。孝以奉天，神而撫運。至德唐堯，崇功大禹。皤皤北叟，垂白而睹。沛邑空歌，周原已古。排律頌聲，永介茲土。
舜有兩階之舞，周有孟津之會。皇帝有岐陽之蒐，德莫勤乎安國，勳莫配乎立極，利萬物莫近乎去暴。蓋受天元符，與人請命，冥契相合，億兆有歸。以昌則感神鬼之心，以征則去雲雷之難。維唐七葉，奸臣犬吠於二京；皇帝龍鳴於河北，觀兵雍上。建都發號，以朝萬國。心響天地，誌通幽昧。淳精四達，大造元成。於是巢山駕海之群，狼纛鳥章之君，不期而趨於闕下者四十有三萬。元帥廣平王俶、太尉光弼、司徒子儀等稽首言曰：臣聞天啟聖以俟時，聖感時而赴難。非神功不能當大運，非元德不能合人心。故軒轅之道也伏蚩尤，宗周之仁也稱繈負。陛下之德大瑞於人和，人和而動天。天與和合氣，百姓因之以獨化，四夷因之以子來，王師得之以貞勝。意者河洛徯怨，後東征之期；人靈駿奔，望西狩之禮。天子方齊寶輅，講金匱之書。翌日，霓旌武賁，大車之輪，黃鉞靈鼉，彤弓太阿。荊韓楚魏之廣，七閩五獠之長，金鼓百萬車徒九合，大陣於東郊。皇帝建白旄以誓於軍曰：維高祖歆於上天，四宗重光，照臨下土，百有五十祀，至於聖皇。總武之幹戈，備文之法象。蕞爾逆虜，敢迷天紀，盜我符璽，恩怨威靈。使四海之內，兵革縱橫，胩腦塗裂。昊蒼降鑒，錫命於子，俾纘夏已墜之功，寬堯未刑之族。於戲！餘匪玉帛山河是愛，惟蒼生災害是憂；匪天命威力是憑，惟人心忠義是保。谘爾張目成天羅，植發成幹櫓，布和成將帥，氣成風雲。若作進退，惟旗鼓；若斷首尾，勻惟常蛇；或戮鯨鯢，勻惟幹將；若拯溺，勻惟巨艦。夏有一旅之眾，武有十人謨，誌定金石，信非盟誓，爾其念哉！是時天威動六合，失氣連太白；乾坤為這塊軋，河嶽為之振蕩。彼狐鳴鑿齒之徒，不崇朝而聲反於謳歌，形歸於蹈舞者，機智過半矣。故鄠杜之師以形勝，灞上之凶以威逐；構林之陣以奇破，河洛之孽以氣摧。帝乃開天牢，回豹尾，陵顥氣，掃欃槍。應龍秉鉞，元女侍坐。乃考夏氏配天之義，備漢皇建武之典。雲髦玉輅山動地踴，降自西雍，幸於京師。萬姓前導，百靈為衛。布德澤，望陵寢，悲黍稷之將秀，覽城闕之為墟。以雷雨洗川澤，以皇風清怨怒；以大賞議勤勞，以成功告宗廟；以祥刑去聾昧，以惠政哀困窮。清蹕而奉聖皇，稱觴以朝前殿。於是東國耆老，長安士庶，排玉輅，入天庭，動千門，呼萬歲。煙雲下繞，林藪山回。神靈頌於堂，精魄感於廟；王侯慶於國，父子洽於家；鍾石反於懸，疊俎陳於席。華戎踴躍，喜氣磅礴，日退三舍，天聲萬里。神謀不得窺其奧，天道不能後其時，斯一會之略也。然後動變化為爐，假仁義為途。陶氣象，鑿耳目。與人合司契，以道浸澆醨。全犀象之形，斷珠玉之脛。然後以景星燭夜，甘露清氣。升閬風，對天姥。舍鴻名以還太素，秉大曆而統人紀。俾不思而降，不祭而歆，以元和感生淳古。於是宰臣聚而言曰：主上以神武清難，王德遂人，崇勳絕瑞，光照萬古。開辟日月。於今六年，百姓豈忘功於帝乎？人臣盍謝生於天乎？請相與鑿石於誓師之場，告成於得眾之地。斯王道之盛典，臣炎稽首，敢獻頌曰：
天命帝兮蕩妖昏，交風雨兮會秦門。惟聖德兮漫海外，五單於兮勇士會。俗鳥獸兮家雲島，越浮山兮泛青草。徵羽騎兮列天營，啟金縢兮賜長纓。日為車兮雷為鼓，醢鯨鯢兮掃煙雨。開明堂兮饗文祖，帝為皇兮後為母。歌雲台兮冊玉府，篆穹石兮駕終古。
維唐至德二年春正月，武威郡胡洎九蕃夷落，內伺師旅之間，外合狼豕之凶，據金城，害州伯，蛇變交戟之下，炎焚大澤之中。二月乙丑，皇帝以五命之服，詔太仆崔偁，總中權，專上將，誓軍前之士，卻城下之盟。雙命內常侍劉日新，振鼓鐸之音，護羌戎之長，林竦合胃，會於東郊。粵庚午，高牙大旆，錢馬長鍛，噴以清笳，陣以雲蛇，列於四衝。蓬頭執戟，鼓以靈鼉，進於逵路，趫悍獷猤，虎裘猿臂，北陵於土門之隊。鉤車雲梯，強弩堅楯，齊傅於西烽之亭。於是引熊虎之師，林龍蛇之劍，矛戟四起，煙塵火色，金豉一振，天地徘徊。血亂元黃，聲鼉瓦屋，是風雲皆入陣，彼草木盡為兵。日月垂照於窮鄉，皇靈赫臨於天外。名王貴馬，大玉文貝，素女錦衣，百金之產，萬蠅之資，皆委於入貢之府，布於有地之官。是時也，千人踴，萬人賀，美太階之符見，頌偃伯之議興。特進金城太守李萬頃洎五邑長吏軍政大夫等言曰：蓋聞王命先天以奉時，賢臣合統以偕運。靡乘乎帝錄，不能撥亂；罔應乎閑氣，不得遭逢。太大人之作，必先靖難，以摧凶取暴為治國，以任賢仗能為建功。磅礴乎茅茨之下，葳蕤乎元古之上。使軒轅得之，以勝蚩尤；大夏得之，以勝有扈；西伯得之，去殷伐崇；我太宗得之，成有遼海；上皇得之，克平巨猾；陛下得之，再清宇宙，掃蕩氛孽，允若大唐之新命，複高祖之天下。臣等恭惟六聖騰光，胡五十祀。周賁海宇，鋪菌蠢。丹穴之贐，孤竹之君，金罽拓羽，委命下吏。陛下建大號，纘鴻業。歸勳祖禰，昭事聖皇。是必天錫忠良，佐成命器。二臣所應皇運之統，伏崇羽之凶。太康西人，永永來裔。願篆石誌美。以為頌云：
詔虎臣兮殆天狐，載火旗兮耀昆吾，霽塵壘兮被戎都。
門下：王制以二老分理諸侯，同周召之任。及乎漢魏以還，多亦軍國兼總，絳侯所以參掌武事，安石所以外綏戎政。況華夷甫寧，金革方偃，實在於文武戮力，上下同心，則輔弼之臣，豈憚勞也。金紫光祿大夫門下侍郎同中書門下平章事持節河南副元帥都統河南淮西山南東道諸節度行營使兼東都留守王縉，體含元和，器蘊金璞。以才茂邦傑，以識通時化。葉我期運，任當衡石，竭股肱之力，開耳目之明。陟於艱難，致君以道，統是經術，麗茲❥人。屬江淮海岱之虞，總授鉞旌旄之寄。鎮禦方夏，撫寧師人；保合太和，總宣庶績。忠而佐命，功比安劉；勤以施下，惠同思杜。葉藩維之誌，建竹帛之勳。❥❥朝謨，載申啟沃。與二三髦碩，同力葉誠，俾予端拱，以宏至道。乃眷北土，古之幽都，限夷既雄，負海稱固。思致於理，言恤其人。爰藉台臣，宏敷廟算。持薊門之麾旆，兼遼陽之鉦鼓。俾膺戎重，式允時望。可兼幽州長史持節充幽州節度副大使知節度事，餘並如故。
門下：東周以召公相宅，西漢以蕭何居首，則保釐之寄，多屬輔臣。今以廟堂碩老，坐而敷政，和恒居師，用義厥服。特進行門下侍郎中書門下平章事山劍副元帥太清宮使崇元館大學士上柱國衛國衛國公杜鴻漸，誕受天和，陶合一氣，德言敬直，動於神明，定義中興，光替大業。陳三代之禮樂，成一朝之制度。雄詞奧學，洞究天人，以道弼子，於茲五載。每有大事，乃心忠勤；至於危難，尤思赴蹈。葉和堂上之謨，匡濟天下之務。出鎮梁益，西南晏然。人之具瞻，朕所毗倚。實仗宏化，兼撫東郊。宜以二南之風，用增九鼎之重。可兼東都留守，餘如故。主者施行。
敕：朕聞君臣之分，義固金石；將相之職，任同安危。在昔哲王，罔不注意。體合股肱，則付之以大位；道形終始，則載之以丹書。所以保親諸侯，宏樹一德者也。朕自纂統，於茲三載，兢兢業業，日慎一日。任夫難任，安夫難安。實賴公侯藩輔，作鎮於外；將帥戎士，盡瘁勤王。冀忠賢之同德，躋億兆於仁壽。思達寤寐，動推至誠，大開胸懷，彰示天下。雖奸邪不逞，構造異端，離間往來，反白作黑，下動危疑之勢，上陳似是之言。焚其表章，前後數四，未嚐不置以極法，竄於窮荒。庶夫讒諛杜口，謠妄卷跡，中外上下，俱臻大和，豈止同體之不疑，萬方之知我而已。金紫光祿大夫檢校刑部尚書襄州刺史山南東道節度使梁崇義，往以邦家不寧，襄漢未靜，奮自諸將，累達戎勳。忠謀僉一，保大安眾；授鉞南紀，表正江山。勤輯士人，克謹侯度，惠化周洽，俗阜風移。逾二十年，績用光備，內修貢職，首課方州。朕夙茂勳德，用崇爵命，而忠規益勵，亟請來朝，期啟乃心，以成吾事。尋以郭昔鄭茂勳、鄭和叔等，奸謀參會，庸狡妄作。朕雖聽斷無惑，置以嚴科；猶聞疑貳不安，外求援助。是何顛沛以舉，謂我齷齪而❥憮然懷想，深用歎惜。夫禹湯前古之聖後也一。夫不獲，有納隍之懼；齊桓霸者之中人也，舉讎棄怨，致九合之功。朕上而為君，子有萬國，涉道日淺，誠明未敷。使心腹耳目之臣，負義懷忠之士，坐相猜阻，交質往來，構此異端，頓虧大節。頃亦頻遣將命，諭達至情。近得章奏，猶雲隔在恩外。言之有犯，豈為是乎？終用咎悔，就思更始。今子命爾檢校戶部尚書同中書門下來章事，佘並如故。兼賜以鐵券鏤其庸，斯於永終，與國無極。是表至公之舉，用昭勿貳之懷。嗚呼！其敬之哉。無再聽邪說，無外蓄私心，唯臣道是固，惟國章是守。天命可畏，敬順予言。其管內諸將，三軍官健，久勤征鎮，鹹著忠勞。數年已來，未更敘錄，比類諸道，實合甄收。其大將委中書門下即條件進擬，自餘委本使一月內具名聞奏。仍令殿中侍禦史張著與使孟遊仙同往宣諭，布告軍府，令悉朕懷。
凡百役之費，一錢之斂，先度其數，而賦於人，量出以制入。戶無主客，以見居為薄；人無丁中，以貧富為差。不居處而行商者，在所州縣稅三十之一，度所取與居者均，使無僥利。居人之稅，秋夏兩徵之，俗有不便者正之。其租庸雜徭悉省，而丁額不廢，申報出入如舊式。其田畝之稅率，以大曆十四年墾田之數為準，而均徵之。夏稅無過六月，秋稅無過十一月，逾歲之後，有戶增而稅減輕，及人散而失均者，進退長吏，而以尚書度支總統焉。
蜀地富饒，寧據有之，貢賦不入，與無蜀同。若其有功，則義不可奪，是蜀地敗故失之，勝亦不得也。不若留寧，發范陽戍兵雜禁兵往擊之，何憂不克？因得納親兵於其腹中，蜀將必不敢動。然後更授他帥，使千里沃野，複為國有，是因小害而收大利也。
財賦者，邦國大本，而生人之喉命，天下治亂，重輕係焉。先朝權制，以中人領其職，五尺宦豎，操邦之柄。豐儉盈虛，雖大臣不得知，則無以計天下利害。陛下至德，惟人是恤，參計敝蠹，莫與斯甚。臣請出之，以歸有司。度宮中經費，一歲幾何？量數奉入，不敢以闕。如此然後可以議政。惟陛下審察。
皇帝肇建節制之任，位以上將，主四方之兵。濟河而西，五侯四將，十有六縣。大海磅礴乎終始，山河回流其左右，旄頭虎力之勁，劍服穹廬之長，煌煌乎長轂千乘，橫合萬里，皆主乎是邦。故秦已上為戎都，漢已下為巨防，有城府襟帶焉，有良將大勳焉，有五都汙雜焉。其風悍，其國險。鮮車龍服，囂然相蕩，非古之戰守，曷以成其業而樹其風者哉？昔在武德之初，上用雄武大才，則我隴西李王肅明乎神化，大塚宰宇文公駙，馬喬公出將我前軍。中興之後，循吏繼作，則館陶侯郭公、爽鳩氏司馬公、相國韋公、蕭公庶績交修，以被升平之化。當今王室多故，雲海沸騰，則仆射哥舒公以縱橫之奇，判總軍國，其意者將複用雄武大才乎！君子曰：武德之官，神以略，其化成。中興之政，儉以行，其俗阜。當今之理，動以闔，其人安。宜乎盡天下之才，隨質文之變，以永來裔，大康乎斯。時天寶十二年夏六月記。
周有召伯，樹王風之始；漢得留侯，稱佐命之傑。功赫於帝典，名鏤於河圖。維唐之受命，大殆戎於西周，皇帝感默武之風，思二《南》之化，詢求卿士，惠澤窮荒。乃命兵部侍郎杜公名鴻漸，自河登車，主明西塞。公英明博達，淳粹先覺，碩德漢庭之老，中興佐命之勳。體含一氣，精鴿五老。伊昔皇運中否，河海風塵，天子方偽遊北門之野。公負霸王之略，感社稷之危，緬懷風雲，以身許國。隱括王道，旁觀曆象，謂宇宙不可終閉，兆庶不可無君。龍吟空山，雲起大澤，追昌言以排世難，告天命以成帝業。日月盡蝕，載之高懸，鯨鯤躍波，戮而為醢。史也奏響天之樂，儒也觀嗣夏之書。故登朝為夔龍，纂戎為方召。至於是邦也，清其心而妙其用，厚其惠而感其和。物特也，氣之陽春；含靈也，工之櫜籥。以為獷俗不足以勸賞，故先悅以茂功；貪人不可以害群，故問罪以去奸；訛言不可以疑眾，故畢詞以為戮。於是八藩以之匍匐，三師以之投裒；群盜以之出奔，巫人以之伏死。古之作者，不貴成功貴以德，不憚濟世憚先仁。樂生下齊，明道者謂其強；孫武講軍，事上者知其固；西門禱河，明刑者恨其暴；子玉佐楚，治兵者慮其剛。而公形體兼才，智周乎萬類之變，響合乎四會之中，是神降歟？《詩》云：「愷悌君子」，民之父母。其來也，邱陵如無；其去也，風雨可懷。故吏兼侍禦史唐朝英洎邑老其州長吏陳奉先等，以炎耳目馨香，記之篆劾。庶乎觀斯文者，有襄南之慕，頌遺美者，深潁上之風。銘曰：
或或杜公，蚪蟠於奧。人美其華，我睹其操。王用謨畫，大邦以造。三錫輅車，纂戎之號。威肅惠時，明神所勞。何彼塞翁，靡人仁報，徘徊頌石，就代作好。
西北之巨鎮曰燕支，本匈奴王庭。昔漢武納渾邪，開右地，置武威、張掖。而山界二郡之間，連峰委會，雲蔚岱起，積高之勢，四面千里。陽崖有柏之材備幹革，陰壑有堅剛之璞化五兵。維人氣雄，其畜多馬。虜得之以制陰國，主天街。周以之興，秦以之霸。漢得之以斷右臂，卻南牧。西距於海，北瀦於河。自外而望上也，熊熊乎一氣。旁蔭朔鹵，前衡塞門，與積石來朝，昆侖相長。洎陟蒼蒼，臨峻極，則形變六合，空同大荒。青冥在混元之中，絕壁揭宇宙之外。舊史云：封祀之山八，中國之外三。自夏缺壤奠，漢疆土宇，時更百王，莫能配天。其意者將纘禹之業，以俟聖人乎？維唐百有十載，賁元化之紀，息金革之虞，茫蠢蒸然，萃於聖澤。於是左丹穴，右崆峒，古所未賓，鹹頓首於路門之外。天子登神宮，勒金版，將複義於群嶽，告成於昊蒼。議夫此山，天合氣以正秋方，地與神以主西國。俾蚪螭者為師為旅，貔虎者為妾為臣，不在於巨靈乎！其封神為寧濟公，錫之槃帶，備厥禮物，詔邦牧太子保哥舒公，卜吉日築祠於高麓之陽。每歲盛秋，以笙鏞之器，錡釜之品，率封內以望之，索群神以會之。亞旅師氏，旄頭弩牙，金鼓七校，車徒十萬從饗於廟庭，大閱於山外。所以因天界以崇聖功，乘地險而恢遠略也。觀夫叢岩懸抱，煙雨屑窣，宮庭晃其閑暮，林石古而幽陰，神其居之，可以禱安靜矣。拊空桑，變鍾石，神其聽之。可以感和樂矣。大玉通帛，熊蹯桂漿，粲其傾垂，采章煌煌，神其歆之，可以祚有年矣。維石岩岩，日月不老，維靈是與，生此熊羆，神其薦之，可以奉吾君矣。於戲！陳信克享，正詞幽感，宜乎有祈而降，有祭而歆。龍也無風雨之愆，蛇也無氣焰之作，此神之職，又何羞焉？乃作頌曰：
揭靈山兮天地界，勢突突兮風雲駭。峰蹲龍兮入天門，氣變蛇兮煙嵐昏。祐自天兮得終古，被華蟲兮駕朱虎。
