臣某言：臣聞古公去邠，安因避狄；襄王出鄭，終見興周。故能成九五之尊，享八百之祚，載在前史，昭然可知。伏惟元聖文武皇帝陛下道洽四國，威加八紘；啟中興之運，宏下武之功。殊方異俗，重譯交順。惟犬戎小醜，敢亂天常，陵逼豐鎬，震驚都邑。陛下理兵陝服，遣將秦川，鴟張未幾，狗遊自溺。今八川底定，萬姓怨思，同懷捧日之誠，共結屬車之望。況地稱百二，勢比咽喉；足以橫制九圍，財成六合。陛下豈可舍山川之固，為巡省之遊？臣雖至愚，竊知不可。伏願謀及百辟，俯徇群心；回鑾舊宮，駐蹕西夏。使百川有朝宗之所，眾星複環拱之方。凡在有形，孰不幸甚。無任懇款涕戀之至！謹遣某官奉表陳情以聞。
臣某言：今日吳承倩至，奉宣進止：示臣「關內河東副元帥司徒兼中書令汾陽王郭子儀奏捷狀。李懷光於鹽州界積石川大破吐蕃一萬餘眾，生擒斬首共六千餘級，獲牛馬及器械不可勝數者。」伏以聖略遠加，制勝前定，神功不測，告捷如期。吐蕃忘國厚恩，歲犯邊境。陛下料其進退，知其無策，親以規模，授於諸將。以鹽夏之路，地曠人稀，嘗語臣曰：「此賊秋中必來擾鹽夏。」今睹成擒之處，果於所料之中。俘馘既多，羊馬甚眾。此皆宸心懸照，不差毫髮；天威遠被，克壯師徒。遂令智勇雲起，妖氛電掃；合符聖斷，有此豐功。子儀狀又云：「計日追蹤，必當再捷者。」臣以蕃醜久逋聖誅，從此氣衰，必當瓦解。坐觀無外之慶，載美即敘之勳。罷柝可期，戢戈有望。親承睿算，忽驗於今。奉睹戎捷，不勝慶快之至！
臣某言：得度支使李巽與臣委曲，報劍南行營官軍大破逆賊劉辟事宜。伏承自六月十日後，鹿頭城下、石碑穀口前後殺獲，已僅三萬餘人，今月六日又於鹿頭城下殺賊二百餘人，兼奪得一柵，東川節度使高崇文便於城下頓軍；又西川賊於鹿壯頭城投降，都虞候郝同美說賊城精兵不下數百人，其餘一二千悉是子弟；鹿頭城內人心亦甚危懼，計即投降；又官軍出戰，賊眾大敗，殺傷欲盡者。伏以逆賊劉辟，愚狡狂童，稔蓄凶慝，脅帶州邑，依阻城池，背誕皇恩，自貽赤族。陛下曲垂宏貸，念彼遠人。此賊敢肆拒張，恃茲薄戍，望其悛革，又已稽誅，一興貔武之師，果盡螳螂之衛。今則神人共怒，覆載不容，王師鼓行，窮寇席卷，傾枳棘之巢，待擒妖鳥，決潢汙之水，以捕涸鱗，揚旆整戈，指期翦滅。此實聖德遐被，神武昭宣，岷蜀清寧，當候旬日，凡在臣子，孰不歡心。某忝荷鴻私，謬承朝寄，無任慶快之至。
臣某言：今月日中使至，伏奉聖慈特賜寫臣容貌絹圖一本，跪捧殊賜，兢忭交馳。臣某中謝。臣聞兩漢功勳，國朝將相，鹹傳風彩，遂列丹青。非為當代之榮，亦欲後來之識。臣功無半古，貌未出群，叨承明主之恩，久冠台司之首。重蒙渥澤，特降畫工。神既盡傳，照無遺寫，從衰朽之質，別荷寵光；分遭遇之形，長含喜氣。誠慚鎮俗，頗近恭人，祗嚴如見於大賓，拂拭信歸於天造。驅馳聖運，撫躬未負於微誠；唐突前賢，顧影不無於愧色。足以流傳不朽，舒卷無窮。君父回恩，便是百身之報；子孫為寶，知承一顧之榮。無任兢荷屏營之至！
臣某言：今月日，中使奉宣進止：賜臣銀器壺瓶合各一、銀碗一並蓋、錦帳一、錦九疋、白熟綾十疋、色羅五十疋、離采一百三十疋者，恩私薦及，跪捧增慚。雖雨露殊深，而心魂若厲。何則？臣之受遇，有異朝班，任重元戎，榮登上相。自當盡瘁，與國同憂，豈比常人，妄加厚賜？況戎夷初退，帑藏猶虛。每欲傾家，以供國用，區區之願，神明所知。乞回此物，複歸內府，下以備六軍之寵賜，上以奉一人之宴私。臣之鄙懷，於斯萬足。其器物等，臣已勒押衙試少監郭某詣右銀台門別狀奉進。
右。今月某日，中使某至。伏奉敕書手詔，慰諭臣及三軍等，並賜臣及大將春衣者，捧戴忭躍，實增慚懼。臣功效微薄，寵遇日深。霜露適濡，恩已承於挾纊；清明才度，賜又及於解衣。仰服用於公家，罷裁縫於私室。已頒分大將訖，各盡殆戎之力，用申報國之誠。
臣某言：臣以二月二十四日特奉渥恩，授臣福建都團練觀察處置等使福州刺史兼御史中丞，某月二十九日與中使某南北路分，即以今月某日至所部上訖。感戴逾涯，天增懼，臣某誠惶誠恐頓首頓首。臣聞度材任器，論吏底祿，三代所以直道而行，迭相沿襲，未之易也。伏惟皇帝陛下聖謨廣運，光宅天下，德澤遐溢，蒼生海隅。至若閩越都會，東南重鎮。爰思俾義，宜者甚眾。則中外谘謀，孰非俊選？豈臣薄劣，一無所取，超獎不次特稟宸衷，是以前表上陳，披肝布懇，自茲夙夜，不遑底寧，況今右武之狀，方資輯睦，安人之切，又藉綏懷。貢賦不差於時，蠻夷得令安堵。惟是四者之備，皆臣之職分也。誓將克勤竭力，處約勵心，日宣皇化，以展微誠。無任忘軀報國之至！謹遣某官奉表陳謝以聞。臣某誠惶誠恐頓首頓首。謹言。
臣某言：臣伏奉某月日制書，授臣某官者，即以今月日到任上訖。臣某中謝。臣緒承舊族，師事通儒，萬里成功，雖無壯誌，九夷不陋，庶慕前蹤。二紀蠻陬，三提郡印，唯貞若節，以奉休辰。牙管一雙，未嚐關慮；竹書兼兩，何敢經懷？渭水之陰，敝廬斯托，每還初服，常慊上農。今者又即殊方，複臨雜俗，固蒙聲教，終遠文明。謹當宣舉詔書，撫安縣道。媒官學舍，畢納於人倫；畜蠱帶牛，盡移於地利。至於因遐弄法，挾遠生情，縱漏嚴科，必貽陰責。山兼象縣，江帶龍城，撫己天，敢忘元造。舉頭見日，何處皇居，憑宵夢以銜誠，托歸飛而結懇。無任瞻天戀闕之至。
臣某言：伏奉今月日制，除臣兼武州刺史，本官勳封如故。寵榮洊及，忝竊逾涯心魂驚越，啟處無地。臣其中謝。臣本虛賤，生遇休明，雖跡淹戎伍，而功微涓滴。自陛下聖理天下，孝感神明，任人惟舊，在物無棄。故臣得參定洛汭，凱旋鎬京，職分上卿，位列特進。材力之所不足，官謗之所自貽。局天蹐地，心愧顏厚，殞身滅跡，無以上報。猶且恤臣家孥，放臣休沐。遂嬰疾苦，未及歸朝。一年以還，四命為牧。內省屍素，空勒竹符，將免胄而有期，且戴天而何日？即以今月日至州上訖。奉宣王化，以靖方隅，誓求人瘼，勉守亭障。無任負恩勵節之至！
臣某言：伏奉恩命，賜臣若干物。寵錫自天，兢愧無地，臣某誠歡誠喜頓首頓首。伏惟開元天地大寶聖文神武應道皇帝陛下寶運應期，金秋表節，慶邁賡歌之曲，歡同率土之濱。循這由衷，無以展禮，輒獻衣鏡，式陳懇款。不謂聖慈回顧，允納涓涔；宸光曲臨，行及惠賜。載驚載懼，罔知修處。臣本愚直，早荷賞延。陛下念舊勳庸，擢臣專典禦府。盡忠不足報德，勞力豈曰幹時。空勤日慎之心，以副夙興之戒，無任感戴屏營之至！謹奉表陳謝以聞。臣某誠歡誠喜頓首頓首。謹言。
臣某言：伏奉今月二十二日恩制，除臣堂弟叔冀青州刺史兼御史大夫充淄青等五州節度使。不次之恩，特出聖鑒；大來之慶，延及宗親。彷徨若驚，啟處無措，臣某誠歡誠喜頓首頓首。臣聞應天順人，將將之道也；保大定功，將兵之道也。然後賞罰二柄，懸於日月。伏惟光天文武大聖孝感皇帝陛下睿謨廣運，元功莫測，保天命以立極，伏人心而戡難。遂使妖不得為災，謀不得及伐，動皆殲潰，以靖神人。如叔冀者，曷為力也？徒以遠奉威靈，獲全私懇。雖堅守薄節，轉戰微功，而寵寄雄州，榮兼獨坐。為叔冀之非望，實舉宗之所懼。今複割海岱之眾，創立節度之權，超將中軍，兼領仍舊，受委斯重，其憂轉深。屬餘孽未除，誅翦指日，策勳飲至，責其總戎。勉勵之心，仲伯之分，以此思效，不遑居寧。臣維代業，竊又自愧。臣之父河西節度使先臣某、叔冀之父平盧節度使先臣某皆中朝舊勳，式遏寇虐。東西故事，人或賴焉。而叔冀何功？實膺克荷。非臣所感，時論皆榮。追懷父子之軍，信兼國家之報，載兢載躍，無以克堪。臣雖隔中外，義形骨肉，事濟時康，死複何恨？無任感恩兢躍之至！謹詣某門奉表陳謝以聞。
臣某言：伏奉去月二十八日恩制，加臣鳳翔尹，仍充本府及秦隴等州節度觀察使。伏以才淺遇深者，敗公之本；力微任重者，職禍之由。況鳳翔天京，四方取則，使增廉問，千里準繩。苟非其人，是速官謗。臣前月已再三懇讓，實冀陛下矜臣不逮，察臣無能，忝侍朝廷，獲保衰朽。豈意堯曦下屬，舜澤旁流，薦降殊恩，不許固讓。恭承寵命，感懼交懷。臣某中謝。伏惟陛下德耀三光，勳崇萬古；彝倫式序，庶績其凝。臣本謏才，素乏籌略，謬膺任使，累踐殊班。顧無毫髮之功，叨預邱山之寄。今鳳翔近甸，秦隴雄藩，北有党項之虞。西有羌渾之患。或阻絕我道路，或侵軼我封疆。王師出征，則鳥散山穀；官軍罷討，則兩集郊圻。臣雖不才，庶竭孱懦，必將勸分務穡，訓卒利兵，剿除凶殘，式遏寇。虐使黎元無俶擾之患，裏閈無暴殮之災。下傾百慮之愚，上補萬分之一。臣無任感戴屏營之至！
臣某言：伏奉十二月日敕京，仍待史翽到即發。恩私曲被，喜賀無從，臣某中謝。臣聞至誠感神，雖微必應；皇天鑒物，無幽不通。伏惟陛下道貫乾坤，明懸日月，千年一聖，四海在寧，臣實何人？時逢昌運。近緣荊襄微擾，尚軫聖憂，不以臣之非才，特加節制。持綱憲府，曳履文昌。一日九遷，頻煩忝竊。常恐委身江外，朝滄海而無因；豈意複命闕庭，隨白雲而有望？遙思捧日，預想朝天。臣子之情，倍萬恒品。不勝感戴之至！
臣某言：某官某至，伏奉敕書，仍賜手詔，並諸錫齎等。宸聰睿眷，一以及臣；舉族同歡，致身無據。臣某誠歡誠喜頓首頓首。臣聞自古明哲之君以化天下也，莫不乘時制變，因弊立法。既資體國，亦在便人。常準大端，不失其道。伏惟寶應元聖文武皇帝陛下隱旒思理，宵衣布政，臨萬物而含宏不測，明四察而英斷非常。去邪勿疑，則滌除汙俗；渴賢致理，則振拔時淹。納強諫而如流，佇沃心而不足。微臣何幸？屬會昌期。今四罪鹹伏，八蠻慕義；祿有所及，刑無所冤。再鼓登聞，申明理匭，發令而雍熙日洽，推心而反側自安。何負阻而不來，何假威而不敗？太宗聖化，複見於今。文命賡歌，詎慚希古。日宣九德，千載難逢。然則靡償有初，前史攸誡，知始知卒惟聖能之。今陛下發自宸衷，殷勤詔命，克念作聖，期於必然。無任拜舞歡欣之至！謹遣某官奉表陳賀以聞。
臣寧言：中使馬承倩至，奉傳德音。特自宸眷，矜臣束身遠鎮，弟兄雖離，許令弟寬與臣相見。義切君父，恩連骨肉，神魂驚駭，不知所之，三生有涯，萬死難報。臣某中謝。臣寬最小眾所鍾憐。臣在劍門，強逾二紀，形影相吊，未嚐棄離。忽遇聖朝，委臣方麵，在寬何有？累踐班榮，職綰通曹，貴通三獨，功慚汗馬，業謝屠龍。禁掖禮闈，逾津越分，每一念至，刻心如焚。縱脂分戰場，血染邊草，未之雲報。降此無圖，上感推心下排飛謗，惟此之際，臣知所安。但以蕃寇外虞，蒼黃後命，飲至清廟，或未克期。所冀暫來，不失宣撫，臣之願也。每羨聯行，獨憐回雁。長思共易，不著新衣。無任感戴慚惶之至！
臣某言：伏見某月日恩制，除臣弟審給事中。寵命自天，驚魂無地，永惟非據，麵何深！臣某載兢載躍頓乎頓首。臣家本東周，代傳素業，衣冠祖襲，豈望繁華？至於伯仲，雖聞詩禮，但欲官從。詎知生遇聖明，日加重寄，擢臣偏將之下，錄臣久戍之勤。待罪西南，時逾一紀；分憂障塞，心係兩蕃。策無類於燒牛，功有慚於求大，長懷屍素之責，重貽門戶之羞。今則恩聯兄弟，澤及中外，在審何有？累踐通班。未聞三諫之勤，仍忝八年之寵。將何以曲承顧問，接武名儒，分陪掖下之榮，專掌殿中之事。在盈知缺，居寵思危，臨深履薄，莫之為喻。伏以王居渙汗，方鎮途遙，遠有所聞，推謝無及。空慚為人之擇，不遂免冠之讓。臣無任喜躍屏營之至！
臣某言。自中使馬承倩送臣卻至所部漢川回，監軍中使孟遊仙等續發，北面拜天，南旋舊鎮，望九門而彌遠，顧三蜀而何情。如丹之心，具列前表。庶明臣子之分，以期君父之知。臣某中謝。臣四度興師，每冬獻捷，願將邊事，親達宸聰。比恐三軍，阻臣行計。潛裝密辦，亦既經年。上都贏糧，傍路支費。事皆前定，誓眾遂行。日望京闕，天威咫尺。豈知時乖運末，屬彼外虞。徵發之期，指蹤又切。進退難處，彷徨以還。有心未明，有口猶閉。若撻之恥，空思於堯舜。戀主之誠，倍慚於犬馬。臣知從事官王忻傅遙，自經驅使，積有歲時。言行惟一，為臣腹心。當今切務，具如別狀。悉令密啟，遠達由衷。伏乞聖慈，俯回神鑒。仍賜容納，許以畢辭。天下幸甚！天下幸甚！其有不載文墨，更令附口奏聞。皆是刳心所陳，豈為億中之說。倘可裨補，雖死猶生。區區赤實，敢希萬一。臣以今月某日卻至成都訖，整齊戎事，即赴行營。西藩動靜，續冀奏聞。眾星微象，長拱北辰。勺水細流，盡朝東海。惟臣不及，飲恨何言。無任感戀屏營之至，謹奉表陳謝以聞。
臣某言：某月日中使某至，特蒙聖慈追贈妻單氏鄭國夫人，捧拜絲綸，載光窀穸。臣某中謝。臣亡妻所生男憑，見任御史中丞充張孝忠軍職務。臣頃應援易、定之日，屬京師變亂之初，臣方誓死回軍，星言赴難。孝忠敵強勢弱，切欲相留。稍住則臣子不安，往來則懷撫交闕。男憑年甚幼小，留定婚姻，恭行廟勝之謀，克睹中興之運。憑雖昧稚，似可優矜。陛下猥賜寵章，贈言聖善。因子及母，恭承孝理之風；念往慰存，為屈哀榮之典。既申翟茀，追詠鵲巢，恩光既洽於幽明，霈澤永流諡泉壤。憑緣所職，久在定州，殊私豈止於邱山，感激實深於內外。臣無任❥
草土臣某言：一昨瀝血上聞，乞停，新命，聖情未察，鄙心莫申，捧，對天書，載崩載隕。臣某中謝，臣聞忠孝同道，君親一致，為子能孝，為臣能忠，苟或易茲，固無所取。臣幼多疹疾，氣柔形羸。臣父閔臣尫瘵，時所鍾念，一飯一藥，皆自躬親，十有餘年，方至成立。及臣委身戎幕，效職塞垣，頻歲馳驅，頗乖視膳。自授任中丞，漸列班行，始遂晨昏，獲申祿養。豈謂星霜未幾，殃釁遽鍾，拊心擗踴，萬恨無及。儻遂臣請，得終禮制，其於子道，所負猶深。如或遠別几筵，苟從職事，此則禽獸不若，名教所無。於家尚然，於國何有？況聖恩一昨用臣之意，本為子儀奏聞，當以蕃寇憑陵，遠慮河中危迫。謂臣舊將，素習兵謀，遂用起臣，使當金革，危難之日，事或從權。今郊壘無虞，妖氛殘滅。以臣苴絰，更齒衣冠，自顧形骸，實慚面目。伏祈元造，許以終喪，殘喘餘魂，死將不朽。無任迷謬崩迫之至！
臣炎言：比者盛夏無雨，農人觖望，遂軫聖慮，迨乎孟秋，乃下明詔，並表群祀。神人協和，膏澤旋降，嘉穀無害，粢盛可期。此皆陛下明聖，慈仁上應。臣所以慚貌重位，容身無地，載積憂懼，豈遑夙夜？曆觀自昔帝王以理天下者，未有不疇谘訏謨，以熙帝載。三五以降，則有六相十六族，共陳翼亮之功。其在夏殷，不易斯典。逮周分六官，秦置左右，西漢因之以丞相，東漢更名以三公，魏晉雖有損益，亦無獨任之道。陛下拔臣江澤之外，致臣密勿之地。縱欲思報鴻造，讚襄盛業，其如智識薄劣，力所不任，常恐負乘之類，無以塞責。臣又聞之，天有三台，鼎有三足，丞凝所以備四輔股肱所以象四體。創明堂，構大廈，非一木之力焉。況臣駑愚，而久備位，今舞幹以化，戎狄修好；綱羅再張，兆人是賴。朝多賢達，野無遺逸，能勝臣者，則指顧皆是。豈以萬務之重，而獨委於凡流乎？縱臣一朝敗累，分眾隕越，則既墜之跡，死將安謝？伏乞俯回天鑒退臣散地舉用伊皋，使不仁者遠。臣雖萬死，誓無所恨。不勝待罪兢惶之至！
臣某言：左金吾將軍吳湊至，奉聖旨：兼賜臣母趙國太夫人臣嫂夫人並臣及將士等敕書，以臣亡兄某，特承憫問。捧對哀咽，摧裂肝心。臣某中謝，臣兄報恩未畢，抱恨黃泉。陛下俯聽鼓鼙，永悲簪履，哀痛之詔，並歸一門；撫存之恩，將宥十世。載悲占躍，感戴無階。以亡兄既忝信臣，寡嫂則為近屬，偏承恤慰，曲被恩慈，義同家人，禮絕朝典。喻臣老母，保養高年，念慮諸孤，俾全餘喘，無大無小，上煩聖慈。寵光親降於重臣，優問必先於宿將，殞身難報，拜手增悲。臣無任荷恩哽咽之至！
臣某言：伏奉詔命，賜王氏之姊隴西郡夫人，恩澤送終，寵賁中錫；感戴無力，幽冥有光。臣某中謝。臣少遭閔凶，長姊覆育。中限王事，動成遠辭。奉迎才至，殂謝已及。臣頃者近當劇賊，遠候蕃戎，方勤公家，遂殺私禮，瞻言痛慕，有逾常品。豈意詔書下降，聖澤旁流，念微臣之瑣功，封及其姊；回聖代之茂典，榮彼重泉。未知何階？仰答殊造，庶將友愛之分，用酬愷悌之恩。臣無任荷恩哽咽之至！
