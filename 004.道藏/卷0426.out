相公閣下：某以抱疊遐荒，殘魂未絕，偷度時刻，倏忽四年。伏以宗社未安，凶逆猶在。才無取入，死難莫由。天地之中，甘為棄物。豈意當此之日，逢相公安撫之時。狂夫之言，猶有一得；芻蕘見納，庸可庶乎？伏惟相公秉鈞戡難，道冠伊呂，方期除天地之害，更造生靈之本。故詔書曰：「則如親臨。」又曰：「其代子言。」大哉倚賴，斯可畏也。安得因循故轍，返顧於身乎？奉惟相公之憂，深入骨髓矣。聖上纘序鴻業，於今六年，將求升平，初若不及，以無賢相左右，虧我聖道。近二三年，有執事者，蔽主之耳目，括囊容身，內懷奸忌，外擅威柄。衣冠為之側足，道路不敢偶語，眾叛人離，遂有今日。相公所自見知，既不能誅宏羊以謝天下，則今之所急者，皆在相公彀中耳。況居儲後之姻，重受台廷之寄，國弊身弊，國安身安。既須以形跡遠嫌，又須以直道見節，為相公之福，深以為難。是即疏家知止，馬氏不侯，至今高人，借以為誡，斯為上矣。如或急於救世，雖不獲已，道德刑政，仁義幹戈，任權重輕，惟精惟一，斯為次矣。此外滔滔者皆是，非愚所知。今大盜未除，群寇更起，其可處置者，惟兩江、半淮，三蜀五嶺而已。其中最切者，請舉尤以明之。每道皆有客軍，本在同心平難。側聞將校謀勝，監軍爭長，節度斂手，金多者雖敗即安，無金者才入則退，戰勝攻取，未之前聞。為今之計，莫若監軍一切且停，客軍權屬節使，申明本管，無得相幹。然後慎選良將，文武兼備，委這鎮撫，希在萬一。餘則曆在相公目前，不敢煩於簡翰。負累憂危，年垂七十，沉痾積疹，四十餘年。自到炎方，幸未及死，豈合以國家大務，言達相府乎？實以故韋吏部有忘年之分，嚐約以相公今日之望，每恨生死契闊，不盡曩時之期。拳拳之心，皎如白日，良友雖歿，情豈忘乎？伏蒙每賜書問，亦承念及微命，恃此不恐，輒冒威嚴。其是與非，不在小子。又自悲者，平生誌業，身退毀隨，紛紛世情鮮不秉乘便。浮石沉水，自古而然，煢煢萬里，誰能識察？敢托相公門闌之舊，輒書當時得罪之由，再煩視聽，具如別狀。因宋侍御上垂祥覽，又嚐內省，自卜者審，既已衰暮，又昧時用。前年病熱，遠視不審；去夏罹瘴，近聽不聞。疲憊之餘難於屍素。伏乞曲賜恩波，放歸田裏。傳家就木，不夭天年，九原之下，期以贖責，甚大惠也。如以歸田聞奏無端，即乞以檢校閑官為請，許令隨便養病，免死殊俗，又大惠也，伏念鬥筲之器，須當承乏之用，任過其量，自合速辜。然於其中有可恕者，且獲戾之始，實謗為深，不蒙鞫問，至今為累。若不然者，豈三人同罪，而一身受罰？蔣鎮列曹會府，袁高選牧名藩，由此而言，痕累未盡，每一念至，驚危貫心。豈無知人，誰為言者？今之所祈恕者，屬鴻恩宥過，掩瑕滌穢，亡官失爵，猶蒙收敘。況身佐州端，秩猶五品。乞從反褐，以贖前愆，免入量移，再罹降黜，餘生願畢，瞑目如歸。幸甚！又事有失於知退而終可言者，竊以聖上建元立極之初，每賜驅策，雖無塵露之效，頗傳潤色之美。有冊皇太後尊號聖神文武尊號皇儲宜建之制，皆泥金檢玉，著之國史。春餘則北蕃西戎，詔冊文誥，無大無小，何密何疏？侯王將相，出入中外，數年之閑，事無虛日，皆承特旨，俾以發揮，聲猷所浹，必由是也。豈惟叨竊之幸，實為不朽之幸矣。昔隋文帝謂楊素、牛宏曰： 「薛道衡老矣！宜使朱門列戟。」薛公謝恩，且辭無功。隋文帝詔曰：「自吾有寶位，國家大事，皆爾宣行，豈非大功耶？」薛公乃受賜。愚雖才不逮薛，而焯敘盛明，過於薛遠矣。願以簪履之念，得遂邱園之請，追前獎拔，雖死猶生。伏願相公深納焉。沉迷鄙敗，不知忌諱。馳魂惕慮，退不自安。死罪死罪！
相公閣下：自蒼生允望，帝載緝熙，大小仲父，四方風動，既絕橫議，且無多門。幸甚幸甚！邵複何幸，又當此時之則然，命乃未偶，通塞之分，並在去年，則相公首薦之恩，鄙夫膺受之美，徒拭人目，孰知其心？是以區區子牟，不敢忘闕，而又自惜。昔常陪相公鄉裏之舉，時應神州甲乙之選。其餘馳逸足，揮勁翮，修容峨峨，來以干進者，蓋千百數。在公堂預鹿鳴之宴，猶不可得，況會府鶯遷之地者乎？相公當時裒然居天下第一，愚實不佞，忝從斯列；六子登科，又廁其數。凡我連茹，世論以榮，皆因依相公用白粉黛。是乃降神惟嶽，有開必先，右掖司言，中均典翰。出入承盼，從容十年，啟沃之由，自此而始。則知輔弼之道，在天非人。嗚呼！同時之人，零落向盡；鼓楊李賀，冥寞何之？今相公宰平天下，而鄙夫拘束邊外，獨不得一親顏色，更露腹心，則漢庭於相公何厚哉！是以內省，可知命焉；是以垂頭塌翼，不敢思奮。況家事未畢，立錐無地。男可從官，女可許笄。耳順之年，馳複始滿。名位日退，沉痾歲深。君臣之道，天人之際？心雖如丹，誰表赤實此皆鄙夫與相公今日之事也，豈無他人？在我同誌而已。況相公無失其親，無失其故，二江之上，獨立無親。一麾以還，未之有故，舉目生憤，傷如之何？未知相公何以留念？悲趙武之視蔭，感伍員之逆施，拳拳之心，欲罷不忍。伏願體道垂統，加餐保和，乘風雲之感會，行宰相之能事。無寶斯位，無愛斯權；無念同升於朝，無念若撻於市。鹹有一德，不其盛歟！方將伊皋比崇，管樂論霸，寧民禽三黜無怨，在胡廣七登何補？鄙老也，有知美善，不識忌諱，遠塵視聽，忠告尺書。然非盡言之具，庶谘道意之本，所不爾者，謂之何哉？前漢州司田樊登兄弟，舊遊三十載矣，相公席硯，昔與之同。言念撫塵，今也祗召，甚大惠也，因是利往，得無謝焉。邵頓首。
某月日，通直郎殿中侍御史內供奉于邵頓首。相公閣下：一昨外甥右威衛錄事參軍宇文實至，奉傳慰誨，不忘疵賤，仍及家私。造化之地，禮物雲隔，一言一盼。盡為曲貸，既出望外不知所酬，懷仁荷德，載兢載懼。伏惟相公膺斯夾輔，閔心保義，尹正天下，易哉為君。虞友五臣，黃師六相，匡救之分，心豈異乎？自經艱難，常處僻陋，外乏長策，內罹百殃，悲生於累，心亦盡矣。頃者羈齒隴上，迫諸寇戎，分為係虜，永絕殊俗。豈意朝廷勤為官之選，相公垂推已之美，席硯存愛，風塵念舊。不以蒙鄙，才無可觀，曾微浹年，再忝持憲。振拔泥滯，複為人知，恩深提攜，物無所棄。進慚其往之誡，退累則哲之明，彷徨失圖，罔知攸效。又自悲者，天倫之變，禍橫相次，家途淪胥，素業無托。他鄉異縣，至於流離，力未集事，死又無補，泣血仰天，複何可言？所以乘流則逝，屍祿苟活，國步未泰，斯何底寧？願言掃門，不可遂得，伏惟相公濟代推功，渴日行道，方將草創天下，經綸時變。大啟區宇，再垂衣裳，賾神滌慮，正在今日。無以外物虧損，遂為咎也。禦衡持政，前計不迷。想廟堂之當安，全蒼生之始望。小人之幸，日月以冀。然後但見鴻鵠拂摩青冥，不知其極也。謹附監察御史蘇端啟事以幹。罪貽煩黷，伏增惶汗。
某月日，某官某謹奏記令公閣下：幽風固陰，月紀將幕。伏惟尊安福履，萬壽無疆。幸甚幸甚！某遠鎮方隅，蕃蠻未靖，力微寄重，憂慮交煎，雖無暇自謀，終分心遠難。一昨中使飛驛，王命急宣，特論西戎，侵偪郊甸；即日奔走，以副廟謀。神往形留，豈遑夙夜？近知輦下人無動搖，複聞朝廷勞師薄伐，朱相公以幽燕勁騎，先啟戎行，而令公以朔漢舊軍，暫分兵要。始則聖略不世出，而推心與人，終則上台應時須，而同力戡難。朱公稟命而有進，令公遣戍而不疑，是皆存大業於至公，遂表無私以奉已。太白所以食昴，魯陽所以回暉，斯乃協和萬邦，豈必因依一代？昔者範宣子讓德，晉君以霸；藺將軍避怒秦兵不侵。書之縑緗，名亦不朽。令公勳冠天地，力存宗社，每當一軍，隱如敵國。若涉大川，而令公能濟若火燎，原而令公能滅。厚德及行葦，太和合陽春。謙尊而光，直方以載；四方延頸，萬邦立程。當今執事，在具瞻之上，將自下而彌高，欲從損而彌益，一諾而千萬人說，一謙而千萬人讓。況作相三朝，行師二紀，東征西怨，遠懷邇安。是以蒼海之隅，莫不率俾，膏雨既滋於百穀，人倫複正於五常。當今日之嘉猷，何邃古之能擢？齊晉之際，其大此乎！某區區不才，謬司戎律，每欲刳心示眾，嚐膽酬恩。側聽遠方，有行君父，忘寢與食，思奉前人。矧辱在下風，特榮恩獎，欣逢千載之事，竊賀兩君之好，感慕書紳，未知其極。謹遣某官某奉獻情言，書非盡言之具，蓋陳赤實拳拳之分。某頓首再拜。
某月日，某官某乙謀奏記相公閣下：羌戎之患，蓋三代矣。秦漢之還，怨詐更作，詳諸舊史，抑有前聞。今則乘我閑釁，於茲二紀，亂華謀夏，腥聞於天，貪惏無厭，暴殄斯極，侵軼我湯沐，震驚我兆人。十月之初，中官驛至，密奉宸翰，遠使臨邊，拜受遂行，赴敵宜速。西山之役，尋已加兵，將赴急宣，不遑啟處。所以晝分忘食，夕惕懷水，關山阻隔，使信頓絕，北望雲闕，南馳夢魂。近者日有京信，方表朝廷清晏，雖寇猶外奸，而人無內警。然則回中未靜，鄜役仍勤。相公維嶽降靈，求岩作輔不學古法，知幾其神？是以聖聰，寄揚我武，既奉鑿門之禮，具稟至天之誠。折首摧鋒，計日告捷。《詩》云：「赫赫南仲，獫狁於襄」。不其盛乎！伏以令公勳庸冠世，焯見於天，受三朝將相之托，有萬人父母之愛。方謝安之體大，知鄧禹之道宏。相公特稟廟謨，龔行天討。分邠寧拔距之眾，兼漁陽賈勇之軍。偶俱無猜，上讓下競，用獎王室，作為人綱。一舉而大義全，暫勞而殊功倍。以此眾戰，何戰不克；以此滅戎，何戎不盡。某遠承惠，顧，委分知歸，感遇因時，若此之甚，延首北向，一心如丹。謹遣某官某乙奉記陳情不宣。某乙頓首再拜。
閣下：昨日愚子皋謨起居回，蒙以《放膺》、《度隴》二賦及《宗儒銘》、《自發東甌至安南》諸作見示。隋掌明珠，忽蒙分惠；秦台重璧，不閑旁臨。是何衰暮？偶此殊觀。幸甚！幸甚！自微言中絕，大義復乖，曆戰國縱橫之後，遭亡秦煨燼之末，四始不作，斯文無紀。漢興總輯馳騖，稍復《詩》、《騷》之體，訖建安之閑，皆可垂訓。風流更代，紛然殽雜，迨有高下，不可勝論。劉梁陳隋，乃至流遁矣。國家受命，煥乎文明。開元天寶，於斯為盛，格高體正者，君臣之義，天人之際，畢備於斯矣。先覺後進，其誰閑焉？屬三十年來，兵戈不息，所務者急，所貴者異；過之則進，不過則墜。考之文章，東不流於海，南不集於江，萬方行紀，安可得哉？某性乏天假，學非專門，徒以菲薄少有，謬膺清切；特用潤色鴻業，頗承渥私。孤奉明恩，競速官謗，謫居之地，猶佐大藩。承府公蔭庥，忝下榻清宴，風亭月觀，美景良辰，未嘗不接高興，陪嘯詠。雖唱高和寡，未能宏道；雲從風感，時賴起予。如此之眷者，如此之樂者，歲不我與。星回四周，而不知老之將至，累之在已，餘生之幸，斯亦厚矣。閣下心無所負，神保其真，冒南氣之炎鑠，泛重溟之湍悍。清光可鑒，素履惟精，雲且意長，復此與合，有足歡也。今綱罹俊義，渴日為勞，明詔屢下，旁求四達，未有天生楝梁，而不構大廈，時遭霸王而不先受器者也。在姑務修德而已，前宵之命，情實未盡，燭不見跋，露不稱晞。區區主人，有所慚遜。信宿而未獲拜賜者，實以沉瘵之故，旦暮為劇。況南面蒼梧北背瀟湘，歲聿雲幕，於焉遷客，心折骨驚，復何言哉！所得四卷，繕寫已畢，致之篋笥為藏馳，遺皋謨送本。不復一一。
汾陽王令公閣下：伏惟戡亂定禍，勳載王府，致君行已，德冠當時。講信修睦，敦敘舊好，悉為古今第一。則小子在數科之一，而不能上達，以自布露，九泉之下，何以塞責？頃年令公先府君刺史於渭，家世出牧於岷，二境相接，數年修好，睦為弟兄，契以金石，則令公之所聞見也久矣。初以專經遜業，常假藉於渭之渚。於時使君雙特以禮送，問以時務，許以大名，為之下榻，教之改業。複歸以報命先人，從而誨焉。天寶中，忝以進士及第，其年判入超絕科，受校書。此則使君負人倫高鑒，施及小子，不其神乎！永懷報德，何日敢忘？慶流後嗣，日以昌大。及茲匡救，莫之與京，謬從庶官之列，黜於眾人之下。爰自起居郎署省闥，未為令公所顧，以職在下位，不敢干進也。殊不知江海納細以為大山嶽積壤以為高，斯道日顯，人皆是效，以不待掃門，願陪下拜。有若公之令弟少府監知為人，工部趙侍郎賞之為文，戶部李郎中列之為友，皆朝廷俊選，而不相鄙棄，庸可誣乎？夫有開必先，先兆所感。如小子者，使先文字之已足於此，令弟愛之貴眷終眷之及於此，而不能再登龍門，禮敘世舊，未之有也。謹奉尺書，塵黷執事，轉於內屏以待命。死罪死罪！某再拜。
七官院長足下：愴與子別，難以為晤，出處默語，蓋非一途。頃自除官，乘流則逝，性有定分，愚不可移。是進已無所幹，退亦無所悶，到家喜骨肉之愛，出門全賓友之歡，陶然而不知老之將至，亦何暇役耳目從智力哉？故知山林之士，入而不返者，宜每逍遙縱觀，從亨多暇。近覽古公避狄之地，緬想周文聘書畋之師，如其仁，如其仁，又其聖也。不遠閭井，頹然舊風。嗟乎！我生不辰，遭值世難，天未悔禍，人猶怨嗟。顧子弟之為邑，迫時政以多故，恭寬信敏惠，力行不必果，長太息之，複何可言？猗那楊生，行道利物，勤於四海。君子之踐中朝，炳然從容畫計，抑有由也。勉旃良圖，無以自媚，風味遐屬，此情難論。嚐當春台，梅柳動色，思與摧手，傷如之何？時流好音，尚慰羈旅。幸甚幸甚！太尉告身，在匠人魚朝處，望為收取。遠代傳慶，不欲失墜，慎爾無忽。因家人馳驛，臨紙惘然。于邵頓首。
某頓首。尚書姨夫閣下，伏惟秀出天枝，挺生王國。十年分閫，八座居榮。善譽嘉聲，聞於四海。幸甚幸甚！某忝接末姻，早承餘卷，南秦旅寄，特奉周旋；西掖宦遊，叨聯清切。高山景行，何日忘之？去年出守江華，未遑進路，猥當時議，且複拘留。滿室遺孤，立錐無地，朝求暮乞，日往月來。外愧親朋，內慚骨肉，屏居陋巷，不堪其憂。唯此絕糧，已複旬日，古人並食，今實當之。側聞姨夫入朝，先以貧賤為意，頌聲載路，誰不歸心？某於池陽之聞，獲空閑數頃之地，誓將作勞隴畝，以望秋登。所乏耕牛，傭賃無計。儻或哀此窘迫，許以後圖，解倒懸之憂，廣賙急之路。以德報怨，先哲格言，區區之心，竊慕此耳。輒肆幹觸，昧於是非，懲諸常情，豈敢逃責？痼疾暴發，末由造門，謹使家人投刺不宣。某再拜。
近承書閣，兼示新書。清主滌靈，回視易聽，靜以究微婉，有義可激；悅以觀殊姿，外容奚施？徒見風雲相馳，金玉交映。曾不旋踵，澤人之思，一至於此，甚大惠也。直翰林之所可法，豈不才而獨寶耶？尋呈康子，初云未見，繕寫將送，適遇有來。遍示幕中，無不嘉歎。緣家累詣府求醫，重陽之前，當復北縣，旬日之後，便赴上都。良覿無因，此惟歎敘。珍重珍重！人使不斷絕也，轉憑司錄馳白不一。于邵頓首。
侯二山人足下：所示三論，鉤深索隱，俾夜作晝，殆浹辰矣。如登太山，徒仰其高；若涉大水，不測其深。旨哉斯言，蓋不可得而儔矣。以此究天人，何道不宏？以此圖戰伐，何敵不克？以此養精神，何壽不長？可謂通幽洞微，垂代作教，寧止士林爭效，求道趨風乎！予複何才？敢承末學，已令繕寫，藏諸柚中。刳心寶持，不敢失墜。幸甚！恐須舊本，謹勒專送，猶賴發蒙，何當訪及？閑宵對酒，斯以為榮。不複一一。于邵頓首。
國家以桂林重鎮，吳越襟帶，有郡縣可以綱紀，有蠻夷可以羈縻，朔南聲教，蓋以此始。皇上纘承大位之明年，啟謨群後，載命運率。是以范陽盧公自京而來，條察二十八州諸軍事。千里之地，遂無外虞；三軍之士，皆務前敵。然後賞必勞罰必害，官不易法，府無留事。封略既靜，公堂自閑，況重陽美景，得不為樂？大合賓佐，高張郡樓，紅塵發地，青山垌牧。連天漲海，來接蒼梧憑高而翠靄轉微，送遠而白雁看沒，泛椒菊而算爵，顧絲桐而閑奏。賓醉月上，主待露晞，想彭澤之獨遊，悵馬台之陳跡。今日之會，何其盛歟！餘負累謫居，卒起庭府，黜忝佐之禮，陪上樽之娛。韓灰已燃，鄒穀自煖奉命為序，冠於群篇。辭之所難，敢謝不敏，請分賦五韻，當諸即事云。
以公責左遷於茲，迨一周星矣。首疾心痗，繼日經懷，實由南冠尚簪，憂所未忘。是以幽求人境之外，將蕩滌煩慮。得諸石橋久之，豈無他人，不如我志？願言卒獲者亦久之。殿中侍禦史范陽盧子至，監理下國，未浹辰而居簡乘暇，行鑣載勒致為客。數公方駕，儐從如林，煌煌焉奔走乎墟落，延屬乎禪宮矣。三登彌高，累息以進，而後偕集於橋下。徒觀夫掛長虹以飛來，陵半霄而勢去，下空如豁，纖蘿不生，上頂為帷，佳木叢秀：不可得而總載也。以為本於融結，庸可自然，資於造化，力役不及明矣。東極大水，北走長安，羅郭雉堞，如示諸掌。大田多稼，宜乎有秋，群山積翠以回合，好鳥追飛而上下。有是勝賞，以是開懷，盍賦新詩，以紀一時之事也。侍禦以嚐忝鵷沼潤色鴻業，以文司錄，俾序良遊。敢復畢辭，多慚老敗。
參軍，國族之貴介子也。況抗衡神都，抵掌翰苑，渴日行道，推心與人。故士君子願遊芝蘭，不避風雨，仆校文者，得無勸乎！冬至十日，雪飛千里。攜我入室，接君初筵。嘉殽惟錯，清酤有藇。取適可以齊鷓圖，及酣可以去狐白。始為合獻之禮，終為縱飲之樂，有足多也。飛鴟戾天，宿鳥擇木。鍾鼓告瞑，軒裳欲歸。主人諸仆，一歲三捷。斯文可睹，愚以更請，賓將不然，蓋言之不可以亡也，多愧皆讓。
監察御史蕭公，以初獻戎捷，塞庭無事，從板輿之暇日，邀幕賓而揖我。必選名勝，況臨清江，始乘安流，終踐樊圃。嘉客以入，華亭豁開，桴浮往來，上下皆見。竹樹引外郊雲物，鳧為夫子家禽。豈日駐花閑，天鋪潭底，自為勝槩。而蕭公於是谘密戚，荷賓榮。惜此交歡，愛此遲景，飛觴舉白，亦雲醉止。顧我以客，時無閑焉。拜升堂之嘉應，飽慶壽之餘瀝。殿中侍御史鄭公，文宗也，退而喜曰：今日之會，允為良辰，不有斯文，無以終樂。遂曆賦諸韻，凡二十餘篇。命為序引，讓之不可。
春吹萬以為物，皆有役我智者。惟役之不殆，終而有用，故君子盡心於藥焉，恐精華之不迨已也。崇文館校書郎李公，寢門之外，大亭南敞；大亭之左，勝地東豁。環岸種藥，不知斯在幾十步。但觀其縹緲霞錯，蔥蘢煙布，密葉層映，虛根不搖，珠點夕露，金燃曉光。而後花發五色，色帶深淺，叢生一香，香有近遠，色若錦繡，酷如芝蘭，動皆襲人，靜則奪目：此李公及時之適也。至若上苗可食，下體兼采，子入菰飯，華雜蒲俎。既甘平而性寒，又辛溫而執熱，癖除而不為去傳，風愈而安知及書：此李公穀中之木也。吾徒沐公馨香，愛我藥石，皆可右坐，願為佳遊。風生白蘋，日映丹蒲，披搖靃靡，則花飛鏡中；虛涵崢嶸，而山在海底。入門而未辨金穀，問地而不言河陽。況春醞已清，家園可摘，飲盡落景，歡無後時。憶戴而乘興自來，知鍾而聽弦立應：此李公推心之分也。《禮》曰：發慮以憲。語云：從吾所好。慮以觀進，好無思邪而公智未兆根據有益。上符性命之理，下從耳目之玩，舉一物而庶美集，得不謂之難哉。韓康隱名，徒進識者，羊叔相遺，吾無間然。聊對諸人之意，用觀賦物之作，予乃僚也，敢無述乎。
