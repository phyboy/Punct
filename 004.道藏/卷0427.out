六藝詩人之蘊雅，貫三極而正存象外，班九流而化行天下。夫然，則遊夏登科於孔門，獨擅文學，雖風流萬古而不易者，文乎哉！且日新之謂盛德，崇業之謂不朽，自大劍之南，在漢有文翁，實長西蜀，開設學校，為來者宗師，順流千載，而餘芳不泯。曆魏有高朕，晉有張華，皆好古博聞，能述先事，講信修睦，傳之無窮。是以在綿有巴渝有挾鼓濮，率相勸道，人無隱焉。洎大曆初，尚書左仆射冀國崔公，登壇受命，邊鄙不聳，既國用偃武，而家將訓文。近取諸身，旁求是類，高選幕客，無非其人，彬彬然文質協乎中，而英華發乎外矣。殿中侍御史滎陽鄭公，道同斯應，參乎理戎，以玉帳之暇，而清詞閑作。盈我懷袖，式歌且謠，以為離群索居，誰與晤語？故自相府及冀公達於儲公，凡所獻酬，纘為三卷，仍以屬和為集之目。夫屬和者，唱予和汝，擊發商徵，亦取諸伐木相求之義，斯蓋鄭君之意也。同聲于邵，聞而且喜，即之寓目，煜若春榮。遂詢我以宣布，谘我以序引。取彼敝帚，無相患焉。
伊人之平康，由我以專達，否則政弛，人何賴焉？在昔漢宣永懷至理，思與二千石之良者共之，貞深其元，以化天下。非道熙陟降，理際天地，則不可膺是高選。尚書左仆射冀國公，審才以底用，論定而後請將欲更蘇息複整齊。且如張公，無出其右，係受授則為慘怛，彼嘉陽之人，所益多矣。況學致廣大，心自精微，議道置法，若示諸掌。一舉雲翼三十為郎，分兵領部，義然後取。以公之才大，時論用少，以今之多艱乎？謂用大則用之大，用小則用之小，在我而已，抑無懵焉。良月選吉，輕舟既具，長空青冥，未有黃落。緹騎百從，載旌而前，戈矛生風，左右如武。且犀灘古地，熊阜外虞，通波萬里，並容攸攝。其無以易者，盍思無邪耶？嚐寮為心，望此行矣。大幕邀餞，三軍助較。樂隻君子，如何可忘？而後利涉信宿，人歸父母，其顏渥丹，下令如春。受教賜知常謀始，（疑）不浹年而國賦足，軍實倍。啟迪恢達，為諸侯雄。
大君當寧之七載也，日月會於降婁。有詔尚書倉部郎中王公，恭寬敏惠，出典於蘄。蘄之上有革車外賦，有牙幢華領，思與良二千石共理者，朝廷久之。亦既俞往，允茲僉屬，曾未浹辰，抗手言邁。惜此別易，合宴公堂，期其出郊，於以送遠。且觀坐彼一方，困於無告，誰為禁暴？聞公知歸。邦非人則不寧，政無從則奚措？今所往者，人安之哉！公之下車，曾是為念。以公之素範，不敢言利；因公之善價，無乃近名。唯名之崇，唯德是累。將善救物，繄公冀焉。然後導達其和，發萌以慮，化行無二，當借寇恂。理平第一，更徵黃霸，他日之會，賓寮有光。悠悠旆旌，灩灩春物，想青林之漲水，見黃石之平磯。佳興未孤，前期猶邈。賦詩追餞者，翰林之故事，吾何閒然。
食租衣稅，王者之常賦。自至德改元之後，兵連天下，軍用仰給。四方諸侯，各有戎事，將發內布外，而王命急宣，不谘皇華，無以專達。前十數輩，皆課登而旋。今尚書戶部郎李公，中朝駿選，次董斯任。以西蜀最大，南賝多賈，委之斯來，於以蕆事。是以數年於茲，卒多前功。冀公憂國忘家，一心同德，方錫貢以納貺，度於常算，故泉穀之分，必先此矣。達於上京，然及方鎮，遂能入者億計，行者接武，秦郊不鬥，持此更費。冀公之勤其國本也如此，李公之達於時用也如彼。使乎誰務，將膺對敭，挾兩驂以戒途，歌四牡而複命。北驛開餞，中軍宴私，滿院香風，雜花潛送，廣庭張樂，妙音交作。冀公以請召未許，送君先鞭，我心如馳，不敢留止。行複題已赤管，俯伏青蒲，答天子休命，當使臣之始賞者爾。
國有戎事，今茲十年，外奸內宄，略無寧歲。是以人之思理，不教而然者久矣。夫非良二千石，則無以光昭帝俞，勤恤人隱，自邑居蕩析，牧守承弊，中和頌聲，斯道寢息。今皇帝之臨御也，嚐垂意於理道。夫能官人，則能安人，為官而擇人，俾受永賴。尚書駕部郎中劉公、司門員包郎李公分命之拜，中朝駿選。劉公之舉也，以宣慈惠和；李公之得也，以溫良恭儉。鹹推大略，仁而愛人，文學政事，家邦必達。矧茲偏隅，由我專制，苟利於物，其可易乎！然後理兵期於知禁，求瘼在乎不擾，澤流愷悌，汔可小康。豈潁川之奸黨散落，濟南之畏如大府而已哉！壽星之會，涼秋八月，言辭北闕，將騖南轅。惜五馬之不留，合六官以追餞，乃卜勝撰吉，咸集於吏部郎元公之居室。地遠朝市，家藏水木，納終峰於宇下，道漆園於方外。風回景泛，匪寒匪燠，入室而芝蘭襲人，趨庭而珠玉交輝。琴言自清，座右必誡。夫然，則行者可以慰遠道，居者可以依翰林。二公於是撫席而言曰：西楚風殊，東巴路迥，高堂雲雨，遇荊門而可見；皇州冠藎，別瀟水以長懷。多謝故人，醑我以酒龍我之作，群公何謂，以不腆斯文，遂冠於篇首。總南宮之賦者，凡四十有六章，次之爵裏，亦當使君之佳傳云。
孔宣父說儒者之行，有自立焉，有近人焉，有交友焉。研精六藝，較明舊史，貫天人之際，探得失之源非自立歟？仗義而居，立信為寶，難得易失，不謀苟合，非近人歟？終始之要膠固也，患難之失身命也，益者損者，吾其擇焉，非交友歟！，夫然，則道之要膠固也，患難之失身命也，益者損者，吾其擇焉，非交友歟？夫然，則道之將行，周流四海而無匱者，庸可既乎！頃年隱廬山之霧，去秋舉湘江之帆，聞有道而來，終有得而去。所合必義，所依必仁，凡諸揖奉惜此言別。累卜勝餞，屢邀醉心，雖雲蒸霧毒，猶勝炎風；而疏桐衰柳，亦傍秋色。時之所感，事有攸會，切於覲問而速是行者，則尚書季父。領鎮南之軍，伐淮西之叛，方除天地之害，載戢幹戈之威。用重望係人，渴日為久，與尚書備相知之分，憶昨執手，於今三年，負累遐荒，莫由展禮。南北不援，我勞如何？願即寤寐之勤，永奉通明之德。
嘗讀舊史氏，見汲長孺之為人，與之並生其時，則隨從長者，不敢避風雨，況今之有人而舍勤乎！太子仆馬公，骨鯁端莊則如此，而布和展惠，信而好古，煥乎其有文章，則汲生之所不及明矣。方將搏空直上，高視寥廓，秉尚父黃鉞，登范睢青雲。顧夫蒼生，不為負矣。屬群盜未息，四郊猶虞，春闈無事，冬日可愛。故自南自北，從諸侯遊，如竹箭之有筠，雖霰雪之奚及，未可量也。予固不敏，奉以周旋，幾合獻酬之禮，且陪文酒之事。青溪白雲。引我歸思；戚戚寒水，颼颼冰岸，道勝獨往，高歌以行。夫至人達觀，物無不可，出則耀金組，入則狎蓽蘿。蓋與時消息，在我舒卷，群公悵別，則如之何？
大盜既滅，東郊遂啟。前馳龜蒙，左夾遼碣，過數千里，革戎反華。彼阻戎之餘，承復禹之慶。駿奔走，滌怨思，兼諸匪人，因得請命。連踵闕下，歸甚忘亡，是以厥田厥筐之貢，不待錫而至者，已紛紐於長府。申命職方郎中滎陽鄭公，達於伊洛，以總其事。夫劇不可以專精，故資於命介；道且求於兼適，必托乎至公。大理評事天水趙侯，當交辟之下，膺至公之選，罷戎西府，受詔東周。虛舟出不係之外，景鍾為待叩之用，故士君子隨之而不避風雨，則文行忠信不其末歟？鳳翔尹兼御史大夫高公，勤於客禮，迫此王命，曾是公器與時共之，追鋒告行，惜別而已。行軍司馬侍御史李公，玉帳居左，金樽敘離，群公當筵，相顧不足，白日陶暑，青槐好陰，牙幢宴如，亦既醉止，左右歡甚，詩人興全，爭論逸價，特以餉趙。故拜命之辱，輒冠於首篇。
皇上御宇之明年，布和發號，其在野無遺賢，將以啟迪理本。蓋古先哲王之前大者，分命十使，周流天下，弓旌一舉，澗陸其空。戶部侍郎趙君故得譚子於瀟湘矣。譚子受薦不拜，趙君當薦不避，朝廷官之不疑，君子悅是三者之備公也者，其至矣哉！況恭懿明允，文為在禮，發言有章，臨事不惑，可以入備顧問，出谘典謨。豈止祖述六藝，指歸舊史，棲遲龍樓之下，寂寞鉛槧之閑哉？僕孤奉盛明，黜佐藩徼，不自意而邂逅相遇，念一老而得之周旋。嚐與語言，為我消息。日月之會，時惟季冬，星回於天，歲且更始。晻慘蕭索，長年所悲豈堪伊人，告我以去。方將背九嶷之積阻，泛蒼梧以連海，經界於分廣，會合於上都。謁崇明，馳象魏，講舊於知已，從事於吾黨。雲霄之外，自此而階，遷客者何？敘之而已。
予廣德年三掌注起居，建中初擢修國史。討論之際，嚐覽周朝作相，奕世載德，名列於紫微，事傳於青史者，今協律劉侯之先歟？協律富有文采，挺然秀拔，懷長策以待時，感知已而為用。似續以才，而不階門戶；求合以道，而不憚風塵。士君子之行，有足多也。零桂雖秋，涼風未至，江山緬邈，言出東路，帆席悠悠，指途南海。南海有國之重鎮，北方之東西，中土之士庶，宗連轂擊合會於其間者，日千百焉。況中丞元公，載輯斯人，言湣其旅，金節始按，休聲洽聞，求賢重官。方賀封往，老夫病矣。負累杜門，幾煩相問，挹我以禮愧無風水之便，且有登臨之別。行矣自愛，吾無聞焉。
紀氏之子曰文楚，資於事母而敬愛兼，則百行可知；博於好古而功業著，則文采可知。丈夫於代，能有是而無倦，加體道以自牧，出入中外，身無擇行，為不達者，未之有也。頃屬世故家貧，背胡越嶺，執爨以養，當車就安，人皆知之，用是不乏。所以長者繼轍，來者升堂，既榮於親，又悅其子，甚大慶也。夫時有通塞事有從宜，親安道存，適則為可。容州經略之府，南據交趾，北達蒼梧。李郎中受委中朝，聯典大郡，凡有化理，悉為世程。紀子響風慕義，不遠千里，釋板輿，即輕舸。晨餐夕膳，不改舊物，從一樂土，之一樂土，誰其間焉？郎中之愛子良鈞，業擅家寶，官登王畿，美秀而文，芝蘭可襲。吾子一見，足以滌塵慮，慰客遊，與諸子之得子，亦何以異也？行矣自愛。時興元大赦之仲春，桂林遷客于邵之另序雲。
與子中外表也，親之至也。異姓莫先，睽隔不麵，老而方合，可謂長歎息矣。曷期遠會於零桂之聞哉？大火之交，南秋可畏。其炊如蒸，其華轉鮮。昏霾而禽鳥欲絕，曦赫而薄鑠無措，易練不足以禦流汗，並燎不足以敵炎氛。予遷客也，是某其艱；子薄遊也，何在斯弊？況依藉門戶，本儒家之文行；總貫陰陽，乃王官之武備。聰明精密，道不苟全，真吾人之益者也。以世多故，始家廬陵，悲鄉國之眇邈，想邱園之蕪沒。羈旅南土，複何言哉？季子無金，未下妻嫂；淮了寓漂，終取王侯。無以風雨為晦，無以名位自薄，乘時體命，其乃光乎！予屬湘東之命，子有滏西之役。非適之適，我勞如何？雲天茫茫，行矣自愛。
方伯盧公，因牙門之清淨，辟前館之爽塏。乃命宿設，具牢加籩，言邀故人，以寵行也。清河崔子曰真源，嚐典校石渠應諸侯之聘，踐言勵行，積學累藝。而建中初天下文明，懼乎遺逸，黜陟十道，君舉先行有詔集於京師，將以更秩。既而容管經略處置使隴西李公，從而請焉。猗歟真源，以受命底祿，已利也；以從人之求，國務也。身不可先於國，祿不可急於求，翻然回車，假道於桂。盧公執疇昔之好，惜今辰之別，朝陽初升，實筵始合。子夜雲艾，主賦未晞，觥觶交飛而取樂，塤篪相協以奏雅。盧公意未之盡，將命以篇。顧謂遷客曰：「罷論幾何日，輟使複何日？請子之敘我今夕。」於子離席而辭曰：「老者敗者，僚者末也。憂能傷人，思無可者。公之所命，其得人乎？」公曰：「得哉！是敢操簡而進，發言有素。一以論我公之講舊，一以樂李公之得賢。風煙不殊，南北暫聞，顯允崔子，勖哉令聞雲。
舍人丈以元昆尹京之明月，始為西府連辟。將展驥足於廣西之地，所以懲彼叛亂，與人休息。君子謂此舉也，得於治理，失於屈賢，譬諸汙地而集鵷鳳矣。然則國家多故，亭障猶虞。不為利遷，可以道進。所居則化，我何在焉？況環姿偉望，約之以禮，兄友弟悌，必因子心。無終食之閑違仁，矧三州之與四海雲爾哉！勉此於邁，怡然告別。群鶯尚囀，四月猶花，長江一望，翠屏如畫。佳興滿目，曷唯宦遊？監察御史楊公，特進兼鴻臚吳公。慰相宴接，情言不盡。諸公陪歡，各以義洽。邵野人也，實忝中表。趨風自允，渴日增勤。俄然仳離，如失羽翼。郊之送，惜也何言？
河隴之塞，秋為邊防。每歲徵師郡縣，強家之子，能控弦帶甲，勇為人敵，而應召焉。行軍司馬侍御史藺公，戒茲戎昭，來閱軍實，威用震罰，而不及人。爰興六月之師，集我三邊之事。況長源自清，但挹朝海；大廈已構，尚勞持斧。位寵杜詩之選，職由韓厥之寄，參彼玉帳，鎮茲金方，亦既勤矣。由是正風俗，恤人隱，刑章無頗，頒賦唯允。上行下效，心莫不盡。大鴻臚吳公，國之良二千石也。必先中權之令，載勤東道之禮，金蘭用譽風味相合。樂隻君子，會於公堂，清弦發越，洋洋乎盈耳。一夕三醉，主人曰未也。若然者，群公陪歡，其有聞乎？秋八月，鶗鴂始鳴，眾芳皆歇。我有歸思，整轅而西。晴川浙瀝，日上旌旆，寒野莽蒼，風入筋幹。況肅殺以時，虜騎方下，元戎之師，且有後命。行軍欲久留得乎？請言詩以寵餞，薦周旋而不墜耳。
丈人承門戶之資，擢衣冠之秀，司武湖上，休有令聞，移家灃陽，吾取道勝。蓋內緣世故，從所擇焉。況端公丈二十年聞，王事靡監，開物致理，洽聞朝廷。辟公府而載峨錢冠，鎮方隅而寵授金鉞。膺我重寄，每懷離別。豈不欲往，職是總戎，六丈念切在原，崎嶇過嶺，亦既至止。自冬徂春，二龍齊驤，黼黻交映，出恭入友，論者榮之。春二月，巾車戒仆，言首歸路。凡我同誌，猶惜別如此，而況端公是日這心手？觀察判官鄭公，初筵敘離，方繼以夜，願留侯騎，陪盡此歡。舉白而眾賓已酣，未晞而主人猶請。邵上負明聖，來佐藩隅，終沐蔭庥，忝招座右。睹今夕之樂，想分歧之恨，豈登山臨水，而曰送乎？
御史大夫李公，擁旌旄領鳳翔尹，西控數州之地。將戡定叛亂，糾逖寮吏，未及下車，而思其人：故司馬之才，膺此駿，選，幕中之畫，居然有待。公頃佐是藩，天蹕在雍。戎馬钜計，注之有司。大東小東，無不仰給。日承顧問，休聲四聞。人到於今，鹹受其賜，交辟之下，得無光乎！況宏略泉深，碩謀雲蓄材氣自逸，禮容必循。鴻鵠之舉，煙霄可仰，在此行也。公之友兄，銜命在館，繡衣持斧，金玉相鮮。不由其門，孰見庶美？驥足方騁，鴒原惜別；河橋一分，雲岫千里。鳳皇潭上，刁鬥初傳；寶雞祠下，旌旗不卷。以此送遠，豈如贈言？行前鶯花，亂我心曲。幹旄美得賢也，二三子取而賦之。
洪州之為連率也，舊矣。自幽薊外奸，加之以師旅，十年之閑，為巨防焉。當閩越奧區，扼江關重阻，既完且富，行者如歸，逌往之國，今大和會。故朝廷重於鎮定，谘爾宗枝，勉移獨坐之權，實專方麵之寄，七州奔走而承命，一都風化以在我。是以王司議得為副車，況加彼數賢，為之為理。何憂乎杼柚為弊，何畏乎寇戎不奔歟？然則政由宇下，風馳境上，上下之交，理道彰矣。良辰歲首，群公敘離，蒼然霜林，墜葉為聚。別怨既如此，歲窮又如此，豈長年之所獨悲抑同人之所增歎？邵史官也，職在書法，以中丞宣力王室，以司議碩畫幕中。予將書這，行矣自念。
大河故瀆，魏之奧境，魏大名也。今國家以連帥之重，特命右仆射田公以鎮撫焉。授方麵之寄，為諸侯之倡，職貢不俟於命錫，朝奏必資於佐幕。是以張侯有獻歲之會，一之日，天子勞勤於次；二之日，有司行賞以秩。因題柱之舊榮，加專席之新寵，風生漢闕，價重周行。光照帝俞，僉允時望。且端揆有度材之鑒，中司懷匪石之心，溫溫恭人，表以光大多矣。恩逾三接，詔複兩河，向銅台之地遙，覽上京之春盡。柏署追餞，粉闈惜別，才兼二美，識者榮之。今襄海無虞，人神助道，遵我王度，樹之風聲。有來雍雍，信足樂也。詩可以群興，而群公賦之。
聖朝以上台清河王鴻勳茂績，焯見群後，俾兼綰中樞。將二十年，南征北伐，投艱排難，則倍之矣。是則國有恒嶽，以公配之而有土；天有上將，以公委之而分閫。勤則至矣，位亦極矣。談者為美，其誰閑然？故得高枕安邊，包茅述職，出獎忠義，入延秀異，不遠數千里而得盧君。君亦感激知已，奔波從事。雖立資於時，實由昔用譽，不家而食，盡室以行。峨鐵冠而利往，陪玉帳以忝畫，何風雲會合而至是乎？初此行也，鍾陵有連帥之府，落帆江浦，上謁告離。府公以稟命則同獎王室，修好則不聞遐方。爰遵上公，爰遵上公，是厚賓介，我以雜佩，必先餼牽。便蕃初筵，禮無違者。元冰仲月，白雁南飛。大舟橫江，信宿千里。且務從軍之樂，不賦苦寒之行，蓋時人義之者多矣。仆江西旅人也，趨風明庭，同等見顧，常忝座右之客，不賤屏外之員。送君此行，抑有由也，然安得容容摻子之祛乎！
高侍御文行忠信，士林之秀者也。御史大夫崔公，大勳既集，視人如理，高選入幕，實佐戎機。至於是邦，隱若敵國，攬轡之後，郡邑以清。若然者，艱難之時，事鮮不及矣。十一月，河冰始堅，山葉皆盡，冒此寒嶮，屆於漢陽。且欣郊迎，然後疆事。昨又繼燭，盡使君之歡；今之初筵，合舍人之宴。入室而喜親狐白，當杯而願解豸冠。熒煌蠟花，可以醉止。請讚露晞之賦，用慰臨岐之恨爾。
今年夏，日月會於鶉火。公治分汴東之幕，經度邦賦於桂之南，議絕乎爭，蒸人得以相慶。秋九月，薦加五府之命，自嶺之外，一以谘之。而中丞包公，舉賢任能，捐萬里勞費之煩，委一都專達之計。我州我庶，雖違德實難；予取予求，而受賜猶舊。觀察使范陽盧公，愴雲天之忽閑，惜姻好之遐阻，置酒高會，邈歡累日，誰言醉止，必待露晞。然後維舟陽江，宿設候館，遊以舟楫，欲別不能。漲濤湧沄，長空不分，須外徼以內賦，詠蒼梧之白雲。所以道與簡會，壯遊心逸，聚散之分，我勞如何？況公風監恢達，博聞明辨，從事貞固，守常直道。奉緇衣之前慶，乘扶搖之上激，作人之表，予所望焉。昭昭令聞，日賀光大矣。
文者人之華，行者人之實；不華無以見本，匪實無以要終。是以致知在格物，物格則知至。及夫至也，何所不集焉，尹十五官其集之矣。故忠信寶於家，貞幹珍於國。前年度支創平耀之法，典斯南海；今春轉運即均輸之便，導彼西江。豈止度四方經費之用，蓋在佐副相尹丞之秩。先是太夫人在堂，指途於涔陽。原隰煌煌，潔爾壽觴。由此告歸，孰不稱慶？況高門傳綸詔之榮，相宅主公台之兆，光啟前列，我有憑焉。孟夏吉朔，雲陰四合，風雨如晦，江濤若崩，南飆未回，好是行邁。老夫沐普思之宥，承近地之遷。鶉之首尾，可以交歡，言且貺別，私其則那？
馮翊嚴氏之子曰暮，昭宣世業，嗣續未廣，能讀古訓，雅為新詩，有叔度黃中之稱，有季野四時之備。故清風襲人，人得披襟而前，蓋所響者多矣。去年冬，鄭司另奉服嶺之役。以掄才官人，將子為介，以禮一而貳事，則於交廣乎何有？今年春，將複命奏庸，公以便道歸定省。尋水之下，可歌白華。龍駒生庭，神仙作尉。至是邦也，而賀者盈門。味道探賾，遂亦浹辰，以王事期迫，不敢怠忘。是以元方不得將車而旋，嚴尊猶切倚門之望，有以然也。與司勳有西掖之舊，文行忠信，君子人歟！既與子同事，又與子同術，不曰追飛雲霄既將置之。州牧盧公敘別於初筵，郎中蕭公置酒於翌日，皆飛白縱飲，高歌結歡。屬天降霖潦，九派會同，雲帆際天，行亦勤矣。餘羈絏未解，處墊溺之地，與子言別，夫複何聊？群公推以舊老，略其敗北，俾冠首篇，得不謂之牽歟！常山公于邵序。
服嶺之外，列巨防者五，而容其一焉。自中原多故，邑居蕩析，始則有長吏苟完之命。今年春，有詔特命元公都督十二州諸軍事，資其庶富而宣乎教化者也。夫教之以禮，化之以仁，俾其歸於王，而不隔乎荒。則書同文，車同軌，當南北數千萬里而述職焉，不其遼哉！博陵崔公，光膺副車之選。秋八月，傳次於壽春安豐縣這東亭。前臨芍陂，涉漫無際，雖淮海之內，浸藪則多，而勝景之中，堪遊蓋少。故邀留貺別，非此而何？邵孤奉明恩，負累炎徼，邂逅相遇，歡戚不同。既而前多歧路，行有先後。日幕猶遠，自有窮途之泣；木棄微脫，更切長年之悲。其賦離之什，則亞相崔公冠於首矣，群公其次第之。
兩河稽誅，為日久矣。固是迷悖，腥聞於天；法將汙瀦，罪爾無赦。是用調發，集於東郊，瞻上將於五道，興王師之十萬。千金之費，實資經度之中，別有鹽府，既博之用，不勤於人。豈與夫漢武事邊窮兵，蜀主以小謀大，而較其損益哉？則天下怙亂，不得不除，宇內稱兵，不得不滅。總是任者，惟我國楨。兼御史中丞包公專其事，佐衛倉曹房公分其巡。公英姿秀發，相門流慶，以公忠為已任，以學行為身文，蹈和以全真，修睦以合義，長途逸翮，則未可涯。冬十月，桂林務要，番禺利往，輕楫既具，高帆欲張。煌煌元公，作鎮南海，在公為外舅，在國為屏臣。潘楊佳姻，冰玉相映，式瞻之地，其誰不懷？桂管經略觀察使范陽盧公，惜雲雨為別，悵江山暫閑，置酒高會，徵詩寵行。南天不寒，四氣爭暑；黃柑未摘。盧橘又花。請因眾芳，以動佳興，將我府公之厚意也。
