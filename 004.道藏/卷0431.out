或稱漢祖建五等，封異姓，其計得乎？高後立四王，非劉氏，其事順乎？嘗試論之曰：夫思治惡亂，體國之常理；去危就安，宅生之大域。然而制業圖遠，隨化會機，是非較於毫厘，得失差於興滅，可不謂然乎！揆夫高祖造漢，殷鑒亡秦，宗族無尺土之封，子弟立空虛之地。故眾枝莫助，而孤根易拔，封建之心，肇於此矣。又為大業可以力取，神器推於命歸。思得攬四海以獨富，舉百郡而從欲，而外誘異端，內疑成計。及見群心交阻，偶語閑興，適悟天下不可獨理，專欲不能蓋眾。分利推恩，先封雍齒，然後將士斂手，不懷反覆；豪俊息意，知難搖動。五等之制，於是行焉。既而鑾輅龍旗，皆王室穆昭；黼衣朱黻，即功臣子孫。君利世祚，人安定主。上敦子愛之情，下結體信之志，群後固犬牙之勢，匹夫絕烏合之舉，此所以為計之是也。何創五等之議，不遵三代之典？境土逾溢，堤防漏下，權敵上都，制方偶國。過當啟陵僭之端，怙強速交爭之兆。賈誼痛其將亂，晁錯憂其必危，卒使諸侯失節，朝廷忿忌，此所以為計之非也。且夫中興之主，不讓肇基之勳；成務之臣，有高佐命之力。故禮樂大備，取維新之格言；琴瑟不調，除仍舊之弊法。觀乎孝惠既崩，高後稱制，侯王諸呂，何不可哉？當若旱署祿、產之位，宜序親疏之節，小其國以圖全，薄其勢以遠害。而陳平、周勃，亦分茅錫土，將相之後，誓同山河，舅甥之國，穆若唇齒，預閉覬覦之心，不踐嫌猜之路。克復明辟，決自我躬，高謝壽陵，不負先帝，安有齊兵之觀變，代邸之危疑哉？此所以為計之得也。神害久盈，物無兩大。以呂氏之盛，跨漢朝之權，專禁兵以候疑，秉大政以速謗。趑趄異姓，畜奸俟隙，刺促大臣，側目相視，自投機阱，實履憂虞，此所以為計之失也。嗚呼！物有益之而損，損之而益。凡人臨事多惑，視往則明。向使高祖呂後觀既往之勢，折當時之疑，斷必全之策，杜未萌之禍。則惠、文之閑，無劉呂之難；哀、平之末，有晉鄭是依。況復周陳諸家，休戚連漢，黎獻思德，謳歌未改。雖天命興廢，執能明之？然人謀葉密，必無悔矣。
或問於翰曰：「昔諸葛亮擁膝南陽，為《梁甫吟》自比管仲、樂毅、州平、元直以為信然。雖涯量罕窺，而遺跡可見。夫此三名臣者，亦有優劣乎？願聞其說。」翰辭不敢對。至於再三，問者固請。不得已而應之曰：「豈易言乎，豈易言乎？夫目小者不足以論大，體近者不足以量遠，奈何泛議大賢。然執律管者可以候四時之徵，測日晷者可以知千里之度。察微觀著，由虛考實，儻容寄言象於斯矣。如仆所揣，則管不逮樂，孔明其伯仲之閑與。」問者曰：「何為其然也？昔管仲相桓公，九合諸侯，一匡天下，興齊定霸，尊周勤王，功其懋哉，仁亦至矣！孔明收荊州散敗之餘，建策通吳，合從破魏，奉先主西入劍門，下車而三分天下。翊戴後嗣，纘修舊勳，刑政孚於偏方，感德振於中夏，雖短祚中否，而王業殆成。樂生一為燕將，才勝劉師，挫衄於二城之閑，狼狽於兩國之際，軍不振旅，身卒奔亡。子獨推而崇之，冠於二賢之首，誠所未喻，其有說耶？翰應之曰：「子之所問者末與，語功則信然，語才則不爾。夫才生於代，功與運成，固有才優而功微，運合而才劣。先當格以道德，合於終始，審其邪正，觀其去就，然後事可明也。夷吾當毀亂之時，輔有過之主，功濟諸夏，澤被生人，信為美矣。然邀功事讎，務入之情速矣；肆奢越禮，盈量之意見焉。故仲尼雖稱其仁，終小其器止於霸者之佐，殆非王臣之良。孔明從容，三顧後起。籌畫必當，締構必成，事屯而業亨，主暗而國治，兵弱而強鄰畏服，功大而本朝不疑，斯亦難矣。然窺其軍令，跡其用法，必俟中原克複，然後厚賞寬刑。元德常稱馬謖言過其實，不可大用，卒致喪敗。斯所謂濟於事而未全於道，得諸已而未審於人。樂生一戰舉齊，二城未下，待之以德，收之以禮，舍權變於攻取之際，行王道於軍旅之閑，事雖不成，業亦宏矣。向使昭王不死，惠王不疑則其功未可量也。夏侯太初論之祥矣。及其逃燕之責，亡而奔趙。趙王問以圖燕之策，樂生流涕而對曰：‘臣昔之事燕昭王，猶今日之事大王也。千秋萬歲之後，尚不敢侵其仆隸，而況謀子孫乎！’因棄祿宵遁。善夫長者之言，可謂懷祿不屑其榮，周身不違於道。比諸二子，不亦優乎？主恩非臣下之所圖，天命豈生人之所制，安可以功業之成敗，斷才能之長短耶？且夫運有通塞，命有修短，蓋天意也，豈人事乎？昔韓信將伐魏，問得不以周叔為將乎？聞不用，乃大喜。向使魏人用之，則漢師不敢濟河矣。然則周叔之才，亦韓信流亞也，終湮來而無聞焉。古之大才而功不著者，亦何可勝道哉？翰長兄禦史君，體純至之德，負經遠之才，常感憤於周韓之閑，嘯詠於管樂之際。守之以忠信，文之以禮樂，蘊弼諧之大略，以康濟為已任。進逢國難，謀猷不行，退有家艱，哀毀過禮。官才元士，命止中年，位不登於廟堂，名不書於史冊。斯才也，斯運也？誰見三分九合這優劣，辭燕對趙之去就哉？由此觀之，斷可知矣。」問者歎息而退。
賓有囊錦握蘭，韜劍懷玉，介然獨立，默而無言。主人怪而問之曰：「仆觀今之士君子，所求速進，體必盡飾。而足下望門若有疑，造庭若有懼。隱文采，匿芬芳，掩光輝，潛穎利，此何謂也，豈有以哉？」客曰：「夫順時而動，嘉會不可以智求；藏器於身，知已不可以力致。有道足輔天地，而不用於人；行足應神明，而不信於俗。仆所以候寬和之色，伺清宴之閒，願因左右，思待擯介哉。或沒齒不遇，豈直斯須之頃與？」主人曰：「仆方運思量深，遊精絕遠。巨蚌潛於溟海，部而探其珠；靈龜巢於嘉林，灼而訪其兆。而況同聲相應，同氣相求者乎！蟋蟀候秋而吟，蜉蝣乘陰而出，豈借援於左右，求容於擯介哉？而足下牽流議於俗，忽常道之要，豈安彼詭隨，昧而不察茲理，將有所感激，憤而為此言者乎？」客曰：「主人可謂知其一未知其二。夫察言觀行，下之所以上達，言有邪正，百慮糾紛；行有是非，萬變舛錯。憂虞不可以一逕驗，悔恡不可以一理徵。士固有上不援，下無黨，禮義以為幹櫓，忠信以為甲胄。見利不虧其分，見害不更其守，仗必然之畫，恥幹節而進。複有從俗浮沈，與物厚薄，潔其衣服，矜其車徒，俯仰權貴之門，逶迤富利之室，人玩其飾，孰察其心？然則矩步規行，不如由徑之速達；一辭三讓，不如苟合之易親。據邀乘邪，是有先鳴之勢；難進易退，但積後時之悲。此主人所宜察者一也。士固有履敦懿，佩禮文，漸漬德教之泉，棲息道素之域。然而委身草莽，沈跡蓬茨，位末名卑，譽不聞於左右；含光蓄銳，價不動於當時。雖折節求容，毀譽取合，行衰於寡黨，才蔽於世人。複有養交釣名之徒，勳餘戚裔之位，曆元闕，排朱門。燕翼鳳翔，乞言鄒枚之口；虎皮羊質，假論崔馬之譚。而悠悠者莫不望景星奔，藉響風靡。夫向聲背實，人之常情，索隱探微，代所希及。田父獲玉，驚輝廡之暉；靈蛇獻珠，貽按劍之怒。然則遵古人懿業，類芻狗之已陳；道先王法言，比屠龍而莫用。此主人所宜察者二也。士固有聚精會神，盡智畢議謀於未兆，慮於未形。探元妙之源，養浩然之氣，冥立群情之表，獨與大道為鄰。複有騁變效奇，❥談詭論。文彫琢之辨，縱煒煜之詞，不思作則垂訓，期於動聽駭目。夫繁聲奪雅，令色惑真。綆短不可以汲深，楮小不可以懷大；曲彌高而和寡，技逾下而賞多。此主人之所宜察者三也。士有作矜莊之色，厲耿介之辭，披苦懷，揚憤思，悉精銳，貢中誠。矯枉推直，深言切詳，宏其體防，翦其淫侈。複有事無可否，順之如流；言無是非，應之如響。博訪遠引，不綜成敗之幾；虛美飾非，但以苟容為度。夫吉人之辭寡，躁人之辭多。頌德紀功，易以藻飾；閑邪介疾，或犯忌諱。逆耳之談，容之者少；利口之說，悅之者多。然則辯佞進而登庸，忠謇退而藜戾；此主人之所宜察者四也。士固有懷經濟之略，蘊弼諧之才，而擬非其倫，履失其位。皆屑屑聚論者，騰喧咋之辭；連袂並驅者，效趨走之技。龍驥捕鼠，非所騁其逸足；牛鼎烹雞，豈複殊於常器。然則含章秀發，秘思混而不分；默識元通，幽旨隱而莫啟。此主人之所宜察者五也。士固有當理之言，由方以進，而關梁非所，鑿枘異宜。或以小人所長，秉於君子所短；或以已所未達，不信人所能然。則道源蔽而不通，心境曠而不接，辨雖博萬物，不能釋其疑辭；智雖絡天地，不能效其長策。故語曰：誰能為之，孰令聽之？此主人之所宜察者六也。且夫春樹桃李，秋收其實；春樹棘茨，夏蒙其刺。生實未成，同為後土所生，俱沐陽和之施。不殖不藝，終歲闕甘旨之豐；不芟不耘，毫末成尋拱之患。亮明才智之士，匡時尊主之臣，可不熟計其吉凶，深究其得失乎！而或安於近禁，玩於浮名，忘至理而悅侈言，貴辨偽而惡切直，外恃位以陵物，內自負而輕士。譬猶廢東作而待歲，馳北轅而適越。是以宏獎之意未嚐異，取舍之要未嚐同，徒有好賢之名，終無用賢之實，亦良可悲矣！安在其進乎？」主人曰：「若然者，行不必達，言不必揚，賢人沉抑以為常，良士無登進之理，將何以革此弊而求其通乎？」賓曰：「何為其然也。夫揚振風以扇物，清濁必效其響；懸明鏡以鑒形，美惡無隱其象。苟能坦其量，清其心，先公而後私，舍名而責實，得意而忘象，遠佞而納忠，則君子可知，不仁者遠。於是循夷途以招絕跡，統修林以刈翹楚，則何才不舉，何藝不揚？是知行藏有宜，取舍有分。為仁由已，芝蘭雖幽而自芳；子苟好之，珠玉無脛而自至。審此要也，夫何問焉？」主人矍然，謝賓而退，齋居三日。罷鍾鼓，遠宴私。執謙下之心，去驕伐之色。夢想正士，饑渴直言。然後備禮延賓，升堂而訪焉。言行計從，於是家安而國治矣。
論曰：王氏之先，蓋出於有周，自後稷公劉，迨乎太王王季，以至文武成康，累聖重光，以成王業。故能卜世三十，卜年七百，天所命也。下及靈王，厥德雖衰，而天命未改。有太子晉者，登仙於伊洛之閑，其後代子孫，遂稱為王氏。考其綿係，不亦遠乎。既而姬氏運窮，戰國蜂起，有錯為魏將，翦為秦將。鹹以武功，翊扶霸業，宏謀遠略，二國賴焉。自秦至漢，有吉有駿，為漢代名賢。自漢至晉，有覽有祥，為晉室公輔。進徐州刺史呂虔，檄祥為別駕，虔有佩刀，工者相之，以為三公之器。虔謂祥曰：「苟非其人，刀或為害。卿有公輔之量，故以相與。」祥固辭不獲，而後受之。祥在魏為司空太尉，封睢陵侯，晉武帝踐阼，拜太保，爵為公，年八十餘，賜幾枚不朝，為國元老。祥監薨，以佩刀授其弟覽曰：「汝後必興，足稱此刀。」覽拜光祿大夫，封即邱子，門施行馬。覽生撫軍長史裁，裁生丞相始興文獻公導，匡輔中興，遷都建業，元帝倚以宰衡之任，而王氏盛於江左矣。其正緒也，則悅、洽、珣、瑉，以宏雅清亮重於時。其旁枝也，則渾、戎、衍、經，以曠達易坦高於物。若乃器宇崇邈，風鑒昭朗，則宋侍中左光祿大夫開府儀同三司特進豫寧文侯其人也。忠肅恭懿，宣慈惠和，則宋侍中金紫光祿大夫開府豫寧忠敏侯其人也。開物成務，緯地經天，則齊中書監尚書令太尉南昌文獻公其人也。廉正澄潔，恬虛簡潤，則梁侍中金紫光祿大夫中書令南昌安侯其人也。美幹英姿，通機敏藝，則梁侍中金紫光祿大夫五兵尚書南昌章侯其人也。博學高才，鴻筆麗藻，則周內史太子太保驃騎將軍開府儀同三司司空司徒石泉康公其人也。有典有則，如珪如璋，則隋安都郡太守石泉侯其人也。道韻清穆，德徽光劭，則太子舍人荊王府司馬皇朝贈魏州刺史其人也。其餘枝分葉散，嶽峙川流，孝範忠規，仁聲義烈。女嬪帝子，男尚王姬，公侯保輔之尊，令仆卿尹之貴。紐龜鳴玉，紫藎朱軒，赫奕蟬聯，繽紛菴藹。市朝亟改而無替，舟壑驟遷而不易。衣冠禮樂，百代傳之而比肩；人物風流，四海望之而延頸。豈不美哉！雖複魯三桓之子孫，鄭七穆之宗族，晉之樂範，齊之國高，張氏之七葉貂蟬，楊家之四世台袞。石奮石慶，恭慎重規；胡質胡威，清廉疊軌。父子儒學，桓榮與桓鬱相承；兄弟文章，陸機與陸雲齊舉。未足以延茲家範，麗我門輝。所謂積善之家，必有餘慶，盛德必有百世之祀者也。善乎郭景純之言，淮水絕，王氏滅，此非其效與？石泉公承積德之基，挺舉和之氣，髫齔之歲，便能竭力以事親。其性純篤，率由而至，精神朗悟特異常童，好學讀書，略無懈倦，常研味經史，雖寢食有所不迫。才及成童。已為博達，朋侶推薦，束發而就列焉。曆仕州郡，鹹以材能底績，既以賢良文學舉，又以夙行公方進。遂乃升台府，拜卿仆，三典名嶽，一佐神州。始學之，今得而行之。以明察禦奸豪，以慈和撫孤弱，以謹靖成公務，以清白杜私求。珠玉非所寶，脂膏不能潤，故能所廣者紀，不令而行，千里應其言，百姓歸其德。所謂愷悌君子，人之父母者也。及其翔鳳池，執螭劍，出納王命，弼諧帝猷。理在將順，怡然而奉旨；事當進色，侃然而犯鱗。常欲興禮制樂，簡刑寬政，獎儒術，抑吏道，正風俗，厚人倫。乃蘧瑗之忠誠，史魚之端操，孟公綽之不欲，季文子之無私，羊興祖之衣惟葛袍，公孫宏之食惟粟飯，陳寵之奏槁鹹削，孔光之溫樹不言，我之行事立名，殆出於數公之右矣。由是特為上所親倚，常以忠賢許之。其好古博雅，述作無倦，遊心於千載之表，騁思於九流之域。雖堆案盈幾，積訟充庭，汗簡懷鉛，晷刻無舍。所蒞之職，由中及外，或考其事，或相厥土。博采前誌，旁求故實，輒加撰錄，無或闕遺。至以祖德家聲，前言往行，追述編紀，動成部帙。有忠孝之道焉，有禮義之規焉，有經邦之則焉，有正家之訓焉。固可以貽厥孫謀，播乎長世者也。《易》曰： 「君子體仁足以長人，嘉會足以合禮，利物足以和義，貞固足以幹事。」又曰：「君子進德修業，忠信所以進德也；修辭立其誠，所以居業也。」又曰：「君子學以聚之，問以辨之，寬以居之，仁以行之。」《詩》曰：「瑟兮僩兮，赫兮喧兮，有斐君子，終不可喧兮。」道盛德至，善人所不能忘也。又曰：「樂隻君子，邦家之基。」又曰：「嘉樂君子，顯顯令德。宜民宜人，受祿於天。」若石泉公者，可謂備君子之德矣。其為聖朝輔佐，受天之祿也。宜哉！讚曰：
仙緒山賓，靈液流津。積德累仁，生賢清神。孝以事親，忠以為臣。履道正身，秉國之鈞。君子哉若人，尚德哉若人。
世稱裴將軍射虎，而不及見。駕部郎中兼侍禦史滎陽鄭公，博物好古，旌能尚藝，於裴氏子得其先人射虎圖，傳以示子。壯哉！古今之未有倫也。夫弧矢之用，所以服猛除暴，而威戎狄。故士生則以蓬矢射四方，君立則以五侯選諸侯。五侯之正，皆飾以熊虎猛獸之皮，象而射之也，昭除暴不若也。《周·官》曰：「張五侯則遠國屬。」射而中之，威不庭也，昭昭乎除暴威遠之義。蓋射之大端，若殺不加有罪，威不及不庭，雖有百中之功，而無一發之矢。彀弓鳥下，舍矢猿號，工則工矣，是射之末節。開元中，山戎寇邊，元宗命將軍守北平州，且充龍苑軍使，以捍薊之北門。公嚐率偏軍，橫絕漠，策匹馬，陷重圍。搖轆轤而百萬洞開，驅橐蛇而沙場一掃，聲振北狄，氣懾東胡，棱威大矣。而北平連山廣野，地實多虎，擇肉於人，如有飛翼，薦食邊鄙，甚於戎夷。群老憂而請焉，公於是屏車徒，去矛鍛，曰：「賈予餘勇，挺身以餌之。」耽耽甝虓，烈烈騰逝。當其威怒也，百獸以伏，萬夫莫亢。而公馳單騎，彀白羽，挑之使來，翼之而回。從容返視，咫尺旋玩。心即其度，手張其機。左射右拂，縈三疊四。中皆沒羽，倒必應弦。毛紛血灑，腋洞心穿。或叱之而餌伏，或棰之而卻走。將威有所勝，氣有所全，精專於中，誌正於內。故能以一人之力，戰群虎之命。使鋸牙鉤爪，戢而莫措；雷聲電視，消而不揚。猛摧於柔，眾怯於獨。其為易也，若獵狐兔，聯鹙鶬。雖有矯牙冠群，亦垂頭榻尾，應鏑而斃。如此者幾三十有一矣。其餘竄匿，不敢複出。大漠之南，千里罷扃。鳥獸鹹若，山川以寧。胡人服藝畏威，不敢南牧，願充麾下者五百餘人，茲所謂剛猛除暴，而戎夷格。昔漢飛將軍亦為北平守，擊胡有困辱之事，射虎有騰傷之患，其與將軍神勇，非為侔矣。鄭公既寫其圖，俾子讚之。詞曰：
憬彼山戎，噬我封略。有群者虎，載肆騰搏。邊氓懍懍，若崩厥角。將軍出塞，屏黜車騎。進馬前當，挺身以餌。威有所服，精有所聚。氣全以雄，力果而取。震驚矍矍，虎反如鼠。威武桓桓，人反如虎。勁弓雷霹，長矢電激。中口穿胸，貫心洞腋。視如空皮，劃若破的。應發連斃，紛紜枕籍。據鞍遙叱，揮棰逆擊。閉目沈冥，喪精擗易。三軍駭呼，萬靈動魄。海波為勝，塞草皆赤。卞莊俟鬥，方聞兩獲。漢將如飛，幾為所扼。將軍神勇，冠世超昔。號猿未工，飲羽非敵。弧矢之設，以威四方。群虎既夷，狄人來降。收闥罷扃，山川以寧。至今北荒，猶畏其靈。
太宗文皇帝既一海內，明君臣之義。貞觀十九年，東征島夷，師次墟，乃下詔追贈殷少師比幹為師，諡曰忠烈公。遺大臣持節吊贈，申命郡懸，封墓葺祠，置守塚五家，以少牢時享。著於令甲，刻於金石。故比幹之忠益彰，臣子得以述其誌也。昔商王受毒痡於四海，德悖於三焉，肆厥淫虐，下罔敢諫。於是微子去之，箕子囚之，而公獨死之。非捐生之難，處死之難；非處死之難，得死之難。故不可死而死之，是輕其生，非孝也；得其死而不死，是重其死，非忠也。王之叔父，親莫至焉；國之元臣，位莫崇焉。崇高不可以觀其危，親昵不可以忘其祖，則我成湯之業，將墜於泉，商王之命，將絕於天。整扶其顛，遂諫而死，剖心非痛，殷亡是痛：公之忠烈也。其若是乎，故能獨立危邦，橫抗興運，周武以三分之業，有諸侯之師，資十亂之謀，總一心之眾。當公之存也，則戢彼西土；及公之喪也，乃觀於孟津。公存而殷存，公喪而殷喪，興亡所係，豈不重歟？且聖人立教，懲惡勸善而已矣；人倫大統，父子君臣而已矣。太師存則正其統，歿則垂其教。奮乎千古之上，行乎百王之末。俾夫淫者懼，佞者慚，睿者思，忠者勸。其為式也，不亦大哉！而夫子稱「殷有三仁」，豈無微旨，嚐敢頌之曰？存其身，存其宗，固仁也；存其名，存其祀，亦仁也；亡其身，存其國，亦仁也。若進死者，退生者，狂狷之士，將奔走焉。裒生者，貶死者，宴安之人，將寘力焉。故同歸諸仁，各順其誌，殊途而一揆，異行而齊致，俾後之人，優遊而自得焉。蓋《春秋》微婉之義了。必將建皇極，敘彝倫，宏在三之規，垂不二之訓，以昭於世。則夫人臣者，既移孝於親，而致之於君，焉有聞親失而不爭，睹親危而不救？從容安地，而稱得禮，甚不然矣！夫孝於其親者，人之親皆願其為子；忠於其君者，人之君皆欲其為臣。故曆代帝王，莫不旌顯，周武下車而封其墓，魏氏南遷而創其祠。我太宗有天下，禋百神而盛其禮，追贈太師，諡曰忠烈，申命郡縣，封墓葺祠，致守塚五家，以少牢時享，著於令甲，刻於金石。嗚呼！哀傷列辟，主食舊封，德為神明，秩視群望，身滅而名益大，世絕而祀愈長。然後知忠烈之道，其感激天人深矣。天寶十祀，餘尉於衛，拜乎祠堂，魄感精動，而廟在鄰邑，官非式閭刊石銘表，以誌丕烈。詞曰：
縻軀非仁，蹈難非智。死於其然後為義。忠無二體，烈有餘氣。正直聰明，至今猶視。谘爾來代，為臣不易。
