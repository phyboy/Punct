誌和字子同，婺州金華人。始名龜齡，擢明經，以策幹肅宗，特見賞重。待詔翰林，授金吾衛錄事參軍，賜今名。後以親老不仕，居江湖，自稱煙波釣叟，
造化之初，九天相競。風之飄<風冒>然曰：「<虎風>>乎之飍飍乎而，颼颼乎之[QM50]]乎而。扇鴻蒙而麼 [QN52]夭嘐，鼓<穀皋><穀牢>而悲吒<風><風高>。蹶石拔木，蹙浪奔濤，其孰能大乎吾之大乎而？」雲之氣騰然曰：「翕乎忽乎之滅沒乎者，漨浡煙煴之蓊鬱乎者，蒙乎昧乎之昏，晦乎者，靉靆黭黮之霮Ъ乎者。翳海，吞山，遏日漫天，其孰能大乎吾之大平者？」雷之聲填然曰：「謀轟轟乎轢轢，忽犖犖乎虩虩。磤輪奔乎轂乎些，炊電烻列缺砉霆驚劈曆乎些。若獨不聞乎洪濤震鼓，猛獸唬怒，彼碌碌者莫吾之與巨，其孰能大乎吾之大乎些？」海之濤奔然曰：「浩乎汗乎之澶漫乎且，澎乎，湃乎之滂沛乎且，何鯤鵬頒鰓臭翼之聲邪乎且。翻鼇蕩鯨，崩壺倒瀛，其孰能大乎吾之大乎且？」火之熛烈然曰：「烘乎炵乎之煥爛乎焉，翕乎煜乎之煽炫乎焉。<甚冗>矣灼爍，烜爀燏，涸澤燋山，熾日薰天，其孰能大乎吾之大乎焉？日之燿照然曰：「煌煌乎陽陽乎歟，晶晶乎熒熒乎歟。杲杲曈曈，炎炎赫赫，光天照地，流金礫石，其孰能大乎吾之大乎歟？」地之震殷然曰：「坤乎侖乎之坱圯磅礴之乎之。崔乎嵬乎之坳確碌刂之乎之。浸海流河而有常，奔山走陵而無疆，其孰能大乎吾之大乎之？」天之鳴{穴弘}然曰：「乾乎圓乎之愨乎隻，穹乎崇乎之廓乎隻。昊恢恢之顛顛，旻蒼蒼之元元。包水旋風，藎地環空，其孰能大乎吾之大乎隻？」空之寥<宮殳>然曰：「豁乎泬乎之曠宕乎哉，虛乎無乎之漭浪平哉。蒙洞茫唐，青冥蒼茫，廓兮而{宀康}{宀良}，包天裹地，誕陰育陽，其孰能大乎吾之大乎哉？」
既而九天各自競能，風之飄曰：「孰有大乎吾曹之大矣？」空應之曰：「吾聞太上之言，道名之大，可詣而問焉。」於是雲停其氣，風息其飄，日罷其耀，海弭其濤，地複其震，火滅其熛，天靜其鳴，空喪其寥。於是乎俾雷之迸，入道之境，聲者讓響，形者讓影。不有不無，不動不靜，九大觀之，各慚而還。遂相讓為無為之邑，相與成無為之域，以終乎塵劫之極而已焉欹。道之形也虛，道之影也無，道之聲也初，道之響也如。昔之為狀乎：廓然其虛者空也，莫然其無者滅也，永然其初者遠也，靜然其如者定也。字之曰遺遐明默、愨博元圓者，何也？遺以盡其失，遐以邈其遙，明以照其光，默以湛其寂，愨以堅其固，博以大其廣，元以神其妙，圓以規其周。故曰德者得也，得乎不得，不得乎得，斯之謂乎。得其德者何也？文宣得之而無我，老氏得之而未孩。南華得之，獨與天地精神往來，而不敖睨於萬物。噫！衝虛得之，泠然禦風，顏回得之，同於大通。然則大寥得之無終始？已矣夫！延吾思之不能竟也，將何以窮有物之既乎？
燿夜者燭腹也，橐體者篋軀也，戴芥者負垢也，苗蜩者根蟬也，晴星者眩華也。燭腹之蟲循乎牆，篋軀之蟲出乎隙，負垢之蟲遊乎業，根蟬之蟲植乎土。篋軀哂乎燭腹曰：「子之自謂養生之固者也，燭乎腹，燭乎夜，見乎險阻，審乎取舍。然而世人相有炫明之患，怪乎物，亡乎身，未若吾之晦跡之逍遙也。」負垢哂乎篋軀曰：「子之自謂養生之固者也，橐乎體，篋乎軀，進則外乎首而行，恐則內乎元而靜。然而出入有首鼠之患，怪乎物，亡乎身，未若吾之藎形之逍遙也，根蟬哂於負垢曰：」子之自謂養生之固者也，蓁然芥，孽然垢，徐然步，物之不疑子之動也。糞然形，物之不疑於之生也。然而慮風火有驚恐之患，未若吾之瘞體之逍遙也。之數蟲者，各以能之相哂也。於是眩華聞之，哂乎根蟬曰：「子之自謂養生之固者也，藏乎口，匿乎目，虛乎心，實乎腹。根乎足，潤水土於外而不行；苗乎脊，受風日於外而屢長，無羈<麗妥><昔隹>之嫌者矣。然而累乎質，礙乎有，苟遇掘鑿之患，怪乎物，亡乎身，未若吾之瞥然之逍遙也。」根蟬曰：「吾稟乎造化之奇，妙乎古今之名，藏口匿目，虛心實腹。之數蟲者，其於衛生，莫吾如也。向吾聞子之聲，昧子之形，獎子之有，自何而生？眩華曰：「吾生乎目之眩，長乎視之亂。其徐也，聯若星之貫；其疾也，紛若華之散。取之而不得，舍之而不克，謂無而有，謂有而無。其來也，修見乎造化；其去也，寂歸乎太虛。能遊乎不物之域者，方睹乎吾之逍遙墟域，同乎於圓也方也，於方也圓也。故曰至圓無圓而能方，至方無方而能圓。孰能圓乎方者曰太圓，孰能方乎圓者曰太方。故太方有言曰，‘昔吾方子之圓，而子弗知吾之方。’太圓曰，‘曩吾圓爾之方，而爾不知吾之圓。’若然者何也？其有以哉。是故規乎虛者，虛之不知其圓也；矩乎空者，空之不知其方也。然則遊心乎太寂之鄉，令規矩無措其巧者，其惟太圓之與太方乎？」
荷水為珠，其圓也非規，而不可方者，離乎著也。燼火為輪，其常也非環，而不可斷者，疾乎連也。背日噴乎水，成虹霓之狀，而不可直者，齊乎影也。汲江釀乎酒，應波濤之湧，而不可停者，均乎氣也。片雨滴海合滄溟，而不可殊者，得其一也。寂心歸空同太虛，而不可分者，會其天也。日月有合璧之元，死生有循環之端，定合璧之元者，知薄蝕之交有時；達循環之端者，知死生之會有期。是故月之掩日而光昏，月度而日耀；日之對月而明奪，違封而月朗。是故死之換生而魂化，死過而生來；生之忘死而識空，生忘而死見。然則月之明，由日之照者也；死之見，由生之知者也。非照而月之不明矣，非知而死之不見矣。且薄蝕之交，不能傷日月之體；死生之會，不能變至人之神。體不傷，故日月無薄蝕之憂；神不變，故至人無死生之恐者矣。有之非未無也，無之非未有也，且未無之有而不有，未有之無而不無，斯有無之至也。故今有之忽無，非昔無之未有；今無之忽有，非昔有之未無者，異乎時也。若夫無彼無有，連既往之無有而不殊；無此有無，合將來之有無而不異者，同乎時也。異乎時者，待以為必然，會有不然之者也。同乎時者，代以為不然，會有必然之者也。影之問乎光曰：「吾昧乎體之陰，君昭乎質之陽。君之初，吾之餘；君之中，吾之窮；君之沒，吾之滅；君之清，吾之明。何君之好無恒，俾吾之令無常與？」光之答乎影曰：「子在空而無，在實而有，在翼而飛，在足而走，在鉤而曲，在弦而直。子之近乎燭，出子體之外；子之遠乎鏡，入吾質之內。子之自無恒，豈吾之獨常歟？雖然，子之同，抑吾之可通，吾怪吾之尤者，雖吾亦不知之。何哉？吾遇陽燧之抱，倒乎子之麵；吾羅睺遭之蝕，曲乎子之背。吾將問諸造化，窮理盡性，而不知者，命也夫？」影笑之曰：「君第收光，吾將滅影。有之與無，由君之與，吾何背何正，妄推造化之命哉。」
默之來也，默曰一，寂能一之。默曰二，寂能二之。默之一也無，寂之一也有。默之二也，無有，寂之二也有無。一之一也，不離乎二；二之二也，不離乎一。然則知寂之不一，明默之不二者，斯為之顛倒一矣。夫真一者，無一無二，無寂無默無是四者，又無其無，斯謂之真無矣。夫能遊乎真無之域者，然後謁乎真一之容者焉。夫遊乎真無之域，謁乎真一之容者，乃見乎諸無矣。寂於是謂默曰：「若夫諸無者，人莫能名焉，吾強為之名者，曰太無之寰。夫太無之寰者，人無能諡焉，吾強為之諡者，子能聽之乎？」曰：「能」。寂於是乎端容節氣，湛然不語，久之而兩忘。默之悟曰：「向也吾聞其名矣，又見其無也；今也吾聞其諡矣，未見其無也。斯之謂之太無之諡耶？」寂之覺曰：「適吾與子為微談，而子果聞諸，子可謂明微矣。」自默之還也，而寂為之絕談。
智者濟時以設功，強名之曰桔槔。何樸斬之太簡，俾役力兮不勞。作固兮為我之身，臨深兮是我之理。若虞機張，如鳥斯企。山有木，因工見汲引之能；巽乎水，自我成潤物之美。不瓶而上出，何抱甕之勤止。執虛趨下，雖自屈於勞形；持滿因高，終見伸於知已。鄭圃之側，潘園之旁，溝塍綺錯，畝畝相望。帶嘉蔬兮映芳草，背古岸兮麵垂揚。欲建標以取別，能舉直而自強。若垂竿兮匪釣，象爟火兮無光。不忘機以棄俗，乃習坎而為常。隨用舍而俯仰，應淺深而短長。重泉之水兮不滯，九畹之蘭兮益芳。雖欲絕學以棄智，其若得存而失亡。歌曰：大道隱兮世人薄，無為守拙空寂寞。老輔之道可行，何恥見機而作。
臣讀唐史，見薛登上疏云：「古之取士，實異於今。先觀名行之原，考其鄉曲之譽，崇禮讓以厲已，取名節以標言，以敦樸為先最，以雕文為後科，故人從禮讓之風，士去輕浮之行，希進者必修貞確不拔之操，行難進易退這規。」臣因覽前書，睹茲舊事，望於聖代。複用此言，則有才者皆務造修，無行者不宜推擇。
遵，太祖景帝七世孫。天寶十四載由執金吾為彭原郡守，肅宗即位，拜工部侍郎，領宗正卿，封鄭伯。乾元二年進封公，加特進工部尚書。坐賄下獄，由太子少傅貶袁州刺史。寶應二年拜鴻臚，又貶永州司馬。大曆二年卒。
中外官職田者苗子，準令依租分法並入新人，水陸四十一月一日已後上者，子並入官，草準式當司官分其類遷改，人乃有一年之中數處合得者。按令云：職分陸田限三月三十日已前，水田限四月三十日，夏田限九月三十日，已後上者入前人，已前上者入後人，即是各以耕種時在職者為主。此職既闕，本是公田，耕耘收刈，已皆畢功，新人方來，何理領受？請自今後水陸田並限六月三十日，宿麥限十二月三十日，春麥限三月三十日，已前上者入新，已後上者並草並入官。若其年已得前任苗子，草粟稻麥並不重受，亦入官。
羽字鴻漸，一名疾，字季疵，復州竟陵人。不知所生，或言有僧得之水濱，畜之。既長，以《易》自筮，得蹇之漸曰：「鴻漸於陸，其羽可用為儀。」乃以陸為氏，名而字之。師教以旁行書，不肯學，亡去為優人。天寶中酺，吏署為伶師，太守李齊物異之，授以書，遂廬火門山。上元初更隱苕溪，自稱桑苧翁。詔拜太子文學，徙太常寺太祝，不應職，貞元末卒。羽嗜茶，著《茶經》三篇，鬻茶者至陶羽形為茶神祀之。
慧山，古華山也。顧歡《吳地記》云：「華山在吳城西北一百里。」釋寶唱《名僧傳》云：「沙門僧顯，宋元徽中過江，住京師彌陁寺，後入吳，憩華山精舍。」華山上有方池，池中生千葉蓮華，服之羽化。《老子枕中記》所謂「吳西神山」是也。山東峰當周秦間，大產鈆錫，至漢興，錫方殫，故創無錫縣，屬會稽。後漢有樵客，山下淂銘云：「有錫兵，天下爭；無錫寧，天下清；有錫沴，天下弊；無錫乂，天下濟。」自光武至孝順之世，錫果竭，順帝末，更為無錫縣，屬吳郡。故東山謂之錫山，此則錫山之岑嶔也。
南朝多以北方山川郡邑之名，權創其地，又以此山為歷山，以擬帝舜所耕者。其山有九隴，俗謂之九隴山，或云九龍山，或云鬬龍山。九龍者，言山隴之形，若蒼虯縹螭之合沓然。鬬龍者，相傳云隋大業末，山上有龍鬬六十日，因而名之。凡聯峰沓嶂之中，有柯山、華陂、古洞陽觀、秦始皇塢。柯山者，吳子仲雍五世孫柯相所治也。華陂者，齊孝子華寶所築也。古洞陽觀下有洞穴，潛通包山，其觀以梁天監年置，隋大業年廢。秦始皇塢，塢者，村墅之異名，昔始皇東巡會稽，望氣者以金陵、太湖之間有天子氣，故掘而厭之。梁大同中，有青蓮華育於此山，因以古華山精舍為慧山寺，寺在無錫縣西七里，宋司徒右長史湛茂之家此山下，故南平王鑠有贈答之詩，江淹、劉孝標、周文信並遊焉。寺前有曲水亭，一名憩亭，一名歇馬亭，以備士庶投息之所。其水九曲，甃以文㽃𦋯甓，奫淪潺湲，濯潄移日。寺中有方池，一名千葉蓮花池，一名纑塘，一名浣沼，歲集山姬野婦，漂紗滌縷，其[白少]皓之色，彼耶溪鏡湖不類也。池上有大同殿，以梁大同年置，因名之。□大同殿直上，至望湖閣，東北九里有上湖，一名射□湖，一名芙蓉湖。其湖□□南控長洲，東洞江陰，北淹晉陵，周回一萬五千三百頃，蒼蒼渺渺，迫於軒戶。閣西有黃公澗，昔楚考烈王之時封春申君黃歇於吳之故墟，則此也。其祠宇享以醪酒，樂以鼓舞，禪流道伴，不勝滓噪，遷於山東南林墅之中。夫江南山淺土薄，不有流水，而此山泉源滂注崖谷下，溉田十餘頃。此山又當太湖之西北隅，縈竦四十餘里，唯中峰有叢篁灌木，餘盡古石嵌崪而已。凡煙嵐所集，發於蘿薜，今石山橫亘，濃翠可掬，昔周柱史伯陽謂之神山，豈虛言哉！傷其至靈，無當世之名；惜其至異，為訛俗所棄。無當世之名，以其楝宇不完也；為訛俗所棄，必其聞見不遠也。且如吳西之虎丘，丹徒之鶴林，錢塘之天竺，以其臺殿樓榭，崇崇嶪嶪，車輿荐至，是有嘉名。不然，何以與此山為儔列耶？若以鶴林望江，天竺觀海，虎丘平眺，郡郭以為雄，則曷若茲山絕頂，下瞰五湖，彼大雷、小雷、洞庭諸山，以掌睨可矣。向若引脩廊，開邃宇，飛簷眺檻，凌煙架日，則江淮之地，著名之寺，斯為最也。此山亦猶人之秉至行，負淳德，無冠裳鐘鼎，昌昌燁燁，為邇俗所不有，宜矣。夫德行者源也，冠裳鐘鼎者流也，苟無其源，流將安發？予敦其源，亦伺其流，希他日之營立，為後世之洪注云。
徐吏部不授右軍筆法，而體裁似右軍；顏太保授右軍筆法，而點畫不似。何也？有博識君子曰：「蓋以徐得右軍皮膚眼鼻也，所以似之；顏得右軍筋骨心肺也，所以不似。」
陸子，名羽，字鴻漸，不知何許人也。或云字羽名鴻漸，未知孰是。有仲宣、孟陽之貌陋，相如、子雲之口吃，而為人才辯，為性褊躁，多自用意，朋友規諫，豁然不惑。凡與人宴處，意有所適，一作擇。不言而去，人或疑之，謂生多瞋。及與人為信，縱氷雪千里，虎狼當道，而不諐也。
上元初，結廬於苕溪之湄，閉關讀書，不雜非類，名僧高士，談讌永日。常扁舟徃來山寺，隨身唯紗巾、藤鞵、短褐、犢鼻。徃徃獨行野中，誦佛經，吟古詩，杖擊林木，手弄流水，夷猶徘徊，自曙達暮，至日黑興盡，號泣而歸。故楚人相謂，陸子蓋今之接輿也。
始三歲一作載。惸露，育於竟陵大師積公之禪院。自九嵗學屬文，積公示以佛書出世之業。子答曰：「終鮮兄弟，無復後嗣，染衣削髮，號為釋氏，使儒者聞之，得稱為孝乎？羽將授孔聖之文。」公曰：「善哉！子為孝，殊不知西方染削之道，其名大矣。」公執釋典不屈，子執儒典不屈。公因矯憐無愛，歷試賤務，掃寺地，潔僧廁，踐泥圬牆，負瓦施屋，牧牛一百二十蹄。
竟陵西湖無紙，學書以竹畫牛背為字。他日於學者得張衡《南都賦》，不識其字，但於牧所倣青衿小兒，危坐展卷，口動而已。公知之，恐漸漬外典，去道日曠，又束於寺中，令芟剪卉莽，以門人之伯主焉。或時心記文字，懵然若有所遺，灰心木立，過日不作，主者以為慵堕，鞭之。因歎云︰「恐歲月往矣，不知其書。」嗚呼不自勝。主者以為蓄怒，又鞭其背，折其楚乃釋。因倦所役，捨主者而去。卷衣詣伶黨，著《謔談》三篇，以身為伶正，弄木人、假吏、藏珠之戲。公追之曰：「念爾道喪，惜哉！吾本師有言︰我弟子十二時中，許一時外學，令降伏外道也。以吾門人眾多，今從爾所欲，可捐樂工書。」
天寶中，郢人酺於滄浪，邑吏召子為伶正之師。時河南尹李公齊物黜守，見異，提手撫背，親授詩集，於是漢沔之俗亦異焉。後負書於火門山鄒夫子別墅，屬禮部郎中崔公國輔出守竟陵，因與之遊處，凡三年。贈白驢烏幇一作犁，下同。牛一頭，文槐書函一枚。「白驢幇牛，襄陽太守李憕一云澄，一云棖。見遺；文槐函，故盧黃門侍郎所與。此物皆己之所惜也。宜野人乘蓄，故特以相贈。」
洎至德初，秦人過江，子亦過江，與吳興釋皎然為緇素忘年之交。少好屬文，多所諷諭。見人為善，若己有之；見人不善，若己羞之。忠言逆耳，無所迴避，繇是俗人多忌之。
自祿山亂中原，為《四悲詩》，劉展窺江淮，作《天之未明賦》，皆見感激，當時行哭涕泗。著《君臣契》三卷，《源解》三十卷，《江表四姓譜》八卷，《南北人物志》十卷，《吳興歷官記》三卷，《湖州刺史記》一卷，《茶經》三卷，《占夣》上、中、下三卷，並貯於褐布囊。
上元辛丑歲子陽秋二十有九日。
懷素踈放，不拘於細行，萬緣皆繆，心自得之。於是飲酒以養性，草書以暢志，時酒酣興發，遇寺壁里墻，衣裳器皿，靡不書之。貧無紙可書，甞於故里種芭蕉萬餘株，以供揮灑。書不足，乃漆一盤書之，又漆一方板，書至再三，盤板皆穿。懷素伯祖，惠融禪師者也，先時學歐陽詢書，世莫能辯，至是鄉中呼為大錢師小錢。吏部韋尚書陟見而賞之，曰：「此沙門扎翰，當振宇宙大名。」懷素心悟曰：「夫學無師授，如不由戶而出。」乃師金吾兵曹錢唐鄔彤，授其筆法。鄔亦劉氏之出，與懷素為羣從中表兄弟，至中夕而謂懷素曰：「草書古勢多矣，惟太宗以獻之書如凌冬枯樹，寒寂勁硬，不置枝葉。張旭長史又甞私謂彤曰：『孤蓬自振，驚沙從飛。』余師而為書，故得奇恠，凢草聖盡於此。」懷素不復應對，但連呼呌數十聲曰：「得之矣！」經歳餘，辭之去。彤曰：「萬里之別，無以為贈，吾有一寶，割而相與。」先時人傳彤有右軍《惡溪》、小王《騷勞》三帖，擬此書課，以一本相付。及臨路，草書竪牽似古釵脚，勉旃。至晚歳，顏太師真卿以懷素為同學鄔兵曹弟子，問之曰：「夫草書於師授之外，須自得之。張長史覩孤蓬驚沙之外，見公孫大娘劒器舞，始得低昂廻翔之狀，未知鄔兵曹有之乎？」懷素對曰：「似古釵脚，為草書竪牽之極。」顏公於是懷佯而笑，經數月不言其書。懷素又辭之去，顏公曰：「師竪牽學古釵脚，何如屋漏痕懷素抱顏公脚唱賊？」乆之，顏公徐問之曰：「師亦有自得之乎？」對曰：「貧道觀夏雲多奇峯，輒甞師之。夏雲因風變化，乃無常勢，又無壁折之路，一一自然。」顏公曰：「噫！草聖之淵妙，代不絕人，可謂聞所未聞之旨也。」
陸羽曰：「徐吏部不授右軍筆法，而體裁似右軍；顏太保授右軍筆法，而點畫不似。何也？」有博識君子曰：「蓋以徐得右軍皮膚眼鼻也，所以似之；顏得右軍筋骨心肺也，所以不似也。」
鴻漸傳論：懷素字藏真。詳夫藏真之字，禮部張公謂之字夫人。名字必合詳兆，豈偶然而已！屏幛者，堂室之華飾也，非殊功大勲，不可享之。古人云：「一女不織，必有寒色。」而貧賤者思尺寸為其裘衣，猶不能致，況屏帳之間長與？懷素一日九場醉，僧耳；而以管毛、硯汁恣情揮撥，書吳縑、宋縞不知其數，得非名懷其素者耶？凡人真書，則藏其草；草，則藏其真；得非字藏其真耶？」《書苑菁華》卷十八《書傳》。
夫釋縛脫艱，全真導氣，拯黎元於仁壽，濟羸劣以獲安者，非三聖道，則不能致之矣。孔安國序《尚書》曰：「伏羲、神農、黃帝之書，謂之三墳，言大道也。」班固《漢書·藝文誌》曰：「《黃帝內經》十八卷。」《素問》即其經之九卷也，兼《靈樞》九卷，乃共數焉。雖複年移代革，而授學猶存，懼非其人，而時有所隱。故第七一卷，師氏藏之，今之奉行，惟八卷耳。然而其文簡，其意博，共理奧，其趣深。天地之象分，陰陽之候列，變化之由表，死生之兆彰。不謀而遐邇自同，勿約而幽明斯契。稽其言有徵，驗之事不忒，誠可謂至道之宗，養生之始矣。假若天機迅發，妙識元通，蕆謀雖屬乎生知，標格亦資乎詁訓，未嚐有行不由徑，出不由戶者也。然刻意研精，探微索隱，或識契真要，則目牛無全，故動則有成，猶鬼神幽讚，而命世奇傑，時時閑出焉。則周有秦公，漢有淳于公，魏有張公華公，皆得斯妙道者也。鹹日新其用，大濟烝人，華葉遞榮，聲實相副，蓋教之著矣，亦天之假也。冰弱齡慕道，夙好養生，幸遇真經，式為龜鏡。而世本紕繆，篇目重疊，前後不倫，文義懸隔，施行不易，披會亦難，歲月既淹，襲以成弊。或一篇重出，而別立二名，或兩論並吞，而都為一目：或問答未已，別樹篇題；或脫簡不書，而雲世闕。重合經而冠針服，並方宜而為欬篇，隔虛實而為逆從，合經絡而為論要，節皮部為經絡，退至道以先針，諸如此流，不可勝數。且將升岱嶽。非逕奚為？欲詣扶桑，無舟莫適。乃精勤博訪，而並有其人，曆十二年，方臻理要，詢謀得失，深遂夙心。時於先生郭子齋堂受得先師張公秘本，文字昭晰義理環周，一以參詳，群疑冰釋。恐散於末學，絕彼師資，因而撰注，用傳不朽。兼舊藏之卷，合八十一篇二十四卷，勒成一部，冀乎究尾明首，尋注會經，開發童蒙，宣揚至理而已。其中簡脫文斷，義不相接者，搜法語經論所有，遷移以補其處。篇目墜缺，指事不明者，量其意趣，加字以昭其義。篇論吞並，義不相涉，闕漏名目者，區分事類，別目以冠其首。君臣請問，禮義乖失者，考校尊卑，增益以光其意。錯簡碎文，前後重疊者，詳其指趣，削去繁雜，以存其要。辭理秘密，難粗論述者，別撰元珠，以陳其道。凡所加字，皆朱書其文，使今古必分，字不雜糅，庶厥昭彰聖旨，敷暢元言，有如列宿高懸，奎張不亂，深泉淨瀅，鱗介鹹分，君臣無夭枉之期，夷夏有延齡之望。俾工徒勿誤，學者惟明，至道流行，徽音標累屬，幹載之後，方知大聖之慈惠無窮。時大唐寶應元年歲次壬寅序。
餘少精吾道，苦誌文儒，三冬不倦，於寒窗，九夏豈辭於炎暑。後值則天理位，忠良多見被害，遂乃退誌休儒，繼日優遊，棲心至道。每思大數，憂短景以無依；欲究真詮，慮流年而不久。故乃專心問道，執誌求賢，得遇元珠子，乃師事之爾。即數年間，未敢詢太元至妙之門，以漸窮淵源方言妙旨授餘曰：「百年間可授一人也，不得其誌逑這者，勿妄泄矣。」餘即遇元珠子與我啟萌，故自號啟元子也，謂啟問於元珠子也。今則直書一本，計十卷，共目曰《元珠密語》，乃元珠子密而口授之言也。今餘於百年間不逢誌求之士，亦不敢隱沒聖人之言，遂書五本，每本一十卷，頭尾篇類同義，藏於五嶽深洞中，先饗山神，後乃藏之。恐後人誌求之者，可以遇之，如得遇者，可以珍重之，寶愛之，勿妄傳之，不得其人，不可輕授之爾，此元珠子授餘之深誡也。此十卷書，可以見天之令，運之化，地產之物，將來之災害，可以預見之。《素問》中隱奧之言，可以直而申之，可以修養五內，資益群生有伐強補弱之門，有袪邪全正之法。故聖人云：「天生天殺，道之理也。」若能究其元珠之義，見天之生，可以延生；見天之殺，可以逃殺。《陰符經》曰：「觀天之道，執天之行盡矣。」此者使人能順天之五行六氣者，可盡天年一百二十歲矣，其有夭亡者，蓋自五行六氣遞相罰夭也。故祖師言，六氣之道，本天之機，其來可見，其往可追。可以著之玉板，藏之金匱；傳之非人，殃墮九祖爾。
國家以禮部為孝秀之門，考文章於甲乙，故天下響應，驅馳於才藝，不務於德行。夫德行者，可以化人成俗；才藝者，可以約法立名。致有朝登科甲，而夕陷刑辟，制法守度，使之然也，陛下焉得不改而張之？至如日誦萬言，何關理體；文成七步，未足化人。昔子張學於祿，仲尼曰：「言寡尤行寡悔，祿在其中矣。」 又曰：「行有餘力，則以學文。」今舍其本而循其末。況古之作文，必諧《風》、《雅》，今之末學，不近典謨。勞心於草木之閑，極筆於煙雲之際，以此成俗，斯大謬也。昔之采詩，以觀風俗。詠《卷耳》則忠臣喜，誦《蓼莪》而孝子悲，溫良敦厚，詩教也，豈主於淫文哉？夫人之愛名，如水之就下，上有所好，下必甚焉。陛下若以德行為先，才藝為末，必敦德勵行，以佇甲科；存舒俊才，沒而不齒；陳實長者，拔而用之。則多士雷奔，四方風動。風動於下，聖理於上，豈有不變者歟？
