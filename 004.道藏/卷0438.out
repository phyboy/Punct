木處仁君，恩於養也。金全義德，體其政也。今月四日，臣伺候，屬輕蒙隱映，光跡暫明，位指東西，不盈南北，勢淩密近，切慮相幹。陛下展禮齊宮，陰勝又蔽。星擬土措，不露其瑕。及廟宿精誠，天容若鏡。今太白避歲，審之二尺有餘。昔熒惑守心之明，三退無謬加以禋祀，五帝敬告，百神是憑。法象呈休，蒼生致福。偃兵歸馬，不遠來期。孝理行歌，起於茲景。事殊古典，應美前書。望付史館，兼示中外。
君子所貴乎德積於中，而化行於外，大可以篆鍾鼎，次可以備謳歌，所謂古人遺愛，沒而不朽者也。宣州秦故郡之地，阻以重山，緣以大江，封方數百裏，而銅陵鐵冶，繁阜乎其中。故其俗佻而侈，其人勁而悍，屬揭鈠者，習以為恒，易於寇攘，昔號難治。
武德中，天下既定，唯茲後附。自是朝廷艱厥官，非勳賢崇茂者，文明中正者，清貞孤拔者，法令峻整者，無以刻符為邑焉。先天之前，人物紛綸矣。自開元距今，惠化浹物，清修邁倫，故事傳於府中，淑問存諸故老，得之數公焉。有若裴耀卿者，蘊公輔之器，受分憂之任，以為立政在於樹本，樹本在於設教，設教在於率身。乃潔其源，舉其端，削煩苛，布寬惠。簡易得而庶務修，愷悌行而群心化，赭衣堊麵者知禁，鄉校黨序者胥勸，自是宣人始服教矣。開元癸酉歲，國家以天下久平，四海繁富，慮吏之不率，人之不康，乃詔分十道，署廉察以督之。此州統江南之西，包潭、衡十有六州，而班公景倩始受命焉。公清廉以飾躬，苦節以從政，以為法者國之柄，天下之評。寬則阿，阿則公室之權削矣；急則刻，刻則下民之怨生矣。江右荒服，政紊俗訛，濟之以猛，弛張在我。乃布甲令，舉直繩，恤人之疾苦，除吏之貪暴。逾年，坐賄削免者百有餘輩，澄清之政，於是乎得矣。有若竹公承構，特高孤貞，行懿直方。秉法以馭下，去邪以為治，鰥惸於是乎康，豪奸於是乎息矣。代班之政，不易其舊，閱歲而屬城放黜者幾乎前焉。初上以遐方罔迪邦禁，思文法之臣，而二公繼蒞於茲，政斯清，人斯寧。俾吾楚之俗不愆於度者，二公是賴。豈比夫延年有掃墓之稱，郅都垂蒼鷹之號，彼皆刻深，而我不濫，可同年而語哉。有若裴公敦複者，繼班竹之餘，承法理之極。變而通之，使人不倦；推而廣之，使人知化。振綱而群目張，舉大而細故削，破觚為圓，齊變為魯，澆俗由是觀於義矣。有若涇大夫李偁者，行溫而恭，政清而簡，不矯激以幹譽，不嚴厲以臨下，反躬而令行，存誠而化達。天寶初，自太平長遷於涇。涇與太平，壤距而俗二，洊為二邑，僅盈十稔。蓋久於其道，而惠和之德，漸於人之氣血矣。故溢於去思，夥於歌謠。後卒此州長史，以桐鄉之愛，歸竁於涇，而家因寓焉。廣德初，群盜蜂軼，連陷縣邑，人士罹難者比肩，而李公之閭獨完，由群盜聚而保之。且曰： 「無忘公德也。」於戲！召公之化，勿翦其棠；柳季之仁，不薪其墓。豈若凶寇懷惠，束手侵掠，又難於古之人矣。招討使給事中袁公異而上聞，詔贈宣州刺史，旌善也。有若司功掾張邈者，清而廉，謹而信，非自公無以舉，非祿稍無以入。私謁杜於居官，饋贈絕於故吏，肅肅然有寒鬆貞玉之操焉。由是累辟使車，令奉丹墀，青冥之階，其在茲也。
昔在漢世，黃霸課最於潁川，魯恭化流於中牟，皆異時齊芳，高映簡牒。曷若一州之政，年未三紀，而循良者六人歟！大曆初，兼禦史中丞陳公總方鎮臨此州，糸麵想前哲，徵諸輿誦，以為旌賢者所以崇德，作頌者所以垂勸。以數君之美，霈乎在人，而不播弦歌，傳於竹素，逶迤頹靡，與尋常者共貫，則何以激清風教，發揮盛業歟？以小子學乎《春秋》，世於文翰，爰命操簡，用紀餘烈。其裏氏族望，則世家存焉，故不書。大曆己酉歲三月二十五日記。
邁字子元，范陽人。明經第，補太子正字，累遷尚書右丞。貞元九年以本官同中書門下平章事，遷中書侍郎，以疾乞休，除太子賓客。十四年卒，年六十，贈太子太傅。
臣按《禮記》：「大夫士將祭於公，既視濯而父母死，猶奉祭。」又按唐禮：散齊有大功之喪，致齋有周親喪，齋中疾病，即還家不奉祭事，皆無忌，日不受誓誡之文。雖假寧令忌日給假一日，《春秋》之義，不以家事辭王事。今亙以假寧常式，而違攝祭新命，酌其輕重，誓誡則祀事之嚴，校其禮式，忌日乃尋常之制。詳求典據，事緣薦獻，不宜以忌日為辭。
合浦縣海內珠池，自天寶元年以來，官吏無政，珠逃不見，二十年間，闕於進奉。今年二月十五日，珠還舊浦。臣按《南越誌》云：「國步清，合浦珠生。」此實國家寶瑞，共地元敕封禁，臣請采進。
宗儒字秉文，鄧州穰人。第進士，累授翰林學士。建中時曆屯田司門司勳員郎，貞元中進考功郎中，遷給事中，以本官同中書門下平章事，罷為太子右庶子，遷吏部侍郎。元和朝拜吏部尚書，穆宗立，檢校右僕射，守太常卿，拜太子少師。寶曆初遷太子太保。太和六年以司空致仕，卒年八十七，贈司徒。
準今月十五日敕：比者先朝徵集應制人等，已及時限，恐皆來自遠方，難於久住，酌宜審事，遂委有司定日就試。如聞所集之人，多已分散，須知審的，然後裁定，宜令所司商量聞奏者。伏以制科所設，本在親臨，南省試人，亦非舊典。今覃恩既畢，庶政惟新，況山陵日近，公務繁迫，待問之士，就試非多，臣等商量，恐須權罷。
維元和元年歲次丙戌正月一日丙寅朔十九日甲申，大行太上皇崩於興慶宮之鹹寧殿，旋殯於大內太極殿之西階。粵以其年七月壬申朔十一日壬午，將遷座於豐陵，禮也。龍轀將進，魚帷已拂，庭引廞儀，衢陳備物。哀子嗣皇帝諱，孝思罔極，昭感人神。痛天儀之永，攀德音而靡聞，盡哀誠於祖奠，徹永慕於顥旻。欽惟宸範，宜光典冊，乃詔魯臣，纘揚聖績。其詞曰：
太陽麗天，朗曜清懸；元後統位，至化光被。洪惟我唐，紹興哲王。德宣風土，法化乾綱。為政本仁，寶係攸長。積習和氣，變為禎祥。矩範相纘，巍巍煌煌。十葉丕慶，膺茲駿命。稟乎聰明，生知孝敬。秉文成訓，惟睿作聖。祚曆修歸，天保斯定。厥初錫壤，啟彼維城。及升上嗣，萬邦以貞。道邁儲訓，業茂繼明。總於至妙，禦乎至精。天休廣運，播茲清問。緯武經文，金鏗玉振。不絕馳道，有過茲慎。莫見於微，曷窺其朕。六律諧度，四時齊信。庠筵齒胄，望苑招賢。學閫奧海，詞峰峻天。深工八體，尤洞三元。秉誌樂善，銳思討研。敬老尊道，優遊文囿。至賾必精，微言鹹究。不習而知，莫非天授。建中季祀，邦都盜起。皇輿出狩，幸於郊壘。逆祲晝霾，衝發如毀。扈蹕之辰，從曰撫軍。每躬誓眾，能感師人。竟掃凶孽，於昭大勳。惟謀靜難，惟孝安親。出震禦圖，如運璿樞。慮宏拯物，情窮泣辜。深仁降感，至澤旁敷。洋溢汪濊，格於天區。寬刑恤隱，省賦蠲逋。斥絕奇貢，歸還戎俘。出中宮之音妓，湣戎塞之勤夫。有命焚鴆，永光典謨。元風大扇，庶類忻愉。疾瘵皆愈，荑蕤發枯。理臻至道，我得元珠。垂裳負扆，懷茲寅畏。美利天下，雲行雨施。人自遷善，時稱不諱。覆育之恩，無不茂遂。含靈逢幸，澡濯聖政。泰元降祉，媼神薦慶。猛獸皆仁，憬昆遂性。憬夷慕化，向風翹聽。八表無塵，一時之盛。方播金石，流於舞詠。爰降衝誌，稱於倦勤。褰裳釋位，思保怡神。惟聖禪聖，光於君臨。傳萬葉之丕構，浹四海之歡心。付托之際，人祗感深。棄代昌期，興運本枝。遇乾坤之交泰，見堯舜之同時。尊名崇於聖壽，至道體於希夷。嗣皇帝❥❥❥德永裔垂則。資敬問安，乾乾翼翼。一人事親，化行邦國。衝舉何早？棲靈物表，聖慕極於充窮，人悲集於荼蓼。嗚呼哀哉！葆翿儼陳，招搖初轉；背紫禁而歸壽陵，出青門而臨下苑。金鼓聲兮二儀震，煙雲慘而百里遠；寶馬避步於逶遲，縞士揚音於楚挽。嗚呼哀哉！瞻彼重峰，中起靈宮，眾山朝衛，鬱鬱崇崇。積凝岩之崇靄，聚浩野之悲風；睇長天而怨不極，指流水而恨無窮。嗚呼哀哉！萬方臣子，心崩以摧。會七月之畢至，望九疑而增哀；攀龍髯而何及，泣鸞輅之空回。嗚呼哀哉！崇茲嚴寢，邈矣終天；獸方護闕，鳥亦耘田。閉虛儀於宸宇，響夜漏於青川。嗚呼衣哉！五雲之上，六龍以飛。難攀真賀，空睹遊衣。寥廓一往，曷其有歸？惟英謨與睿範，傳萬代之洪徽。嗚呼哀哉！
皇唐之與伊唐也，濬哲文思，異代同時。鹹進善以欽若，又建旌以求之。不進善焉，何以延側陋之士。不彰別也，何以嘉讜正之詞。是宜式創宏模，聿陳令典。綴析羽以藻耀，植修竿之偃蹇。相其地以崇樹所宜，因其人以康莊是踐。即之者有以翊聖，瞻之者於焉遷善。忠謇之徒，風馳雲趨。畢效臣節，同膺帝俞。猶金礪而君臣合契，類土圭而形影相符。回立岧亭，而克同國柄；直行勁挺，而自陟天衢。由是悉索草茅，罔資介儐。高懸垂逮下之德，仰視知不言之信。鹹策足以員來，思捐軀而自徇。同於舞羽，至誠之感必臻。異彼召弓，非禮之招不進。大哉求仁，其必有因。懿此標表，本乎諮詢。制其事者，上惟允恭之帝；集其下者，眾皆可封之人。是必隨謗木以用舍，與諫鼓為等倫。若夫容衛繁多，制度奇詭。元蛇始務其厭勝，翠鳳式崇乎侈靡。熊虎之示勇則那，日月之比崇徒爾。寧有裨於啟沃，且無取於率俾。偉夫有台有宮，胡為乎途中。所以闡於聖聰，使無不通。爰樹爰揭，豈惟乎人悅。所以尊彼雋傑，使皆就列。然後朝廷邁德嗣於羲軒，得賢方於稷契。躬好問之裕，有知人之哲。固以日奏於嘉言，矧斯旌之攸設。
元和甲午歲，有夫人崔氏，粵華宗令人，德門賢婦，以首秋再旬旬外五日，終於東都正俗裏之私第，享年六十九。嗚呼！母儀厚德，婦道宏訓，令問如在，誰其嗣之？夫人諱績，號尊德性，博陵安平人也。東漢魏晉，延燿不息，迨至本朝，宜昌而熾。曾大父通，許州司馬。王父知愻，秘書丞，贈國子祭酒。父倫，代宗朝以前禦史中丞使吐蕃，拜尚書左丞，歿諡敬公。伯曰譚，左司郎中。伯曰榮，右補闕。叔曰殷，衡州刺史。而皆以禮自持，用榮為誡，善慶所及，夫人益光。夫人即敬公之季女也，年十有一，歸於范陽盧公。惟公人倫碩德，冠冕良材，往踐王畿，滯登台閣，器業尤重，紀綱洛川。貞元巳卯，先夫人而屈於命，夫人晝哭捐軀，未忘誓誌，無違撫育，不易慈仁，克已成家，樹立餘業，過此則修學大悲，一切解脫。夫人元昆衍，德宗朝以禦史大夫觀察宣、歙、池三州，歿諡懿公。夫人與公孝慈以類，告終歲月，十稔而同，同氣之言，於斯可驗矣。夫人有男一人，女二人。女則組繢稟訓，婉娩承華，結衤離從夫，榮耀他族。男曰從雅，頃歲辟召，制有成命，參佐戎律，換萬戶尉，終養不虧，十年向晦，丁艱筮宅，竊疚其懷。初司錄府君先卜梓柏穀❥因而祔焉。至是問從祔於蓍黽不克，問改祔於蓍黽襲吉，君子曰：傳無不之，今則何遠？乃歲十月六日，奉夫人青裧，啟府君東北九裏合，防以虞陵穀，順也。嗣子謂從直忝懿公顧盻，又備末姻，尚戴恩光，早詳勳閥，托之琬玉，貽厥彤人。銘曰：
夫人之生，榮耀勳華。鳴環適人，慶彼夫家。姻疾惠懷，靡不稱嗟。溫玉貞鬆，保厥終始。母儀婦道，遺範已矣。雪涕鮮原，反覆孝子。
夫氣激於喉中而濁謂之言，激於舌端而清謂之嘯。言之濁，可以通人事，達情性。嘯之清，可以滅鬼神，致不死。蓋出其言善，千里應之。出共嘯善，萬靈受職。斯古之學道者哉。故太上老君授南極真人，南極真人授廣成子，廣成子授風後，風後授務光，務光授舜。濱之為琴以授禹，自後或廢或續，晉太行仙人孫公能以嘯得道，而無所授，阮嗣宗所得少分，其後不複聞矣。
燧字洵美，汝州郟城人。大曆中為河陽三城使，汴將李靈曜反，燧擊破之，遷河東節度使，又以破田悅功加同中書門下平章門下平章事、魏州大都督府長史兼魏博貝四州節度觀察招討使。興元元年檢校司徒，封北平郡王，討平李懷光，遷光祿大夫兼侍中，與吐蕃盟平涼，為蕃軍所劫，奪兵柄，守司徒，貞元五年圖形淩煙閣。十一年薨，年七十，贈太尉，諡莊武。
興元元年八月某日，河東保寧奉誠軍行營副元帥比平郡王燧，檄告晉州要君廷珍、隰州毛君朝易攵、慈州鄭君杭及將士吏等。蓋聞率土莫非臣，盍念在三之訓；明王伐不敬，有嚴討貳之刑。義士不求生以害仁，智者能轉禍而為福。其畢棄咎，鹹與惟新。國家幾葉繼明，億年凝命。天保以上采薇以下，內撫外從，濮鉛以北，祝栗以南，德洋風普，神旌遞列，窫窳鹹誅。堯治時雍，猶有青邱之梗；舜仁天幬，未誅丹浦之凶。李懷光奮渤海之俘，授蒲津之節，始謂狙詐之足使，不虞鷹犬之易颺，奔命醴泉，粗展勤王之績；請朝行闕，輒衷犯上之謀。猶念前勳，屢縻好爵；張萌芽於霜雹，悖木水之本原。升鸞之謀肆行，巢父之使弗返。奮二軍而殲良將，剽三老而翦近畿。豕心莫悛，鴞音不革。已複漢京之日月，載揚周旅之雷霆。幕府承命齊壇，建牙列鎮。正正之旗，堂堂之陳，莫我敢承。赫赫厥聲，濯濯厥靈，有征無戰。渾侍中率同陝之士，韓仆射統邠寧之師，唐節度虎視鄜坊，駱將軍熊跱鎮國。風雲助氣，草木為兵。詔參伐以清氛，命招旌而繕怒，不竢前茅之遏，坐成獨柳之誅。惟爾三州之士夫，夙被累朝之德澤，嶠從處仲，適受逆汙，遵事隗囂，豈為賊守？鼎魚假息，穴兔阽危，犯大義者眾必攜，作不善者神弗赦。曆數古今所記，未聞叛逆獲全。惟嶽阻兵，汔膏齊斧；朱泚竊號，亦梟槁街。矧茲鍬孥，敢幹天罰。犬馬猶有主，覆載不容；鱷鯢取以封，脅從罔治。聖上禹湯罪已，文武行仁，凡鳴狐假王之妖，首鼠觀釁之將，莫不匿瑕宥戾，硤垢滌汙。雖三子猶存蓬艾之閑，豈太陽不回葵藿之照？尚式王命，共惟帝臣，勿相依於輔車，以俱焚於玉石。倘能洗心效順，解甲來歸，績獻關東，疏封帶礪，融全河右，紀烈旂常。若迷複怙終，猶豫不斷，蹈幹顯戮，諡為至愚，豈惟敷虐多方，亦將遺臭千載。請擇二者，永肩一心。耆定爾功，複見弓櫜而戈戢；式化厥訓，庶幾世變以風移。檄到如章，書不盡意。
訥字敦止。第進士，累遷中書舍人，出為浙東觀察使，貶朗州刺史，召為河南尹，凡三為華州刺史，曆兵部尚書，終太子太保。
門下：彭城故壤，南據長淮，滑台重鎮，西疆岩邑，建牙謀帥，於是攸難，合得全才，式光並命。義成軍節度使盧宏正，識略圓明，襟靈倜儻，行有枝葉，文耀菁華，扣洪鍾而自韻宮商，挺铓刃而前無根節。檢校左散騎常侍駙馬都尉韋讓，機謀通敏，誠性端和，族茂簪纓，望兼賢戚，鄙籯而必專詩禮，挺玉質而不雜風塵。並稟粹元精，宜符景運。或發聲文囿，攘臂吏途，休功流美於劇權，理行推高於良翰，經武著安人之略，事君堅許國之心。或早踐通班，騰芳懿行，職守交修於列寺，出納無愧於有司，操刀呈剸割之能，馭黠有神明之稱。徊翔中外，迭振徽聲，簡自予心，膺茲閫寄，總齊邦事，節制王師。朕以徐方一軍，義勇素著，帥臣無狀，戎府不寧。爾其便道持行，著安闔境，推誠宜先乎必信，開懷以勖其後圖。使軍城保晏開之安，邑居絕夜吠之警，然後昭宣號令，折衷恩威，務壯其猷，以清厥憝，將俾望風而理，豈期期月有成？屬在新規，注意彌切。於戲！訓戎撫俗，節用厚生，政苟有經，人自知禁，為邦之道，豈易於斯？並進秩於六官，仍亞榮於三事，往踐乃職，爾惟戒哉。可檢校戶部尚書工部尚書各兼節度使。
門下：上黨古今之重地也，束山東之襟要，控河內之封壤，擇我良帥，屬在全才。銀青光祿大夫袁王傅薛元賞，性含宏厚，智識圓方，秉忠孝以立身，參文武而為用。早備器使，雅聞公才，誠明與人，寬大懷物。再尹京邑，威名甚高，寇攘之徒，相視束手。旋以長轂，臨於彭城，嚴而不苛，通則有守。移旆巨野，益恢壯猷，將材吏師，首出藩服。洎總牢盆之任，頗多贍國之能，薦分竹符，理行居最。常慕子文之道，爰從賈誼之徽，恬然自居，物論歸重。是用擢於傅導，命以土田，解長裾於戚藩，樹高牙於戎閫。爾宜貞厥師律，劭其農功，訓齊撫綏，無墮前誌。右職分五兵之重，南台膺副相之榮，疊處寵光，俟乃成效。
門下：洛水交波，鄜城舊畤，地當寇壘，界接王畿，外為襟帶之邦，中有賦輿之實。屬者點羌未戢，燔燧猶虞，置將或乖。征師向老。思得頗牧，付之邊疆，擢吾材臣，式昭奇策。邠州刺史陳君從，學啟玉鈐，誌昭甲令，機符天與，信願生知。浸染於勳伐之門，奮發為英謀之士。特稟雄氣，魁然壯猷，窮黃石之三編，笑長沙之五餌。久服戎旅，益通武經，遂升外台，俾守栒邑。歌繻袴而苛慝不作，提卒乘而障塞不驚。而又累陳表章，願展材效。雖遵條共理，仁風見重於朱轓；而授振分麾，將星宜明於紫塞。既申引拔，寧係班資；爰思鼓鼙，乃錫鈇鉞。秉列部察廉之務，佐兵車招討之名。首戴附蟬之冠，位長集烏之府，總制師旅，振揚軍聲，往圖休庸，勉答殊寵。於戲！玉關迢遞，定遠收功，先零猖狂，營平善計。建此勳者，彼何人哉？宜堅盡敵之心，以固請纓之誌。無令直筆，有愧前修。
李尚書夜登越城樓，聞歌曰：「雁門山上雁初飛。」其聲激切。召至，曰：「去籍之妓盛小業也。」汝歌何善乎？」曰：「小叢是黎園供奉南不嫌女甥也，所唱之音，乃不嫌之授也。今老且廢矣。」時察院崔侍禦自府幕而拜，李公連夕餞崔君於鏡湖之光候亭，屢命小叢歌餞，在座各為賦一絕句贈送之。亞相為之首唱，崔下句云：「獨向柏台為老吏。」皆曰：「侍禦鳳閣中書即其程也，何以老於柏台？」眾請改之。崔曰：「某但止於此任，寧望九遷乎！」是年秋，崔君鞫獄於譙中而終。
設位貞觀，莫大於乾坤；懸象著明，孰逾於日月？而世閑智識，強推廣大之名；係表機深，莫究窈冥之類。是以法身利見，無為之寂風偃；化跡分軀，不盡之靈雲李。（疑）竺乾清淨之教，始自他方；菩薩慈悲這法，聿行中土。猶是元關幽鍵，委積龍宮；紺發青眸，光暉雁塔。驅八紘於忍域，置萬物於仁寰，非般若之蘊乎，孰能致於此也？東林寺上坊舍利塔者，有宋佛馱跋佗羅禪師之所立也。爾共一經地理，接化鳥之南圖；一緯天文，承鬥牛之北次。崗巒出沒，下積風雲，洲島縈回，旁羅井邑。割東林之淨壤，揆西域之神模。瀑水周軒，爐峰對霤，丹楹翠栱，標回日月之宮；寶綴珠櫳，影出雲霓之路。禪師先持舍利五粒，隨身供養，於是貯以石函，藏之珍塔。屬陳隋代謝，陵穀貿遷。雖入神之作，而有扶助；而必壞之相，終從雕朽。爰有沙門上座曇傑等，柴桑盛緒，蘭[QVDK]香名，早悟三明，深知二諦。感禪師無生之業，遠酌規模，睹禪師莫泯之蹤，願言興葺。昔景龍之歲，禦史清河房光庭，歎其荒毀，盡留征橐，蘇州司馬王弼，紹其成績，更脫僑裝，鹙鷺肇於前，鵷鴻嗣其後。軒疏若舊，藻繢惟新。如鳥之甍，入煙霄而重翥；盤龍之桷，得風雨而還飛。複增舍利一十有四，更以金銀鐵為棺槨，同寶聚之爭分，似珠囊之交映。遊區果者，覺地位之超升；睹光華者，喜身心之快樂。非聖圖之冥感，何公緒之速成耶？跋佗羅禪師者，迦維羅衛國人，漢言賢，某露梵王之苗裔，少孤，為外氏所養。從祖鳩摩羅刹聞其聰異，乃迎還度之。年十七，與同學業習，眾皆一月，賢一日覽焉。其師曰：「賢一夫敵三十人也。」及受其戒，國以禪律宗之，禪師自西洎東，數見神變，允謂知變化之道者，其知神之所為乎？至長安，常與鳩摩羅什剖析幽旨，什每屈焉。秦主姚興，大馳末法，禪師退藏於密，猶嬰謗議。乃拂衣東願，杖錫南騫，益修無住之業，即事遊方之化，因指廬嶽，而慧遠法師在焉。遠公以禪師名稱特高，義諦攸出，慶殊鄰之會麵，得營道之同心，乃招入香庭，中分蘭若，規於塔後，茇草而禪，亦居不求安也。宋武帝深加禮敬，固請還都，止道場寺。先是沙門於於闐得華嚴前分三萬六千偈，未有宣譯。至是屈禪師會通華戎，錯綜文義，故道場寺至今有華嚴堂焉。皇帝自躍至飛，答中興之命，先郊後嶽，修太平之舉，步自開元，今龍集攝提格七月丁丑朔二十八日甲辰，凡一紀而有二載矣。若夫鼓天下之動者，存乎文辭；傳不朽之跡者，存乎事業。此寺營建，六代於茲，求其刊勒，兩碑而已。遠法師高談色相，欲求寂滅之源；謝康樂初入妙微，不書立言之意。訥才非半古，命不偶時，頃自庫部郎中出為此州刺史，剖符淹歲。奉計臨歧，傑師以琬玉圖文；俯詢巴曲，下走以蘭荃有興。因奏楚辭，駐楫抽毫。乃為銘曰：
大道既隱兮，世運陵遲。法雄利見兮，光啟導師。曲阜以夜明為初日，休屠以天際為末時，七覺來晚，三明樂推。詮其不住之法，唱以無緣之慈。爰有上人，挺生迦衛，信美東土，我違西裔。遇澄什於關中，披林遠於江澨密句不可以無說，奉宣譯於瑤緘；神物不可以終否，寶光暉於銑函。建神模於乍峉，聳層台於嶄岩。物壯期於必朽，色空在於無滅。其增舊也，見白黑之彌綸；其取新也，有丹青之秀發。惟精惟微兮，等般若而無竭。
伉，本魏州元城人，徙京兆。大曆初登五經秀才科，授秘書郎，建中四年又登博學三史科，三遷尚書膳部員外郎，曆給事中。順宗立，進兵部侍郎，拜左散騎常侍。元和四年卒，年六十六，贈禮部尚書。
應解補學生等。國家崇儒，本於勸學，既居庠序，宜在交修。其有藝業不勤，遊處非類，樗蒲六博，酗酒喧爭，淩慢有司，不修法度。有一於此，並請解退。又有文章帖義，不及格限，頻經五年，不堪申送者，亦請解退。其禮部所補學生，到日亦請準可知帖試，然後給廚。後每月一度試，經年等第不進者，停廚。庶以止奸，示其激勸。又準格，九年不及第者，即出監。訪聞比來多改名卻入，起今已後，如有此類，請送法司準式科處。
季登，陽平寇氏人。大曆六年進士，累辟使府，升朝為尚書郎，終左諫議大夫。
大矣哉我唐之盛兮，七葉重光。襲文明以為德，表武烈而稱皇。於是行冬令，稽舊章。當清風之戒節，建元律之司方。時因展狩，禮備肅將。信不差於王道，豈取樂幹禽荒者哉？若乃整鉤陳，嚴羽衛，星旄燭野，雲旗拂曀。周長楊而為阹，屬甘泉以為綴．騁六龍而電發，顧雙兔而飆逝。性狡而不恭，足輕迅而靡制。爰從聖射，乃觀神藝。鑾鑣卻轉，引柘月而隨圓；金鏃斜飛，疊霜毫而俱斃。既絕係而達臆，亦洞胸而裂眥。歧陽之美，不獨稱於周王；上林之雄，未可論於漢帝。觀夫歲聿暮，時既冬，采吉日，詠車攻。或備鮮於乾豆，或薦芬於祖宗。匪合圍而縱獲，諒閱武而觀農。且箭協陽爻，兔唯陰獸。柔而不犯，信爾類之可全；強以多猜，信我綱之不漏。伊省括而一發，紛應弦而雙仆。所以彰聖武於無窮，表靈誅於薄狩。至如馳褭，跨深密，追捷蹤，勝勁質。飄勇氣於蒼昊，抗棱威於白日。激流電而指顧，躡奔星而迅疾。疊穿兮彼兔則雙，舍拔兮我矢惟一。足使百蠻膽喪，萬人股栗，遐哉邈乎，不可談悉。彼更嬴之絕藝，蒲且之妙術，曾何足以擬議焉？於是殺氣肅，英風扇。信合美於三驅，實挺奇於一箭。然後回雕輦，御金殿。或畀台階，或歸鼎膳。乃知我皇之盛德，眇萬古之罕所聞見者也。
夏卿字雲客，京兆萬年人。大曆中賢良方正高等，累遷吏部侍郎，轉京兆尹太子賓客檢校工部尚書東都留守，辭疾改太子少保。卒年六十四，贈尚書左僕射，諡曰獻。
自江之南，號為水鄉。日月掩藹，陂湖蕩漾，遊有魚鱉，翔有鳧雁，涉之或風波之懼，望之多煙雲之思。自朱方達於震澤，三百裏而遙，惟毗陵地高，林麓相望，邱陵塠阜，隱嶙蟬聯。雖有崖之形，終無峻極之狀，封域之內，罕名山焉。有唐良二千石獨孤公之蒞是邦也，人安欲阜，三稔於茲。文為宗師，政號清靜，有仁智山水之樂，有風流遐曠之懷，如獨鶴唳天，孤雲出岫，想見其人也。公嚐言謝公東山，亦非名嶽，苟林巒興遠，邱壑意深，則一拳之多，數仞為廣矣。由是於近郊傳舍之東，得崇邱浚壑之地，密林修竹，森蔚其閑，白雲丹霞，照曜其上，使登臨者能賞，遊覽者忘歸。我是以東山定號，始於中峰之頂，建茅茨焉。出雲木之高標，視湖山如屏障，城市非遠，幽聞鳥聲，軒車每來，靜見水色。複有南池西館，宛如方丈瀛洲，秋發芰荷，春生蘋藻，晨光炯曜，夕月澄虛，信可以曠高士之襟懷，發詩人之詠歌也。自公之往，清風寂寥，野獸恒遊，山禽鹹萃，不轉之石斯固，勿伐之木惟喬。而繼守數公，實皆朝顏，雖下車必理，或周月而遷，誌在葺修，時則未暇。貞元八年，餘出守是邦，迨今四載，政成訟簡，民用小康。永懷前賢，屢陟茲阜，芟薈翳而鬆桂出，夷坎窞而溪穀通，不改池台，惟雜風月，東山之賞，實中興哉！於是加置四亭，合為五所，瞰野望山者位正，背林麵水者勢高。籩斝區陳，賓寮有位，琴棋閑作，簫管時聞，從我之遊者，鹹遇其勝也。嚐以水通舟楫，陸阻車徒，端徑術於通津，翦樛蕪於迥野。凡五六裏，抵於亭之南，植山鬆以作門，樹官柳以界道，蟠旄麾於原上，騁騏驥於途中，又有塞門隴阪之意也。懿乎創物垂名，俾傳來者，登山臨水，每想古人，變何謝石門林泉，峴首風景而已矣。為文斬石，於彼山阿。時貞元十一年歲在九月九日記。
洪維哲人，含道研幾。大方不器，正得思惟。磅礴山立，危昂鳳姿。耽耽廣廈，浩浩澄陂。元化及物，聖主為時。嘉猷式讚。密誥是司。十餘年閑，造膝詭辭。顯仁藏用，孰得而知？天地有公，輔相其宜。綜綱清轄，揭禮高闈。貂蟬峨峨，親侍玉墀。帝思其人，則曰汝為。乃齊九賦，乃張四維。清濁是分，集於靈黽。祈祈名士，天下觀頤。正直摧剛，誠明滅私。孰雲強禦，視若嬰兒？量人氣折，觸角用贏。因智圖難，尹正邦畿。無念鰥寡，克宣明夷。尼父有言，栽者培之。於赫鬥樞，迭為官師。重光疊耀，近古攸希。分政於東，宏訓保釐。方俟元宰，聿來膺斯。嗚呼不淑，楝幹其萎。神昧於仁，胡可度思？寵贈端右，恩覃澤垂。元宇深邃，龍光逶迤。德音孔昭，視我豐碑。
