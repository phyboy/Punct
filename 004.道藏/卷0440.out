州城西南隅有黃鶴樓者，《圖經》云：費禕登仙，嚐駕黃鶴返憩於此，遂以名樓。事列《神仙》之傳，跡存《述異》之誌。觀其聳構巍峨，高標巃嵸。上倚河漢，下臨江流，重詹翼館，四闥霞敞，從窺井邑，俯拍雲煙，亦荊吳形勝之最也。何必賴鄉九桂，東陽八詠；乃可賞觀時物，會集靈仙者哉。刺史兼侍禦史淮西租庸使鄂嶽沔等州都團練使河南穆公名寧，下車而亂繩皆理，發號而庶政其凝。或逶迤退公，或登車遠遊，必於是極長川之浩浩，見眾山之壘壘。王室載懷，思仲宣之能賦；仙蹤可揖，嘉叔偉之芳塵。乃喟然曰：黃鶴來時，歌城郭之並是；浮雲一去，惜人世之俱非。有命抽毫，紀茲貞石。時皇唐永泰元年歲次大荒落月孟夏日庚寅也。
佑，永泰中官支度判官朝散大夫，行監察御史。

惟君配天，惟臣配君。蟜蟜我公，為君武臣。翼讚皇家，奄有世勳。大盜囂囂，荒我東鄙。孔填不夷，元元靡恃。恒人保公，乃有父子。我沴載懲，我年載登。我用有孚，爾無不承。貞石峨峨，永以垂頌，惟公之德不崩。
臣某言：伏奉某月日制書。大赦天下改元，罪無輕重，一皆蕩滌，率土生靈，孰不歡抃。臣聞生植長育，天地之大德，在宥布和，後王之盛典。伏惟皇帝陛下以道禦時，與天合運，當文武之際，恢中興之功。轉黃道而三象昭明，鼓洪爐而二儀貞觀，方告成於郊廟，且降祉於人神。而猶旁詢時議，中守謙德。爰輟盛禮，載布湛恩；正元氣以紀年，惠人心而垂化。緩死申柔服之義，念功宥脅從之徒。然後用唐虞官人之訓，追周漢考績之法，節用所以厚下，懋賞所以勸勞，誠明動天地，利澤施四海。大《易》云「神武不殺」，太上稱仁，方之聖猷，實有慚德。臣謬專方鎮，獲奉明詔，疲劣何幸？沐浴皇風。欣抃之至，倍百恒情。
原夫象教東傾，正宗西域，大塊連鑄，造化無功，應現十方，漸流萬品，惟正覺之元妙也。傳如來之正教，得佛法之寶印者，即我和尚三祖諱祭矣。澄神寂靖，散識歸貞，耆艾相承，傳雲黃山東，是有窀穸元宮焉。歿故僧智藏，尋此勝山，經遘銘記，苔文半滅，微辨雲和尚諱祭矣。遂瞻仰於青山之下，頂禮於荒墳之前，於大唐廣德二年歲次乙巳，發心建啟靈塔元宮之上，未圓備卒此，助成僧智空，睹此營修，果未圓滿，師資相傳，願緒構興。功德主霍待璧孫待敬等，各施淨財，成茲勝業，各願生生值善，四行果圓，難苦脫塵。又為大唐寶應元聖文武皇帝陛下聖化無竭，大寶常存，福祚遐長，萬品安樂，蠢動含靈，同沾斯福。於唐大曆二年歲次丁未，慶讚已畢，傳芳永代，稱慶遠年，若不刻石鐫，無以示其來者。其詞曰：
佛日高懸，神通應異。東流像教，號曰大智。師資相傳，三祖諱祭。應現無所，靈化無岸。凝神西域，抱歸山半。道俗瞻仰，尋求聖蹤，❥舍利於元宮之上，建寶塔於黃山之東。功德相好圓滿，頂禮獲福無窮。題之水為不朽，鐫石以表其神功。
夫人鄭氏，滎陽人也。左衛兵曹敬愛之孫，陝州平陸縣令嶽之長女。世承官族，時謂盛門。年十八，適河南元鏡遠。貞姿雅操，為閨門之表式。夫人師心道流，早充華麗，薰茹不味，日唯一飯者，卅年於茲矣。誠宜天祐其福，享以永壽，何神理之不明，而喪此貞善？以大曆四年八月十六日，遇疾終於緱氏之別業，春秋六十三。有子三人，長曰溥，次曰渙，季曰鴻。皆夫人鞠育成立，有慈無成，夫人屬纊之際，敕溥等於龍門安置。溥等遵其理命，以其年十一月廿一日，安厝於龍門東山南原。單車送終，儉而得禮，恐歲月遐遷，失其姓氏，敢述平生，誌於貞石。銘曰：
滎水長源，緇衣襲慶。世傳冠冕，人唯貞正。早棄浮麗，歸心道門。六塵無染，一念常存。伊水之佐，龍門之側。封樹佳城，歲年萬億。
天之性人為貴，人之行莫先於孝。孝於君則忠於國，愛於父則敬於君，脫愛敬齊焉，則忠孝一矣。立君臣，定上下，不可以廢忠；事父母，承祭祀，不可以虧孝。忠孝之道，人倫大經。孔子曰：以孝事君則忠。又曰：「夫孝始於事親，中於事君，終於立身。」此聖人之教也。至於忠孝不並，有為而言。將由親在於家，君危於國，奉親則孰當問主？赴君則無能養親，恩義相迫，事或難兼。故徐庶指心，翻然辭蜀；陵母刎頸，卒令歸漢。各求所誌，蓋取諸隨。至若奉慈親，當聖代，出事主，入事親。忠孝兩全，誰曰不可？豈以不仕為孝，舍親為忠哉？況忠孝侯之傳鵲印，唐堯之代，即有此官。伏念美名，請依前諡。
乾知大始，變化惟眾。白日貞輝，以著乎運行；素月虧盈，以紀乎孟仲。陰既往而陽受，暑既驟而寒送；景長而土圭可測，氣肅而玉律潛中。若乃搖落既謝，戚戚無悰；霜雪凝淩以戒節，天地閉塞而成冬。羲和在茲，敬授人時，周之正則建子為首，冬之夜則問如何其？北斗闌干，乘招搖而直子；元堂在座，列群後以聽辭。冬之日可愛，聞乎魯史；一之日觱發，著乎豳詩。其神元冥，厥德在水；其器閎奄，事官有司。植元珪以絓櫝，乘元略以載旗。順物以終，乃安其性；因宜制節，用必克正。使夫有為而天下禦正，無事而天下分定。先王以之狩田，孝子以之溫凊；萬人以之休息，群辟以之殷聘。一以明國家之盛，再以誦昭事之令。夫惟敗度起功，逆時興務；重其徭役，急彼征賦。動眾不隨其物宜，馭人不以其寬裕。災異必降，甲已之氣乘；癘疾必行，哭泣之哀聚。則知邦國興否，噫時令之可懼。
浩字季海，越州人。舉明經，累官金部員外郎，遷憲部郎中。肅宗立，召拜中書舍人兼尚書右丞，除國子祭酒。低宗朝拜工部侍郎，封會稽縣公。德宗立，拜彭王傅，進郡公。建中三年卒，年八十，贈太子少師，諡曰定。
周官內史，教國子六書，書之源流，其來尚矣。程邈變隸體，邯鄲傳楷法，事則樸略，未有能工。厥後鍾善正書，張稱草聖，右軍行法，大令破體，皆一時之妙。近古以來，蕭永歐虞，頗得筆勢，褚薛以降，自謂不譏矣。人謂虞得其筋，褚得其囪，歐得其骨，當矣。夫鷹隼乏彩，而翰飛戾天，骨勁而氣猛也。翬翟備色，而皋翔於百步，肉豐而力沈也。若藻曜而高翔，書之鳳凰矣。歐虞為膺隼，陸褚為翬翟焉。歐陽率更云：「蕭書出於章草」，頗為知言。然歐陽飛白，曠古無比，餘年在齠齕，便工翰墨，忘寢與食，胼胝筆硯，而性不能逾，力不可強，勤而逾拙，勞而無功。區區碑石之間，矻矻幾案之上，亦古人所恥，吾豈忘情耶？德成而上，藝成而下，殷鑒不遠，何學書為？必以一時風流，千裏面目，斯亦愈於博奕，亞於文章矣。發揮聖緊事業，其由斯乎？初學之勢，特須藏鋒，鋒若不藏字則有病，病且未去，能何有焉？字不欲疏，亦不欲密，亦不欲長，亦不欲短。小展令大，大蹙令小，疏肥令密，密瘦令疏，斯亦大經矣。筆不欲捷，亦不欲徐，亦不欲平，亦不欲側。側豎令平，平峻使側，捷則須安，徐則須利，如此則其大較矣。張伯英臨池學書，池水盡黑；永師登樓不下，四十餘年。張公精熟，號草聖；永師拘滯，終著能名。以此而言，非一朝一夕所能盡美。俗云：「書無百日工」，蓋悠悠之談也，宜白首工之，豈可百日乎？汝曹年未弱冠，但當研精覃思，心❥目想，時複臨本，驗其短長，可致佳境耳。鍾太傅坐則畫地數步，臥則書被穿表裹，由是乃為翰墨之龜鑒耳。
自伏羲畫八卦，史籀造籀文，李斯作篆書，程邈起隸法，王次仲為八分體，漢章帝始為章草名，厥後流傳，工能間出。史籀《石鼓文》，崔子玉篆《呂望》、《張衡碑》李斯《嶧山碑》、《會稽山碑》，蔡邕《鴻都三體石經》八分《西嶽》、《光和》、《殷華》、《馮敦》等數碑，並伯喈章草，並為曠絕。及張芝章草，鍾繇正楷，時莫其先。衛瓘、索靖章草，王羲之真行章草，桓元草，謝安、王獻之、羊欣、王僧虔、孔琳之、薄紹之真行草，永禪師、蕭子雲真草，虞世南、歐陽詢、褚遂良、果師、述師真行草，陸柬之臨書、臣先祖故益州九隴縣尉贈吏部侍郎師道、臣先考故洺州刺史贈左常侍嶠之真行草，皆名冠古今，無與為比。從齊梁以後傳秘此書，跋尾徐僧權、唐懷充、姚懷珍、滿騫、朱異等署名。太宗皇帝肇開帝業，大構圖書，寶於內庫，鍾繇、張芝、芝弟昶、王羲之父子書四百卷，及漢魏晉宋齊梁雜跡三百卷。貞觀十三年十二月，裝成部帙，以貞觀字印縫，命起居郎臣褚遂良排署如後。
石山孫枝，樣翦伏羲。將扶大隱，永契神機。
至德二年，上在鳳翔，應制扈從。❥中書門下❥上各贈父祖一人，❥任中書舍人兼尚書右丞集賢殿學士。正月二十八日制，贈公尚書吏部侍郎。及上還京，廣德元年八月二十一日制，複贈公嗣子故銀青光祿大夫洺州刺史上柱國嶠之左散騎常侍，洺州府君曆典趙衢豫吉湖洺六州，開元二十四年薨，葬於洛陽石橋東北十裏。浩自吏部侍郎貶明州別駕，歸鄉拜掃，換山口碣石，題此額篆。
有唐既受命，在太宗時，有若梁公房、鄭公魏、衛公李，格於皇天。在高宗時，有若梁公狄，格於上帝。在中宗時，有若漢陽王張、扶陽王桓，興複宗社。在元宗時，有若梁公姚、廣平公宋、燕公、始興公二張，中興王業。
夫以天柱將傾，大盜方起，一振綱目，再闡皇猷，始興公為之。公諱九齡，字子壽，一名博物。其先范陽方城人。軒轅建國，弦弧受氏，良位為帝華，才稱王佐。或相韓五葉，或佐漢七貂，代有大賢，時稱盛族。四代祖諱守禮，隋鍾離郡塗山令。曾祖諱君政，皇朝韶州別駕，終於官舍，因為土著姓。大父諱胄，越州剡縣令。列考諱宏愈新州索盧縣丞，贈太常卿廣州都督。皆蘊德葆光，力行未舉，地積高而成嶽，雲久蓄而作霖。是生我公，蔚為人傑，弱不好弄，七歲能文。居太常府君憂，柴毀骨立，家庭甘樹，數株連理，王公方慶出牧廣州。時年十三，上書路左，燕公過嶺，一見文章，並深提拂，厚為禮敬。弱冠鄉試進士，考功郎沈佺期尤所激揚，一舉高第。時有下等，謗議上聞，中書令李公當代詞宗，詔令重試。再拔其萃，擢秘書省校書郎，應道侔伊呂科對策第二等，遷左拾遺。封章直言，不協時宰，方屬辭滿，拂衣告歸。太夫人在堂，承順左右，孝養之至，閭裏化焉。始興北嶺，峭險巉絕；大庾南穀，坦然平易。公乃獻狀，詔委開通，曾不浹時，行可方軌。特拜左補闕，尋除禮部勳二員外郎，加朝散大夫，超中書舍人，封曲江縣男，轉太常少卿，出冀州刺史。以庭闈在遠，表請罷官，改洪州都督，徙桂州都督，攝禦史中丞嶺南按察兼選補使，默免貪吏，引伸正人，任良登能，亮賢勞事，澤被膏雨，令行祥風。屬燕公薨落，斯文將喪，擢秘書少監集賢院學士，副知院事。時屬朋黨，頗相排根，窮棲歲餘，深不得意。渤海國王武藝違我王命，思絕其詞，中書奏章，不愜上意，命公改作，援筆立成。上甚嘉焉，即拜尚書工部侍郎兼知制誥，扈從北巡，便祠後土，命公撰赦，對禦為文，凡十三紙。初無槁草，上曰：「比以卿為儒學之士，不知有王佐之才，今日得卿，當以經術濟朕。」累乞歸養，上深勉焉。遷公弟九皋、九章官近州裏，伏臘賜告，給驛歸寧。遷中書侍郎，丁內憂。中使慰問，賜絹三百匹，奔喪南訃，祔葬先塋。毀無圖生，嗌不容粒，白雀黃犬，號噪庭塋，素鳩紫芝，巢植廬隴，孝之至者，將有感乎！既卒哭，複遣中使起公本官同中書門下平章事，口敕敦諭，不許為辭。聞命號咷，使者逼迫，及至闕下，懇請終喪。手詔曰：「不有至孝，誰能盡忠？墨縗之義不行，蒼生之望安在？朕以非常用賢。曷雲常禮哀訴，鄧宜斷表。」賜甲第一區，禦馬一。尋遷中書令、集賢學士知院事，修國史。
初公作相也，奏差擇元戎，皆取良吏，不許入請，罷賞戰功，減諸軍兵，省年支賜。諛臣儳議，事竟不行。明年，公奏籍田躬耕禮節。加金紫光祿大夫，進封始興伯。每天長節，公卿皆進寶鏡，公上千秋錄，述帝王興衰以為鑒戒。公直氣鯁詞，有死無貳；彰善癉惡，見義不回。范陽節度潁王沄奏前太子索甲二千領，上乃震怒，謂其不臣，顧問於公。公曰：「子弄父兵，罪當笞，況元良國本，豈可動？「上因涕泣，遂寢其奏。武貴妃離間儲君，將立其子，使中謁者私於公曰：「若有廢也，必將興焉。」公遂叱之曰：「宮闈之言，何得輒出。」禦史大夫李公尚隱、太府卿裴伷先不禮中官，皆忤上旨，必在殊譴，公全度焉。幽州節度張公守珪緣降兩番斬屈突幹，將拜侍中，涼州節度牛仙客以省軍用，將拜尚書：並觸鱗固爭，竟不奉詔。平盧將安祿山入朝奏事，見於廟堂，以為必亂中原，固請戮之。上曰： 「卿以王衍知石勒，此何足言？」無何用兵，為虜所敗，張守珪請按軍令，中留不行。公狀諫曰：「穰苴出軍，必誅莊賈；孫子行令，亦斬宮嬪。守珪所奏非虛，祿山不當免死。」再三懇請，上竟不從。邊將蓋嘉運等上策，密發將士，襲平西戎。公以為不可妄舉，結後代讎，非皇王之化也。上又不納。及羯胡亂常，犬戎逆命，元宗追歎曰：「自公歿後，不複聞忠讜言。」發中使至韶州吊祭，其先見這明，有如此者。學究精義，文參微旨，或有興托，或存諷諫，後之作者，所宗仰焉。上表論事，事多樞密，入皆削槁，人莫得知。常以致君堯舜，齊衡管樂，行之在我，何必古人？由是去循資格，置采訪使，收拔幽滯，引進直言，野無遺賢，朝無闕政，百揆時序，庶工允釐。同儕見嫉，內寵潛構，罷公為尚書右丞相。初不介意，居之坦然。執憲者素公所用，劾奏權臣，豸冠得罪，借以為累，貶荊州長史。三歲為相，萬邦底寧，而善惡太分，背憎者眾，虞機密發，投杼生疑，百犬吠聲，眾狙皆怒，每讀韓非《孤憤》，涕泣沾襟。
開元二十八年春，請拜掃南歸，五月七日，遘疾薨於韶州曲江之私第，享年六十三，皇上震悼，贈荊州大都督，有司諡行曰文獻公。粵來歲孟冬，葬於洪義裏武臨原，近於先塋，禮也。夫人桂陽郡夫人譚氏，循州司馬府君誨之子也，淑慎宜家，齊莊刑國，珮環有節，纂組皆工，幼作女儀，長為內則。太夫人樂在南國，不欲北轅，克勤奉養，深得婦禮。至德二年十月六早日，終於私第，春秋七十七，晝哭[QE55]門，日月綿遠，同塋異穴，卜兆從宜。公仲弟九皋，宋襄廣三州刺史采訪節度經略等使殿中監。季弟九章，溫吉曹等州刺史鴻臚卿，腰金拖紫，三虎為榮，立德行政，二馮推美。嗣子拯，居喪以孝聞，立身以行著，陷在寇逆，不受偽官，及收複兩京，特制拜朝散大夫太子右讚善大夫。孫藏器，河南府壽安尉，就保先業，克秉義方。侄殿中侍禦史抗，文吏雅才，清公賢操，以兄拯早世，侄藏器幼孤，未建豐碑，乃刻樂石，用展猶子之慕，庶揚世父之美。浩義深知已，眷以文章，禮接同人，惠兼甥舅。薄技效德，無愧其詞。銘曰：
鳳生丹穴，鵬翥南溟。天乘粹氣，地發精靈。傑出我公，揚於王庭。甫稱降神，說表騎星。學究經術，文高宗匠。再掌司言，爰立作相。忠義柱石，謀猷帷帳。王綱允釐，帝采惟亮。退居右揆，出守南荊。元鶴緝翼，青蠅營營。不螟猶視，雖歿如生。昭昭令名，千古作程。
演，天寶中為太學生。大曆中官邢州刺史，貞元中曆檢校尚書吏部郎中兼御史中丞。
餘少居淮海，日夕觀潮，大抵每日兩湖，晝夜各一。假如月出潮以平明，二日三日漸晚，至月半，則月初早潮翻為夜潮，夜湖翻為早潮矣。如是漸轉，至月半之早潮，複為夜潮，月半之夜潮，複為早潮。凡一月旋轉一匝，周而複始，雖月有大小，魄有盈虧，而潮常應之，無毫厘之失。月陰精也，水陰氣也，潛相感致，體於盈縮也。
先王立清廟修百祀，所以展嚴禋，祈景福。今釋門之有塔寺，亦像教之崇建福焉。或謂之人祠，或哀思之精舍，或謂之伽藍，或謂之招提，名雖不同，其實一也。河朔之州，魏為大；魏之招提，開元為大。開元者，在中宗時草創，則曰中興，在元宗時革故，則曰開元。道無常各，隨時而已矣。寶應初歲，王師北伐，奮其威武，或以火攻，秉稈翕其延燒，積薪籲其可撲。由是寺門夷蕩，鞠為灰燼，緇侶往來，莫庇風雨，耆老興歎，衣冠疚心，共甘沒齒，不睹興複。洎開國田公之在魏也，勒四封之人而撫之，閱三軍之實而補之。戎務之閑，諗於僧曰：「彼道場勝地，麗譙餘址，堙替曆稔，末之克修。吾儕闔廬，猶設鍵閉，矧乎尊像之所在，福田之所植，台觀有素，其可闕乎？始吾之來，有意於此，惟是緝綏申儆，以供禦上事，故未遑也。今原野墾，府庫實，庶安居徒逸而締構不備，豈吾心哉？」即持俸錢，遠度山木，匠伯獻藝，役夫僝功。時大軍之後，良材一罄，龍門上遊，下筏仍阻。公乃使河中府以營建之旨，谘於台臣，精誠內馳，萬里潛契。山不吝寶，貞鬆大來，炎涼未再，水濱如積。驚和嶠之千丈，恧慶氏之百車，操繩墨運斤斧者，得以功成而不溷，亦由材之備矣。既立三門，鎮之層樓；又像雙闕，校之連閣。薨宇若畫，楝桴幹雲，犖投蓋而靡及，嬴抱關而方啟。上可以回眺百里，覽川原林麓之富；下可以俯瞰萬室，察舟車士馬之殷。崇乎信一時之壯觀，而全魏之卓絕也。
初樓之經始，僧徒皆惑，以為舊制已廣，後難及也。迨樓之集事，僧徒皆喜，以為有加於前，無不及焉。其中長老，或涕而言曰：「此寺自神龍至於寶應，五十有七年而遇焚毀，自寶應以至於茲，十有三年而複舊物，非夫上天悔禍，諸佛護念，則前功幾乎泯絕，大功不能為謀，尚何見斫礱之制，丹雘之制，煙聚霧合，聲馳響應，若斯之神速者已。是知田公之勇於信施，極於修葺，非人力也，如來付囑大臣，有旨哉。」公頃曾入寺，虔恭作禮，有舍利兩粒，降於其瓶，光明圓淨，瑩徹心目。蓋舍利者，非常之瑞雖一粒二粒，乃至多粒，供養功德，以金身等。遂於寺內起塔二所，而分葬焉。入塔之辰，見祥雲靈鶴，徘徊其上，百千人俱歎未曾有，得不謂道心純至，而冥佑薦委耶？公又以此寺經典，舊多殘缺，哀彼學徒，訪聞無所，乃寫《一切經》兩本，並造二樓以貯之，三四五佛初中後善龍宮所不備矣。耳所未聞，莊嚴圓滿，卷帙充足，其闡化之功力有如此。公體資海嶽，德邁人天，深了因果，高謝係縛，複於此寺度幼子一人。俾修淨業，以傳法印，妙莊故事，禳祛前軌，既曆多劫，公能繼之，共樹善之規有如此。噫！建三門惠也，制雙塔誠也，繕群經智也，度幼子慈也。有一於此，且長享百祿，慶流後裔。況能備茲四者，加以氣懾貔豹，心雄鐵石，一為蒼生之父母，一為天子之股肱，受登壇之寄，畫雲台之像，未雲多也。公令弟禦史大夫兼貝州刺史北平郡王廷琳，雅量衝遠，天姿穎出，內安黎庶，紹龔黃之名；外鎮封疆，宏魯衛之政。公愛子左散騎常侍兼禦史中丞悅、駕部郎中兼禦史中丞綰、從子太子賓客兼禦史中丞昂等，皆才傑而妙，器周而敏，卓然自立，克茂家聲，如龍如虎，森森翼翼。豈必觀懿氏之兆，而後識其昌；聽卜偃之說，而乃知其大？
論者以開元天寶以來，北平士望腰金拖紫者多矣，未有如公弼諧帝室，總統方麵，侯王將相，萃於一門。數十年間，光華照灼，雖方召衛霍，輯寧周漢，垂名竹素，曷以過之？寺主僧法敬昂，公所度之子也，幼而聰達，閑於禮訓，求封君之錫土，慕太子之逾城。上座僧誌高都維那僧道圓及諸徒眾等，並精通妙法，堅持密行，名稱普聞，威儀無缺。遠則澄釋繼踵，近則福寂比肩，莫不欽公之徽猷，承公之令範。懼瓊琚之匪報，思鼎鼐之有銘，聿相與轉石山足，立碑門右，以無忘我田公之茂績。其詞曰：
碣石巉岩，滄浪衝融。蘊茲間氣，生我田公。道可濟時，材任理戎。擁旄杖鉞，作藩於東。八座爰涉，三台累踐。人臣寵榮。今古或鮮。祗率常命，式敷彝典。殊勳載崇，真門日闡。三門峨峨，舊址已傾。刊木萬里，匪公誰成？雙塔嶷嶷，光現是呈。運甓千夫，匪公孰營？無量法寶，允資流布。有梵有室，所聞必具。無量眷屬，允資佛護。若女若男，過緣則度。儉德凜如，心澹如。傾家以旋，內不留儲。恢我佛乘，壯我禪居。永綏福壽，其樂隻且。
原天地之本始，不知根荄孰先？蓋自坯璞卵胎，並鼓於太素也。天人之變，古今言者詳矣。著之成說，存諸史冊，故無以間然。而地靈之推運，水德之經緯，則夫恒數，與天並騖，探而究之，可得曆數而計之也。前史氏蔑如不記，其無乃有闕典乎？夫陰陽異儀而反違，以其反違，故賴以相資。是故天與地違德以相傾，剛與柔違功以相致，男與女違性而同誌。造化何營？蓋自然耳。若夫凝陰以結地，融陰以流水，鍾麵為海，泒而為泉。或配天守雌，或制火作牝，觀其幽通潛運，非神謂何？是故潮汐作濤，必符於月；百泉不息，以經地理，猶三光未息之健於天也。晦明牽於日，潮汐係於月，若煙自火，若影附形，有由然矣。馳輪不轉轂固無是也地載乎下群陰之所藏焉月懸乎上群陰之所係焉。太溟水府也。百川之所會焉；北方陰位也，滄海之所歸焉。天運晦明，日運寒暑，月運朔望。錯行以經，大順小異，以合大同，是大運廣度也。夜明者，太陰之主也。故為漲海源，月與海相推，海與月相明。苟非其時，不可踵而致也，時既來，不可抑而已也；雖謬小準，不違大信。故與之往複，與之盈虛，與之消息。蜉蝣伺日，蜄蛤候月，以晨榮，藫以晦零，況海月乎？方諸接明水，陽燧延景火，昭昭乎見日月之感致矣。
