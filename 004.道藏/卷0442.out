誌有之，事三如一者，惟君父師乎？所以生之教之祿之。生而不教，不可立也；教而不成，不可祿也。故師勉乎教，而學者勵乎已，已立學成，而會友以講之。是以伯魚趨庭，曾參避席，卜商投杖，厥義於是乎在。冬十有二月，家君宰邑許下，夫子問津潁上，二賢將馳會府，皆適茲土，夜處狹室，列坐有位，尊卑儼如。或捧觴上壽，或摳衣請益，始敦詩以說禮，終講信而修睦。然後文飽於德，義潤其身。頃夫子升堂之後，若盧賈劉尹之徒，半紀間接武鳴躍，實夫子訓之導之斯至了。今殷、郭二子，天資才幹，而加之鏃羽，觀光王庭，俯拾地芥，其誰曰不然？飛霜靄林，寒氣總至，月落西戶，夜將向晨。座隅謙謙畢醉溫克，則知孔門宴餞異於他日，二三子終身識之。夫子以家君政事，百里無事，命門北子賦鳴琴，亦以釋仳離之怨焉。小子不敏，忝居門人之末，敢不敬書其事雲。
專心所感，偽物皆成，若商邱之始泳，得明珠於至精。以荷畚之窘，揖乘軒之榮，曾狎侮這不暇，孰招延而有情？惟此翁者，古之愚也，存已性之任真，謂人言之無假，守其抱樸之意，不知玩人之事。信河水之深曲，是寶珠之所置。洪流沃日，呀萬丈之層潭；絕岸排雲，抱千艘這險地。無鳥獸之敢近，豈泥沙之可得？何長舌之見欺，遂投身於不測？膺騰於泉客之繳，足跡於馮夷之域。奫淪未遠，覺圓質之當捫；滉漾無涯見孤光之上逼。於是握照乘之珍，出重泉之濱。星輝耀掌，雪彩環身。當太陽之益照，射眾象而驚新。虛白無瑕，粲瓊華而納景；清規半濕，烱冰狀而流津。足供居常者駭異，輕薄者居厚，瞪睢盱之拙目，鉗胡盧之笑口。不待驪龍之睡，無勞巨蚌之剖。超萬頃而一合，由素無而忽有。彼非他能，道在至信；苟民誌之克專，寶神靈之與進。脫用心之疑惑，必在物而多吝，故事無可否，精求乃獲。泉非合浦，尚謂出其明珠；地比荊山，固可營其拱璧。彼移山於海。飲羽於石，皆非自然這致，力係敢而後適。
水可取鑒，人能就諸。將審己以征實，必含形而納虛。其止也靜，其清也徐。方湛兮而皎鏡，異沔彼而淪胥。符上善之心，自多宏納；見無私之狀，臨或躊躇。資坎德之深矣，諧至人之淡如。當其曉日增鮮，光風未度。既清泠以爰止，持炯戒以為喻。等濫觴之猶蓄，何一杯之是措。諒善惡之鹹觀，必形影之自遇。豈獨無當五色，空涵眾文。伊吉凶之肇起，如動靜之潛分。俯而窺，似神交之澹泊；默而察，若靈化之絪縕。且義葉養蒙，道深觀竅。洞虛無以責有，在清明而惟肖。心不同也，常稱厚貌之疑；鑒之精兮，未若重泉之照。辨妍媸而無失，固潔著而為妙。斯所以田巴覽之而獨悲，陸雲觀之而自笑。若乃芳塘始啟，白水初澄。有美人兮方覿，坐曲岸而情凝。毫髮已分，想沉姿而映藻；清華不動，見浮彩之生菱。是知聲有往而必複者，謂其響答；水以止而能鑒者，謂之冥合。方取則於川渟，孰混歸於海納。此亦紀人事，垂正經。庶在觀身而責影，豈徒品物而流形。今則萬頃方臨，群容在掌。隨方圓以見意，在清通而賦象。苟明鑒之不遺，願飾躬而是往。
洄字幼深，宰相休子，蔭補宏文生。乾元中拜諫議大夫知制誥，興元元年為兵部侍郎，轉京兆尹，加御史大夫，貞元十年終國子祭酒，贈戶部尚書。
刑部掌律令刑名，按覆大理及諸州應奏之事，並無為諸司尋格式文。比年諸司每有予奪，悉出檢頭，下吏得以生奸，法直因之輕重。又行有敕，當司格令，並書廳事之壁，此則百司皆合自有程式，不惟刑部獨有典章，訛獘日深，事須改正。敕旨宜委諸曹各以本司雜錢置所要律令格式，其中要節，仍準舊例錄郎官廳壁，左右丞勾當事畢日奏其所請諸司於刑部檢事，待本司寫格令等了日停。
江淮七監，歲鑄錢四萬五千緡輸京師，工用運轉每緡度二千，是本倍於子。今商州紅崖冶產銅，而洛源監久廢，請鑿山取銅，即冶舊監置十爐鑄之，歲得錢七萬二千緡，度費每緡九百，則得可浮本矣。
炎，史亡何所人。大曆末官右庶子，進禮部侍郎，貶灃州司馬。
繼天者君也，戴天者臣也。下之事上，作股肱耳目；上之任下，敷心腹腎腸。甚矣哉！君之難，臣之不易也。今聖上高九皇之道，賢臣合一德之義，風雲元感，魚水冥符，作樂崇德，於是乎在。《詩》有六義，請賦歌之。曰：
於赫我皇，受天明命。平六府，和八政，天合德，日躋聖。神生甫而山出雲，在玉衡而照金鏡。考金石以和樂，美鹽梅之克正。超百王之至理，冠六代之尤盛。至矣哉！鴻鈞之代，何物不樂？仰乾坤之德，知樂之所由興；觀君臣之和，知樂之所由作。在宇宙而皆滿，鼓陰陽而合漠。且宮為君，商為臣，其德斯溥；羽為物，徵為事，其宜咸若。諧宰相之變理，象天子之經略，可以頌猗那，可以美於鑠。正南面，陳黼黻；於以紀聲明，於以展文物。進旅退旅，撞鍾考鼓，四方皆聞，萬物咸睹。事無事明主之衣已垂，為無為大臣之裒何補？雲幹呂而風入律，進成規兮退成矩。無不幬也，象乎三天；無不載也，均乎九土。小仲尼之在齊，狹季劄之觀魯。惟太平之和樂，按前史之未聞。不殊東戶之代，何謝南風之薰？遠無攜而邇不逼，羲為臣而堯為君。肅雍和鳴，越詩人之作；發揚蹈厲，薄武王之勳。節有序，聲成文，豈徒以諧鼓舞？蓋所以調氤氳。允所謂奏大音兮當聖朝，合六英兮和九韶。陳威儀之穆穆，表至德之昭昭。奏之以人，奚異洞庭之響？莫匪爾極，何必康衢之謠。一屈一伸，下兢上讓；或右文而左武，或先籲而後唱。端拱者上帝之君，賡歌者濟時之相。大化優洽，淳風溥暢。元元本本，形難為狀。弇州之北，邈矣可遊；汾水之陽，杳然自喪。所以表大道這理，豈徒知皇帝之貴？徐則文足昭，疾則武足畏。俯仰之際，見旒扆之情；綴兆之間，知鼎鼐之味。不聞於柏皇栗陸，何有於殷周漢魏？敢獻幽蘭之曲，希從拔茅之彙。
惟彼嘉樹，列星之精。耀本扶疏，當元光之降誕；盤根連理，應我後之文明。天之發祥，豈無他木？必曰茲樹，是光皇族。所以並修幹，連高枝。青房表異，朱仲稱奇。察以休徵，不假終軍之識；同於樹德，寧為簡主之知。族茂宗榮，盤根合理。花之發也，霰每亂於青春；實之繁兮，珠更深於寒水。豈徒生於靈井，植彼東園？自感義以相待，但成蹊而不言。此乃興聖主之符，表天家之姓。一人親睹，六合稱慶。至若鍾山之實，玉井之仙，或正冠而垂訓，或投贈以成篇。比德於我，彼何有焉？臣炎作賦，天子萬年。
景龍元年四月二十四日，皇帝初臨上黨，日抱戴。皇天告符，微臣頌之。蓋古詩之流也。賦曰：
日麗於天，是曰太陽。經千里，臨八方。答一人之元聖，曜五色之重光。祚我休徵，莫先懸象。表至聖之無二，呈繼照於明兩。陽光杲耀抱黃道而再中；喜氣氤氳，戴赤霄而直上。聖有感，天無私；八紘占其瑞色，六合仰其重離。終古不虧，得天長久。豈止大章之步，非齊誇父之走？惟抱也，同眾星之拱北辰；惟戴也，比萬邦之奉元後。則知天為父，日為兄。同符葉慶，以應文明。我皇首出而禦極，光被無垠而太平。
抱戴之秋，八月十有四日，夜月重輪，瑞之大者。天意若曰將俾吾君姊事之。賦曰：
我皇初列唐侯，潛蟠藩國。英武方斷，文明表德。穆然思道，順帝之則。既而動三合，奔百神，廓太清而萬里，耀朗月以重輪。時屬高秋，瑞彰元後；光泛皎潔之斜漢，色映闌千之北斗。金波耀景，非懸闞澤之名；璧彩揚輝，不入士衡之手。理殊吳夢符炳漢謠；淨桂花於日道，環水鏡於丹霄。台榭冰潔，郊原霜縞。月之揚光，天不愛道。一盈一缺，則惟其常。彩溢重輪，告於天表。大人占之，夏啟以兆。亦所以類星珠，表金鏡。兩耀齊美，一人之慶。於萬斯年，受天之命。
景龍二年夏四月十七日，帝在廳事假寐。白鶴觀道士宋大辯等三十人同見赤龍據桉，至矣哉！神妙無方，不可得而稱也。賦曰：
元天之龍兮見而在田，我後之龍兮飛以禦天。據聖人之大寶，與列祖而同元。高出而潛，躍以自試。來定天寶，居然假寐。合而成體，散而成章。若窺於牖，若施於堂。且據案而向明，負扆以當陽。日月在身，有舐天之嘉夢；風雨合氣，將振翼而雄驤。群居愕視，聖作物睹。赫然龍光，真我明主。析券表異，亦惟前聞。曠然振古，卓有吾君。王人之瑞，比之龍首。高居而遠望，以監乎九有。天子之威，比之龍鱗。皇之可畏，以肅乎萬人。徒稱其象，未睹其真。恭惟我後，近取諸身。於昭巨唐，其命維新。永據九五，斯焉萬春。
景龍二年秋八月，屬縣長子有嘉禾合穗。瑞不虛月，侯其禕而。乃賦曰：
天祚明德兮降之嘉生，按彼靈篇兮莫之與京。脈震土膏，且分苗於南畝；駟臨天漢，爰合穗以西成。當元後之曆試，表休徵於太平。不莠不稂，實堅實好。引薰風於和氣，承湛露於蒼昊。生非百里，驗管仲之虛辭；出異昆山，自我皇之所寶。在瑞圖之右，為曠代之祥，唐叔得之而合穎，周成得之以充箱。雙米一稃，稱之表異；孤莖六穗，頌以非常。今也尤盛，居然允臧。轉風而屢騰佳氣，就日而交見祥光。獨天不生，托厚載於富媼；非聖不感，效元符於我皇。我皇得之熾而昌，風之起兮雲之揚。嘉禾之瑞未可量，天子億載臨萬方。
景龍二年八月，帝逐鹿於潞河。惟河也，深三丈，闊倍之。鹿迫而入水，因鞭而逐之，水不及韉。應弦獲鹿。後騎入者溺焉。賦曰：
大君於田兮巷無居人，四鍭如樹兮六轡既均。定俞騎而百靈奔命，騰雨師而四野清塵。鳴獸駭殫，川原飛伏。事非定霸，不求陳寶之雞；位在至尊，故取中原之鹿。驚而決驟，鳴不擇音。將投身以赴水，非順命而前禽。駭浪溢湧，揮鞭電爍；烏號滿月而方開，驥足撇波而巨躍。乘流既濟，赫怒中止。斃駭鹿之一發，振驚弦而未已。洞胸絕係，左角右觭。雖複驅兩殪而獲五豵，發小豝而殆大兕，皆平陸之常事，曾何足以逾此。誰為河廣，一馬馳之？大人將興，靈感若茲。諒神明之所輔何後乘之可追？從此繼天而作主，元元日用而不知。
景龍二年九月後，常有童謠云：「羊頭山，作朝堂。」郡南六十裏有羊頭山，今興唐宮，即當之矣。賦曰：
熒惑這星兮列天文，降為童謠兮告聖君。發自鳩車之歲，稱為竹馬之群。其言伊何？克明寶位。惟山之北，正應天邸之居，曰興朝堂，用彰天子之置。大人占之而自負，黎庶聞之而屬意。天人合慶，曆運其昌。周康衢聞於翼善，比歸亳順於成湯。言且表微，諒人神之應；事惟在昔，殊飛走之祥。豈比卯金稱為劉氏，赤伏徵於漢光。且遊童之謳謠，羌見傳於疇昔。千古所記，百王不易。豈徒采於茅茨，空用書於竹帛？天讚我皇，時高列辟。惟一人之有應，振六合之光宅。
景龍二年秋九月五日，黃龍見於上黨伏牛山之南岡，遲留久之，表彰聖人之德也。賦曰：
龍之來兮乘其陽，躍於泉兮臨高岡。龍之至兮歸有德，符於黃兮土之色。精曜曜，光雄雄。上不在天兮接於物，下不在田兮蟠於空。列四靈智稱其首，居五位色表其中。將衒甲以無比，與負舟而不同。明皇家之王氣，符曆數於聖躬。飛煙噴霧，若動若顧。聲雖虩虩，非同三尺之劍；色乃煌煌，下映五花之樹。誠帝王之嘉兆，寧朝夕之可遇。何蛇螾之足言？諒騰黃之匪喻。同翠黽之薦綠圖，彰大人兮告元符。覽史墨之言，未之聞也；驗登殷之祀，不其然乎！
景龍三年春二月，帝巡屬縣，至於襄垣，漳水有赤鯉躍，聖帝之瑞也。賦曰：
魚在在藻兮躍於中流，吾君戾止兮樂我王遊。惟赤鯉之呈祥，殊白鱗之入舟。非竹箭之危湍，無聞點額；同昆明之望幸，非為吞鉤。豈其為祥，必河之鯉？用表皇族，克繁帝祉。雖雲水物，宜紫鼉綠鼇之同身；是曰元符，亦赤雁丹烏之可比。赬鱗耀彩，碧水無波。非應瓠巴之清角，何言甯戚之高歌？周文之時躍於沼，漢宣之代舞於河。且合符於圖牒，宜入頌於猗那。豈徒鏤甲葺鱗，下沿上氵斥？皆為儔匹，文鰩是喻。吐尚父之兵鈐，傳遠人之尺素。事稱嘉瑞，匪琴高之所乘；詩有樂胥，似相如之獻賦。
景龍三年六月十五日，黃龍再見於牛山，天意汲汲於聖人。賦曰：
龍之見也，春分而登於天；龍之潛也，秋分而入於川。假崇山而再見，應元聖而通元。蜿蜒孤蟠，雲霧四發。目中精耀，光飛列缺之火；頷下珠懸，色奪蟾蜍之月。方將遊彼池囿，豈徒止於郊野？非同上天之五蛇，有異渡江之一馬。孫權象之而置於軍中，魏帝範之而於殿下。永言於此，我皇是宜。秦王之夢，立乎鄜畤；漢後之時，見於成紀。彼皆一至，此則重光。采色炫燿，文明混煌，錯甲鏤鱗，既以成乎字；分官紀號，可以表其祥。超紫鳳於丹穴，越青鸞於女床。龍德相承而無悔，天家久久而蕃昌。
景龍三年九月九日，帝與群官壺口山升高，時有紫氣，光彩照日。賦曰：
吾王不遊，人何以休？望壺口之千里，值重陽之九秋。山對翠屏，動暉光之赫赫；雲成紫藎，扶晚日之油油。宛轉浮空，輪囷不散；應一人之盛德，為萬歲之榮觀。氤氳瑞色，無孤峰斷陣之嵯峨；搖曳晴空，雜玉葉金枝之爍爛。亦何異出蒼梧入大梁。為漢武之藎，升軒轅之堂。忽兮改容，形難為狀。紛紛鬱鬱，用表靈貺。乃同芒碭之間，非比昆侖之上。豈徒合以膚寸，垂以飄扇？河汾永兮天之眷，紫氣凝兮人罕見。位當用九，果符九日之祥；運極通三，永禦三雲之殿。
景龍三年九月十七日，上使韓從禮著筮，卦未成，著自立。從禮曰：「大人之瑞也」。賦曰：
惟彼神著，生而有知；用之不測，明以稽疑。擢九尺之纖幹，伏千年之寶黽。德圓而神兮無幽不及，其生三百兮其用五十。惟聖人之觀象，乃神動而鬼入。列八卦以效變，翹孤莖而孑立。數彰得一，命乃自天。同大橫之有夏，表或躍而在田；其察也深，其功也大。稱美名於神物，齊妙用於神蔡；是曰元後，茲為筮從。氣受陰陽，夜分而彩露兼涵；幽讚天地，朝覆而輕雲數重。著而有靈，立定天保，可謂神助，用光天造。功深莫善，仲尼且許以鉤深；屈於不知，太公徒言乎腐草。著之立兮發其祥，吾君得之尊以光。明乎太極，演彼歸藏。因卜祝之符瑞，應天人之會昌。
金橋在上黨南二裏，常有童謠云：「聖人執節渡金橋。」景龍三年十月二十五日，帝經此橋之京師。賦曰：
沔彼流水兮清且漣漪，度木為梁兮於焉在斯。成金橋之巨麗，得鐵鎖之宏規。當其受以金模，觀其曲麵。經始也則大火朝流，成功焉乃天根夕見。彰於聖德，發彼謳歌；千人唱，萬人和。丹雘蜿蜒，倚晴空之螮蝀；瑰材櫛比，超渡海之黿鼉。人且告符，功惟用壯。非填鵲之可比，法牽牛而為狀。鶴鳴陰處，雁覆晴川。異東明擊水而投步，匪秦帝驅山而著鞭。惟彼童謠兮言猶在耳，大人應運兮奉天而起。乘彼橋以徑度，按周道以如砥。於是提三尺，乘六龍，懷萬邦，入九重。
景龍三年十月二十五日，帝還京後，州內所居寢堂上有紫氣，七日不散。賦曰：
於穆聖王，先天不違。謳歌既洽，朝覲修歸。往京邑而經千里，自潞郊而乘六飛。洪惟此邦，初九之地。翬飛鳥跂，謂尚諸侯之宮；虎踞龍驤，忽成天子之氣。方凝紫色，是謂非煙；乍蕭索乎空外，更霏微乎日邊。若動非虛，似浮有實。覆彩鴛之瓦，仿佛升堂；繞文杏這梁，氤氳入室。是作興王之兆，克符來複之日。遠而望之，乃散亂浮空；近而觀之，則希微無質。欲見峰岩之上，先形藩邸之間，異張華之寶氣衛鬥，殊尹喜之真人度關。若乃廣野之宮闕化成，漲海之樓台回映。諒陰陽之盡美，非福應之攸盛。惟紫氣之來集，實皇家之大慶，休哉聖君，有天下之成命。
維廣德二年歲次甲辰三月戊辰朔二日已，已皇帝若曰：昔者哲王，必建元子，上以奉宗廟，下以係民生。固本乃安，立長乃順。經明者是稱其兩，樂善者不止於三。資於君父之間，運在神明之側。稽古承式，肆予命汝。天下兵馬元帥尚書令雍王適，智崇天錫，德茂日新。文實誌經，武兼講藝。孝深於性，尤切於問安；識蘊其明，更精於簡牘。奉辭伐叛，稟命成師，積稔逋誅，一戎底定。業著於內，功加於時。萬方以貞，朕誌允定。是用命爾為皇太子，以踐於儲宮。往欽哉！無以不副忘其恭，無以不會易其度。觀圖書之得失，思締構之艱難。夙夜惟寅，主茲匕鬯永懷我高祖太宗之丕命，可不慎歟。
文昌貴臣，新受厥服，再拜稽首，對揚休命。逶迤而退，則展應賀之禮；下舍之閑，則懷宴語之好。所以昵僚友，宣寵光；敵者易親，懽焉而至。是以蕭公膺納言之職，路公徵賀遷之會，洎塚宰司寇，作者三人。國老如壎萀之和，陽春屬星鳥之序。欣榮，相合，辰當美景，形制所選，地從主人。窮土木之幽荒，尋柏亭之奇構。賓主有禮，旨酒以柔之，清言以發之。庖盈而不侈，筵肆而不雜；狎而不黷，酣而不流。有太平君子之光，見可久賢人之德。風調日曖，煙靄無陰；鬆茂草滋，泉石通氣。鶯出幽而初轉，花含愁而將歸。外物獻美，中懷有融；高興格於丹霄餘思垂乎清晝。四座相顧，請予所尊。悅題賦詩，無忘盛集。
