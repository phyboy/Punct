晟字良器，隴西臨洮人。年十八從軍，以戰功累遷左羽林大將軍。大曆初拜開府儀同三司兼左金吾衛大將軍、涇原四鎮北庭都知兵馬使，封合川郡王。德宗在奉天，詔晟赴難，授尚書左僕射同中書門下平章事，收京城，拜司徒，改封西平郡王。貞元三年拜太慰中書令，五年畫像淩煙閣。九年薨，年六十七，冊贈太師，諡忠武。
赦懷光有五不可：河中抵京師三百裏，同州制其衛，兵多同示未信，少則力不足，忽驚東偏，何以待之，一也。今赦懷光，則必以晉絳茲隰還之，渾瑊康日知又且遷徙，二也。兵力未窮，忽宥反逆，四夷聞之，謂陛下兵屈而自罷耳。今回紇拒北，吐蕃梗西，希烈僭淮蔡，若棄強示弱，以招窺覬，三也。懷光既赦，則朔方將士悉複，敘勳行賞，追還稟。今府庫空殫，物不酬滿，是激其叛，四也。既解河中，諸道還屯，當有賜齎，賞典不舉，怨言必起，五也。今河中米鬥五百，芻槁朋罄，人餓死牆壁間，其大將殺戮幾盡，圍之旬時，力窮且潰，願無養腹心疾為後憂。臣請選精兵五千，約十日糧，可以破賊。
田希鑒悖逆成性，怙亂作奸，頃因凶徒，遂構邪計。昨者蕃眾效義，左右官軍，馮河祗供，將期收複。而涇原惡黨，醜正害賢，陷翻軍城，殘賊忠義。明班奔竄，才得全生，河清忠勤，終見肆毒。職繇希鑒扇動，逆類猖狂，負國家之深恩，受朱泚之節制，包藏狡逆，莫甚於斯。臣昨者巡邊，將欲安撫，而希鑒潛勒步騎，或在要衝，名為迎臣，實欲拒捍。臣先令精銳，以奪其勢；次遣宣諭，以慰其心。雖雲鴟張，未暇設施，跡其前後，實不可容。男萼等罪惡既同，謹並按軍令訖。臣幸當重寄，累受寵榮，除惡之義，思去本根，報國之誠，敢誅無禮。況俯臨邊境，須用忠良，若容此人，無以懲革。
頎字休明，河南人。累官京兆尹，徙河南尹，三遷工部尚書，以太子少師致仕卒。
當今兵革未偃，宜崇武教以尊古，重忠烈以勸今，欲有貶損，非激勸之道也。追尊王位，以時祠之，為武教之主，若不尊其禮，則無以重其教也，文武二教。國並宜立，廢一不立，況其典禮之制，已曆二聖，今欲改之，恐非宜也。
☆雷賦 雷車闐闐，六合喧吼。驟風雨於南極，旋星雲於北斗；蹙東海以波蕩，擺太山而瓜剖。玉石室堅，切如泥濘；鬆柏至勁，粉為枯朽。鼉皮擊考而魑魅睒易，龍顏抵觸而鯨鯢奔走。陶鑄造化之爐，而鴻毛萬像；幹運乾坤之柄，而嬰孩群有。由是言則九鼎瑣細，三山培塿；翥鼐可以指揮，蓬萊可以背負。殊不測離蒼天之遠近，當懼驚魂；在元雷之幾重。徒勞矯首，及夫白日雨歇，長虹霽後，列缺緩轡，元冥假手。蓄殘怒之未泄，聞餘音之良久。而小子之繆學，敢獻疑於左右。今若為善惡之宰主，操賞罰之休咎，胡不扶持顏閔之膻行，夭閼桀蹠之黽壽？罪一亂臣，懲天下之凶醜；旌一孝行，激天下之悌友。法高懸於堯典，刑不試於周後。何必霹壢潛窟之龍，養育吠堯之狗？
天地吾知至廣也，以其無所不覆載；日月吾知至明也，以其無所不照臨；江海吾知至大也，以其無所不容納。料廣以寸管，測景以尺圭；航大以一葦，廣不能逃其數；明不能私其質，大不能亡其險。偉哉夫子！生後於天地而知始，亡先於天地而知終。非日非月，光之所及者遠；不江不海，潤之所浸者博。三代禮樂，吾知其損益；百王憲章，吾知其消息。君臣以位，父子以親，家國以肥，鬼神以享。道未可詮於無物，釋未可證於無生，一以貫之者，我先師夫子見之矣。夫子聖人也，帝之聖者曰堯，王之聖者曰禹，師之聖者曰夫子。堯之德有時而息，禹之功有時而窮，夫子之道久而彌彰，遠而彌光；用之者昌，舍之者亡；昔否於宗周，今泰於皇唐。不然者，何被袞而裳，垂旒而王者哉？扶風古縣也，在京之西，環渭而北，望標關輔之首，雄壓劇秦之大。有尉曰袁弁者，學稽漢室，名振伊鼎，跡泯味道，力餘攻文。其為政也，剛而能斷，柔而能吐；其理身也，靜爾深穀，澹然澄江。紆大君之明命，注賢相之清選。寅奉聖旨，廓新祠堂，殿宇岑立，宮牆島峙。尊儀於兩楹，羅禮貌於十哲。砌蘭有主，院柏分行，徂庭自肅，入室知敬。陳牲牢而在旅，間籩豆而無算。天下大軍之後，時弊而沒禮；域中小康之前，俗俞而迷歸。懿文以戢兵，尚德以銷戰，使人從善遠惡，而不自知，大哉袁氏之子，其用心也至矣。邑宰李公，政事練達，德音和理，風聲樹麵丕變，；頌樂而不支。縣丞主簿尉等，琅琊王畿，黍稷公器，覽容色窺相公之明鏡，整鬐鬛趣相公之龍門。雲霄坐馳，鳴躍可俟。浩客自帝輦，聿來鳳翔，入境而醉聞佳政，歸歟而食味尤績。前尉許摯，起予能事，《春秋》之徒，如何勿書？時大曆二年某月日記。
公宴堂昭儉也，高平王尚猶侈焉。生是王師出征，邊遽告聳，百戰俠骨，委於溪澗；九遷殤魂，飛在草莽。上聞而憐之，詔我薛公為刑部尚書兼禦史大夫，保釐於東，建節於鄴也。時兵不滿百，馬惟數駟，府微棲糧家僅餘堵。公乃掃除比政，濟活人命。一年而牆宇興，二年而耕稼盛，日就月將，遂臻夫小康。崇其宴堂者，不得已而營也。豈無黟幕？尚爾能可久；豈無丹楹？愛爾不愆素；豈無錯石？所慮轉他山；豈無貨財？所重仍舊貫。其始也，經構侏儒，回移欒櫨，率取諸大壯，未暇於全模。共終也，嶷然雲橫，爍以星鋪禮行於九賓，並坐於千夫。不設窗戶，且防於壅閼；不加剞劂，且陋夫華皖。水之以視其平坦，墨之以視其方直。役也應時，宜其善頌，成之匪日，所謂悅使。若軍中凱樂，群下胥宴，六俎鹹在，三懸既張，清醑引淮，芳饌羅嶽。自上而王侯公伯，迨下而早隸庖翟，進則酣而不荒，退則服之無斁。及四賢講德，七子會文，拂羽扇而納涼，揮素琴而待月。封水得江湖之性，卷簾見天地之心，寂寂無嘩，綽綽有裕。相與先評所職，次徵他詞，驟揚厥懿，徐攻其短。君子以為薛公義誘於眾，仁和於物，誘進則眾洽，和同則物安。俾夫聳善觀過，罔不由斯堂也。向使卑不合度，儉不中禮，適足尤孟孫之室美，諷夷吾之山節。浩耽靜辭蒲，脂車訪舊，入境而七德有餘，及庭而三歎不足。幸承君之惠顧，又因此以賀之，操觚斐然，於是乎記。時大曆三年六月旬有五日也。
唐大曆九年甲寅季春，月哉生明。華陰令盧朝徹下車，散齊浹日，精意選擇元辰，吉蠲饙饎，靡愛斯牲。敬修祀事，端笏祠宇，縉紳奠饋，敢告金天王。粵山嶽配天，聰明正直，豈直禍淫，實真祚德。朝徹不佞，獲領茲縣，職監灑埽，躬備陳薦。顧嗟菲薄，性受愚蒙，清是家風所遺，方乃天誘其衷。與眾難合，於時不容，向老厲誌，如何遭逢，抱拙恬澹，委運窮通。倘力於政，王降百祿；稍私其身，王肆厥毒。福謙害盈，則仰嶽靈，不識不知，何敬神為？拜手稽首兮氣莫敢怠，躋庭啐酒兮儼然有待，松柏颼颼兮屑窣若來，容衛森森兮仿佛如在。
冕，大曆中朝散大夫，行河中府功曹參軍上柱國。

聖祀百世，奕世其昌。有媯之後，言育於薑。陳宗不守，命氏惟王。滔滔秦淮，為我❥世濟其美。芬芳竹素，跌宕杞梓。君家盛事，不可勝紀。天步未清，❥上介部有仁兄歧麥挺秀，靈芝發生。邊郡近胡，邑無完郛。荊棘誰翦？豺狼未驅。❥皇帝曰俞，下車幾何？畏愛更作，允文允武。爰究爰度，畜牧新泰。謳歌薄洛，以激❥竄孝子負土，嘉禾有畔。吉凶同域，生死一貫。倏忽長逝，嗚呼永歎。舊邱還葬，遠道❥日羽葆秋煙。一掩黃泉，於萬億年。
牧，東平人。永泰二年進士，自尚書郎出為澤州刺史。
方輿之靜也，軸居其重；大輅之轉也，軸當其用。夫履端抱圓，何所適而不中？則有飾以金玉，交以丹漆，乍駢首於青案，或周身於縹帙。雖偶提而偶攜，亦無固而無必。故能退尺則不短，進寸則不長；得隨時之舒卷，合君子之行藏。劉向校書之時，偏薰蘭氣；楊雄草《元》之所，獨染芸香。其質則微，其用不淺；若輪轂之負載，同戶樞之開轉．能藏飛鶴之書，更掩回鸞之篆。妙撝謙以處厚，每求伸而先卷。遭秦則玉質斯焚，入漢則石渠可踐，別有韜黃公之秘略，懷王烈之素書；探禹穴而誰見，啟金縢而有諸？仲宣之藏萬卷，惠子之藏五車。非我軸之何寶？能懷文以自如。豈俟脂膏後運，枘鑿方虛？彼所恃而有待，假經籍為蘧廬。
大哉將聖，樂天知命。憲章文武，昭宣孝敬。遊道藝之門，觀魯衛之政。知禮文之述作，係王道之衰盛。將有托於知音，故先擊其浮磬。翕如始奏，泠然激揚。旁達草木，獨調宮商。律中乃節而信，清引而越以長。何一氣之立則？若五色而成章。羽可以振振，獸可以蹌蹌。神人以和，舍此奚取？樂懸之位，斯焉是將。諧協於國風，本一於心始。將此易俗，非為悅已。作於朝而君臣同和，聽於家而少長鹹喜。不達情者，莫究其理；不賞音者，莫知其旨。非有為而作焉，豈苟樂而為爾？噫！斯道之行，如磬之聲，合於制度，發以清英。應小大以隨擊拊，原始終不可將迎。伊物情之滯隔，莫不由此而發明。謂為藝以吾不試，語之道而知吾誌。固非係而不食，豈止垂之如墜？曾見訪於萇宏，反受嗤於荷蕢。彼往而不返，欲潔其身；如樂之無節，則可奪倫。義有昧於反舌，耳無聞於日新。何沒沒於隱者？亦硜硜於小人。必也審音，居然大辨；動應而溥暢，虛中而獨善。使石聲無定，則我心可轉。初未明乎弛張，庸詎議乎深淺？一雅一變，正聲久遣。子擊此者，亦屢歎之。唯聖有作，闡教命羲，乃知樂正《雅》、《頌》，複在於明時。
論，大曆九年趙州判官通直郎，行昭慶縣丞。
惟六祀，大鴻臚何公再踐諸侯，奉若明命。尹茲趙人，人賴惠浹。聿興歌之頌之，懿鑠布，逖聽洋溢。恒之伯受鉞統牧，實旌異政，俾幕賓繕部員外郎兼侍禦史王公載揚休烈，垂裕長世。刻貞石無以節省，順人欲也；序婉辭無以勤思，崇茂德也。其文見乎意，曰惟恪修連率之職，擇茲令典，明於東土，敦敘邦教，撫柔元元。次雲谘我良二千石，葉漢宣之議，激流揚波，輝光奕葉，式遵讜言，用集器宇，益稱慎行，克和厥中，服勤於理，簡易其俗。君子曰：「王公之筆，直而不汙。」夫采其英聲，睹其儀形。聲乃頌而不腆其實，形乃表而不忒其素。或曰：「理道之要，龔黃未優；成師之最，衛霍猶劣。」吾儕小人，嚐與二三子稽核今古，否臧時政，格於群議，莫出公右。由是訟庭肅肅，無留事焉。郡佐寮吏，望公高軌而已。公牆宇外嶷，管庫內嚴，非禮不動，唯義是訓。見危受命全其節，臨難抗誌忘其身。所以馳騖喪亂之間，寵錫和平之際。昔堯命四嶽，商朝諸侯，周建牧伯，作六瑞以等將勸；親人蒞事，惟明公其至矣。州人屬薦饑之歲，如享公之膏粱；寒露之時，如服公之衣裘。存安在危，肅理在擾。豪右奸宄伏其威，繩樞寡弱懷其德，而使商農工賈，朝夕從事，不異視而遷焉。公嚐曰：「未戰修備，兵之勢也；未用資置，物之理也。推此例而理之，萬貨之源可見矣。」故詢諸體物，較之成用，徵於前古，其誰儔之？夫頌德紀功之事，不書其細，而煥然昭，明大體也。論等忝竊幕吏，敢攄無窮，魯史之末，固亦有制。豈直敘述遺事，益以廣揚不朽，兼諸官屬，具紀碑陰。
舟字公受，水部員外郎岑之子。以尚書郎奉使，出為虔州刺史，封隴西縣男。
臣某言：中使至，伏奉敕書手詔，賜臣新曆日一本，口脂面脂紅雪紫雪金花各一枝，並賜臣春衣一副，牙尺一枚，大將衣兩副。宸翰忽臨，殊賜兼及。蠻夷捧詔，抃躍輕生；將吏受恩，誓心效死。臣某中謝。伏以令節嘉平，曲承寵齎。凝膏芳潤，獲滋蒲柳之容；寶器珍奇，遠承日月之照。謬當重寄，星歲屢移；恩積邱山，功無毫髮。況元陰雲暮，斗柄初回，已霑芳澤之恩，兼降中和之服。頒賜尺於王度，布新曆於荒陬。躍抃徘徊罔知所報？
臣某言：臣素以庸虛，百無所取。肅宗委臣方麵，擢尹兩京。蓋以天寶末年，祿山幹命，臣未有職位，客遊陳州，賊兵過河，官吏奔竄。臣義集驍勇，亟摧賊鋒，以閭閻之人，當幽薊之卒，勢相懸倍，不願死亡，臣之輕生，實著誠素。今者回紇代立，求授聖朝。陛下大布皇威，加其冊禮，爰膺將命，實受寵光。又其道路無虞，夏帳尤近，擁旄仗節，持憲珥貂。銜非常之詔書，寵內附之蕃落，去獲重貺，歸成大勳。雖潦倒之人，衰朽之士，亦宜據鞍增氣，叱馭前驅。況臣常在軍戎，未至遲暮，豈不欲保微臣之富貴，求陛下之恩私哉？其理必至顛沛，必至廢闕，隱而不露，何以事君？臣往在宣州，曾卒得癇疾，三日三夜，都不知人。自此以來，發無時候，或輕或重，或疾或遲。此病所來，得於風熱，常因冒暑失食，及冬衣太溫，兼食羊肉，立即發動。若過磧之後，更我菜蔬，苦寒之地，須國狐貉，又於藥物不得及時，則微臣不得全活。且螻蟻之命，誠何足言？但恐敗事，有失前期，稽恩廢禮。伏願陛下以臣此表，遍訪朝臣，言若涉虛，事近辭避，伏願加以斧锧，肆諸市朝，且使將來，永息欺詐。無任哀懇迫切之至！
臣苛言：臣一昨初承國哀，號慕罔極，已陳哀懇，請赴山陵。伏奉批答，上遵遺旨，不許奔會。元宮甫閉，攀扈無由，永惟舊恩，實延巨痛。陛下自登實位，日月重光，百靈昭蘇，萬物鹹睹。臣限所守，僻在海隅，遐瞻闕庭，未獲稱慶。陛下湛恩雨施，大號風行，繁徭頓除，窮海知化。臣管內州郡，幸獲安帖，在臣使務，必有常規。將臨元會之期，倍切朝宗之戀，伏願許臣暫趨天闕，獲覲龍顏，進稟命於聖君，退宣風於遐壤。臣死生無恨，榮願之至。
臣苛言：臣一昨初承國哀，號慕罔極，已陳哀懇，請赴山陵。伏奉批答，上遵遺旨，不許奔會。元宮甫閉，攀扈無由，永惟舊恩，實延巨痛。陛下自登實位，日月重光，百靈昭蘇，萬物鹹睹。臣限所守，僻在海隅，遐瞻闕庭，未獲稱慶。陛下湛恩雨施，大號風行，繁徭頓除，窮海知化。臣管內州郡，幸獲安帖，在臣使務，必有常規。將臨元會之期，倍切朝宗之戀，伏願許臣暫趨天闕，獲覲龍顏，進稟命於聖君，退宣風於遐壤。臣死生無恨，榮願之至。
三十三官足下：近年已來，宰臣當國，多與故人禮絕。仆以禮處足下，則足下長者，仆心未忍；欲以故人處足下，則慮悠悠之人，以仆為詭。我欲修書，逡巡至今。忽承足下出守羲國，於蒼生之望，則為不幸，為足下謀之，則名遂身退，斯又為佳。仆昧時者，謹以為賀。但鄱陽雲安，道阻且長，音塵寂蔑永以三歎。仆所疾沈痼，方率子弟力農，為世疏矣。足下亦焉能不疏仆耶？足下素❥仆所知之，其於得喪，固怡如也。然朝臣如足下寡矣，明主豈當不察之耶？惟強飯自愛，珍重珍重。
《傳》曰：「物生而後有象，象而後有滋，滋而後有數。」數成而文見矣。始自天地，終於草木，不能無文也，而況於人乎？且夫日月星辰，天之文也；邱陵川瀆，地之文也；羽毛彪炳，鳥獸之文也；華葉彩錯，草木之文也。天無文，四時不行矣。地無文，九州不別矣。鳥獸草木之無文，則混然而名，而人不能用之矣。人無文，則禮無以辨其數，樂無以成其章，有國者無以行其刑政，立言者無以存其勸誡。文之時用大矣哉。在人賢者得其大者，禮樂刑政勸誡是也。不肖者得其細者，或附會小說以立異端，或雕斬成言以裨對句，或誌近物而玩童心，或順庸聲以諧俚耳。其甚者則矯誣盛德，汙蔑風教，為蠱為蠹。為妖為孽。噫！文之弊有至是者，可無痛乎！天後朝，廣漢陳子昂，獨溯穨波，以趣清源，自茲作者稍稍而出。先大夫嚐因講文謂小子曰：「吾友蘭陵蕭茂挺、趙郡李遐叔、長樂賈幼幾，洎所知河南獨孤至之，皆憲章六藝，能探古人述作之旨。賈為元宗巡蜀分命之詔，曆曆如西漢時文，若使三賢繼司王言，或載史筆，則典謨訓誥誓命之書，可彷佛於將來矣。嗚呼！三公皆不處此地，而運蹇多故，惟獨孤至，常州刺史，享年亦促，豈天之未欲振斯文耶？小子所不能知也已矣。常州諱及，有遺文三百篇，安定梁肅編為上下帙，分二十卷，作為後序。常州愛士，而肅最為所重，討論居多，故其為文之意，肅能言之。比葬博陵崔貽孫又為神道碑，悉載行事，而痛共不登論道之位。崔公剛而好直，其詞不黨，君子謂之知言。昔班孟堅美漢得人之盛，曰文章則司馬遷、相如，又曰劉向、王裒以文章顯，是則四君子者，有漢之文雄歟？然而遷無鄉曲之譽，虧大雅明哲保身之美；相如薄於貞操，有滌器受金之累；向無威儀，遺文以繆，而身幾不免；裒多為歌頌，當時議者以為淫靡不急，其他無聞焉。大較詞人多陷輕躁，否則懦狹迂僻，於事放弛，其能蹈履中道，可為物主者寡矣。孰與常州發論措詞，皆王霸大略，孝悌之至，達於神明，善與人交，久而敬之，當官正色，不畏強禦，加之以仁惠愛物，吏民敬畏，而文又如是乎？其餘則二君既言之矣。今亶錄崔氏之作，綴於篇末雲爾。
