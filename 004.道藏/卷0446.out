莒，長山人。大曆九年進士，官侍御史內供奉，遷吏部員外郎。
殿紫宸兮足麗，木朱櫻兮可嘉。扶疏柔弱，暈豔芬葩。晚移陰於丹楹，朝延影於翠華。美其固本宸居，獻名清廟，藹綠含彩，攢紅吐耀。晴陽斜映，將藻井以相輝；初月旁臨，與壁璫而共照。於是元律方變，青陽始萌，日近易暖，天臨早榮。通條液澗，附節茸生。秦文信之著令，漢稷嗣之從行。莫不勤其時獻，旌此嘉名。將畫栱以斜界，與金華而對明。玉輦行低，雲旗雜處，迎華桂而搖露，向朱明而清暑。榮得其時，摘得其所，於芳也可尚，取類也無匹。淨拂璿題，遠當溫室，舊株昔移於漢囿，密幹今逢於堯日。及夫春宿微雨，秋含翠煙，冬條雪染，夏實珠駢。垂一枝於萬葉，托沃土以延年。玩芳誠百花之首，充薦乃眾果之先。代帷房之錦帳，奪首飾於金鈿。濟濟多士，鏘鏘拜闕；拂露華以晨趨，染花香而夕謁。始淩寒而驚換，才及暖而前發。自承恩於攀賞，固無憂於翦伐。伴穠李以表年，笑階蓂之記月。
貞元初，敷文教於率土，念畋遊之無度，啟鷙鳥幽縶之中，示皇家不私之務。將以致仁壽，明好惡。雕籠永閉，念受絏之多虞；金架爰辭，俾淩風而得路。由是縱逸翰於寥廓，釋猛誌於扃固。當其海晏時清，天高日明，離習習之恩重，視蒼蒼而體輕。舍靈檻而方銳，曆秋林而上征。乍遂翻空，出君門而不返；遙憐厲吻，過宮樹而猶驚。洎夫恤彼幽閑，順茲棲止。用成端拱之化，將盡好生之理。足使去韝上而無疑，顧人間而何以？昔因殊顧，幸食肉以見羈；今降深衷，忽雲翔而有始。故得脫身聖代，矯跡天衢，方縱心於萬里，詎斂翼於四偶。山藪之思俄失，觜距之衛寧無。然則播仁風於坱圠，乃順時以止殺；戒逸氣於荒淫，故無用於茲禽。豈俟夫養育之勞既久，徘徊之懼彌深？雖多士盈朝，無聞諫獵。故黔首在下，盡得歡心。則知信及纖微，念茲棲宿。庶群情而知感，期眾類之蒙福。遂使擊搏之性，將翱將翔；乳哺之心，既生既育。是用保其鴻業，建此深規。惠澤爰臨，整羽儀於戶牖；微誠既展，遂鳥雀於藩籬。信九霄之可托；將一舉而在斯。
於爍明德兮動休徵，縈墨綬兮效素鷹。朱草如之何？所縈則止。玉壺如之何？所欽則承。借如紫岩碧流，煙深樹幽，產鷹成羽，自春徂秋。含陰陽之淳粹，任天地之剛柔。懷好音與好質，非成色而不求。厭羽毛於原野，戀主人而即留。嗟乎！含清履潔，象君之節；厲吻鉤銳，澡毛玉截。遷河陽之喬木，一點清花；映武城之瑤琴，孤飛春雪。昔王魯同勳，賢哉二君，或雉隨黃壤，或鸞下青雲。莫匪白鷹之為最，況複見之與所聞。良以出自幽穀，遷於華屋，霜飄上衣，星流入目。涅而不緇，惟公象之；比德於玉，象公不欲。匪我政表，來儀者何？致之由德，玩物則那。思君子以馴擾，不避虞人之綱羅。藎以少而取貴，豈同乘雁之為多？
詡字載物，閩縣人。大曆中進士，貞元中官戶部郎中知制誥。
乾坤至誠，草木無情。神靈乘化而致理，枯朽效祥而發生。當聖澤未沾，故兀然枯瘁；及天光回照，遂藹爾敷榮。因萬物以鹹遂，與百祥而畢呈。故得垂陰瑣闥之中，固本鳳池之側。始孤標而穎拔，乍苒弱而條直。長充西掖之佳玩，迥奪東門之秀色。芬敷自異，永垂不朽之名；變化無常，用表好生之德。懿其荑生漸蔚，榦聳惟條。拂瑞景而增麗，祥風而獨搖。可以彰聖王之元感，可以見昊天之孔昭。舒卷以時，陋梧桐之半死；榮枯順理，鄙松柏之後凋。且春布發生之慶，秋行肅殺之令。於天地而不失其常，在金木而各得其性。眾皆畢出盡達，我則向日而衰；眾皆黃落萎腓，我則感時而盛。不然，何以知至德之動天，運神功而瑞聖者矣。翠色牂牂，異酒泉嘉柰之祥；輕陰澹澹，同鄱郡枯梓之感。煙銷雨霽，霏素雪於宸居；日晏春深，雜繁花於睿覽。青翠葳蕤，垂軒拂墀。在日月偏臨之處，當鴛鴦集苑之時。至矣哉！天降靈貺，聖為明證。既得地而不雜眾流，常托根而獨標美稱。知是天聽，自人而應者也。
星躔鬥次，山形鷲立。桑門上首曰懷海禪師，室於斯塔於斯。付大法於斯，其門弟子懼陵穀遷貿，日時失紀，托於儒者，銘以表之。西方教行於中國，以彼之六度，視我之五常，遏惡遷善，殊途同轍。唯禪那一宗，度越生死，大智慧者方得之，自難足達於曹溪，紀牒詳矣。曹溪傳衡嶽觀音台懷讓和上，觀音傳江西道一和上，❥❥詔諡為大寂禪師。大寂傳大師，中土霜承，凡九代矣。大師太原王氏，福州長樂縣人。遠祖以永嘉喪亂，徙於閩隅。大師以大事因緣，生於像季。托孕而薰膻自去，將誕而神異聿來，成童而靈聖表識，非夫宿植德本，曷以臻此？落發於西山慧照和尚，進具於衡山法朝律師，既而歎曰：「將滌妄源，必遊法海。」豈惟心證，亦假言詮。遂詣廬江，閱浮槎經藏，不窺庭宇者積年。既師大寂，盡得心印。言簡理精，貌和神峻，睹即生敬，居常自畢。善不近名，故先師碑文，獨晦茯稱號。行同於眾，故門人力役，必等其艱勞。怨親兩忘，故棄遺舊裏；賢愚一貫，故普授來學。常以三身無住，萬行皆空，邪正並捐，源流劉泯。用此教旨，作人表式；前佛所說，斯為頓門。大寂之徒，多諸龍象，或名聞萬乘，入依就輦；或化洽一方，各安郡國。唯大師好耽幽隱，棲止雲鬆。遺名而德稱益高，獨往而學徒彌盛。其有遍探講肆，曆抵禪關，滯著未祛，空有猶閡。靡不緘藏萬里，取決一言，疑綱雲張，智刃冰斷。由是齊魯燕代，荊吳閩蜀，望影星奔，聆聲飆至。當其饑渴，快得安隱，超然懸解，時有其人。大師初居石門，依大寂之塔，次補師位，重宣上法。後以眾所歸集，意在遐深，百丈山碣立一隅，人煙四絕。將欲卜築，必俟檀那。伊補塞遊暢甘貞，請施家山，原為卿導庵廬環繞，供施芿積，眾又逾於石門。然以地靈境遠，頗有終焉之誌。元和九年正月十七日，證滅於禪床，報齡六十六，僧臘四十七。以其年四月廿二日，奉全身窆於西峰。據婆娑論文，用淨行婆羅門葬法，遵遺旨也。先時白光去室，金錫鳴空。靈溪方春而涸流，杉燎竟夕以通照。妙德潛感，於何不有。門人法正等，嚐所稟奉，皆得調柔，遞相發揮，不墜付屬，他年紹續，自當流布。門人談敘，永懷師恩，光崇塔宇，封土累石，力竭心瘁。門人神行梵雲，結集微言，纂成語本，凡今學者，不踐門閩，奉以為師法焉。初閩越靈藹律師，一川教宗，三學歸仰，嚐以佛性有無響風發問，大師寓書以釋之。今與語本，並流於後學。翊從事於江西府，備嚐大師之法味，故不讓眾多之托。其文曰：
梵雄設教，有權有實。未得頓門，皆為暗室。祖師戾止，方傳秘密。如彼重昏，忽懸白日。
唯此大士，宏紹正宗。雖修妙行，不住真空。無假方便，豈俟磨礱。恬然返本，萬境園通。
百千人眾，盡祛病熱。彼皆有得，我實無說。心本不生，形同示滅。此土灰燼，他方水月。
法傳人代，塔閉山原。杉鬆日暗，寺塔猶存。藹藹學徒，無非及門。唯能覺照，是報師恩。元和十三年十月三日建。
先王作則以廣利，制命以居人。故官立井樹，旅有施舍。相彼廬氏，實曰職司。在故事之允修，於從政乎何有？既而日暮途遠，商子載馳，轅端莫向，馬首靡托。既傷行旅之感，加之暴露之憂。寒溫失時，以幹六物；飲食不節，是生百病。且國生納幣，咎在晉卿；江氏失布，盜由楚相。玉毀於櫝，罪有所在。
八政交修，桑農為本；六官致理，富教居先。將取地財之生成，須辨夫家之沃塉。惟甲率是吏職，行乎周禮。我疆我理，爰受授於三農；如京如坻，佇陳陳於九穀。足使丁壯盡力，汙萊合宜。何斯有功，輒欲加罪？若也閭閻櫛比，煙火星繁。占天子之牛田，廢將軍之馬埒。則當惟辨布政，求弊是圖。況今邊鄙不聳，流庸適至，宜翦荊棘，俾生稻粱。勸農既任其易耕，給地何限於過數？庶從行古，未可非今。
天有五星，辰居基一；地有五材，水為之首。既作鹹以正味，亦凝質麵成鹽。則橫目之人，生齒之歲，罔不資焉，而後食矣。鹽之為用大矣哉！寶應靈慶池者，《山海經》所謂鹽販之澤也。俗稱官號，皆曰鹽池。供華夏二十餘州，宅黃河千里之曲。北抱原勢，南負山陰。涵濡泓澄，浸漬舄鹵。外無寸草，內絕織鱗。水或紫赤，鹽皆潔白，有自來矣。頃大曆丁巳，秋雨成災，凡厥井疆，漫為塗潦。今京東和糴使兼知河東租庸鹽鐵侍禦史清河崔公陲，時以監察，權領是邦。憂國恤人，籲天有禱。乃徵畚鍤，集役徒，修堤防，導溪潤。積溜鴻湧，白波如山。西迤北泄，散於沒❥監斯池町畦不沒，廬室獲全，係公是賴矣。粵翌日，亦既開霽，經鹽自生。盈掬傾筐，或璽或栗。形攢伏虎，色澈丹砂。靈貺休徵，古未之有。公乃獻狀於戶部侍郎韓公滉，韓公伏奏於代宗，代宗俾諫議大夫蔣鎮覆之，則編於史冊。薦於郊廟矣。與夫白麟赤雁之應，野蠶穞穀之祥，何以異乎？冬十月，詔賜池名曰寶應靈慶，兼置祠焉。蓋國家祈豐財，旌瑞貺也。其明年，因厥農隙，創茲神寢，卜津涯六十里之半，當安解二大邑之間。捄陾陾，扌豕橐橐。工惟力競，役若子來。俄結構以時起，儼塗塈而斯畢。然後審象設，煥丹青，容穆如，甲士贔屭，則聰明正直之有憑也。夫其洞戶南豁，滄波淼然，樹以修槐，羅以香草，則風涼會舞之有所也。又來歲己未夏五月九日，天子降中貴人以牲牢祀之。制祝光臨，衣冠列位，秩齊四瀆，禮視三公，亦為盛矣。共後西自關輔，東逾崤澠，南馳陝服，北走絳台。馬屯雲，車流水，乞靈報德，可勝紀乎！《易》曰：「聖人以神道設教而天下服。」此之謂也。遂遷公殿中侍禦史，京東和糴使逮於斯任，豈惟執憲簡頒鹽政，必將秉造化應鼎之和羹，人皆望焉，神所勞矣。濯客自東鄙，觀藝而來，美精誠之動天，多築護之盡力，輒采聞見，題於樂石。庶丕績不朽，與池始終。時建中二年秋八月記。
臣某言：伏奉某月日恩制，授臣男曖試殿中監駙馬都尉，尚昇平公主。聖慈曲被，焜燿私門，揣分慚恩，以榮以懼。牙本寒素，愧非閥閱。幼男弱稚，又乏義方。陛下以臣備位台司，服勤王室，特收賤族，許以國姻。宗黨生光，室家同慶。門開魯館，地列沁園。事出非常，榮加望外。恩深議重，何以克堪。糜軀粉骨，不知所報？無任感戴受恩之至！
武皇帝慕軒後之風，儲思幽通。葉珍符於瑞牒，產靈芝於齋宮。太一清精，元郡降衷。色奪兼金，發靈姿以濕潤；質逾美玉，浮真氣以蔥龍。原夫帝在華帳，儼於仙杖；睿思邈以衝寂，神心窅其相向。仿佛受釐，肅其冥貺；非煦育之所致，乃精神之潛暢。挺茲三秀，表信乎三元之符；擢此九莖，期爾於九坻之上。異屈軼之致用，類朱英之為狀，足表天感與地生，或揚臣和而君唱。是知至精潛運，神物昭彰，靈液潛通，願生乎枯木貞石；神心幽讚，故出此殿神房。冠庶草以為貴，故有時而發祥；信稟質以津澤，非本媚乎馨香。豈比夫楚水之空嘉萍實，仙宮之獨貴元霜。懿夫道心虛澹，我則無味以元感；化象貴形，我乃無根而效靈。是用拔奇瑤砌，標異彤庭。紫藎與祥雲允合，朱莖將火德相冥。秀射猗蘭之室，光連雲母之屏。煥國典而就昭歌頌，徹元風而丕耀德馨。彼丹甑呈豐，器車表德，潛美岩野，挺芳幽側。曷比夫耀甲乙之帳，赫矣朱榮？結天地之精，混然剛克。異朝菌之為體，同夜光之非飾。含聖澤以成春，體正陽而稟色。是知人心告虔，珍物效焉。將會昌於群帝，必功格於上元。且神之符則受此靈草，神之會則降彼真仙。苟獲符而為約，與降質而相懸。大寶在乎皇極，真居本乎丹田。苟溺異以趨怪，顧汩聽而表年。彼乘嶠而求靜，此執迷而徵聖。徒有托於齋祈，信無裨於性命。睹芝宮兮緬爾，倏隙駟以奔競。庶歸元化之門，小彼炎皇之慶。
旒扆肅誠，天地降靈，盡臣咸造，屈軼生庭。翠影如植，皇心以寧。暑屏寒生，感萐蒲之代謝；日來月往，異蓂莢之飄零。舄奕玄造，誕生厥草，表忠蹇之不遲，懼壬佞之何早。宵承湛露，密葉如傾，晝偃薰風，纖莖若掃。倚那且都，歌詠難模。其生也則一，其道也乃殊。育於軒堦，其指或有；生於聖代，其用則無。是靈草之無心，以聖人之為心，對危行而不侮，覿巧言而則侵。榮乎砌陰，實為龜為鏡；肅我皇度，式如玉如金。冠卉之首，綿代曠有。茅三春之可封，芝九莖而延壽；曷若茲草之盛，莫之與並。類貂蟬之性潔，均獬豸之質勁，得詩人之無邪，行孔門之遠佞。於鑠屈軼，邈乎逈出；遇唐復生，應時作實。經百王而影戢，歷千祀而宥密；如執法之不回。奉直道而自必。所以野退宵人，朝多髦士，同魚水之合契，絕螮蝀之莫指。封思齊於大夫，名可比於君子；謝有香之蘭蓀，惡無言之桃李。
幹，戎州人。待詔翰林，累擢諫議大夫，封壽春公，遷京兆尹，改刑部侍郎。德宗立，坐前與宦者特進劉忠翼陰謀東宮事覺，除名長流，賜死藍田驛。
集賢校理潤州別駕歸崇敬議狀，及禮儀使判官水部員外郎薛頎等稱：禘謂冬至祭天於圜丘，周人則以遠祖帝嚳配今欲以景皇帝為始祖，配昊天於圜丘。臣幹詰曰：《國語》曰：「有虞氏夏后氏俱禘黃帝，商人禘舜，周人禘嚳。」俱不言祭昊天於圜丘，一也。《詩·商頌》曰：「長發大禘也。」又不言祭昊天於圜丘，二也。《詩·周頌》曰：「雍禘太祖也。」又不言祭昊天於圜丘，三也。《禮記·祭法》曰：「有虞氏夏后氏俱禘黃帝，殷人周人俱禘嚳。」又不言化學元素昊天於圜丘，四也。《禮記·大傳》曰：「不王不禘，王者禘其祖之所自出，以其祖配之。」又不言祭昊天於圜丘，五也。《爾雅釋天》曰：「禘大祭也。」又不言祭昊天於圜丘，六也。《家語》云：「凡四代帝王之所郊，皆以配天也。」其所謂禘者，皆五年大祭也。又不言祭昊天於圜丘，七也。盧植云：「禘祭名，禘者帝也。事尊明禘，故曰禘。」又不言祭昊天於圜丘，八也。王肅云：「禘謂於五年大祭之時。」又不言祭昊天於圜丘，九也。郭璞云：「禘五年之大祭。」又不言祭昊天於圜丘，十也。臣幹謂禘是五年宗廟之大祭，《詩》、《禮》、《經》、《傳》，文義昭然，今略興十詰以明之。臣惟見《禮記·祭法》及《禮記·大傳》、《商頌·長發》等三處鄭元注，或稱祭昊天，或雲祭靈威仰，臣精詳典籍，更無以禘為祭昊天於圜丘及郊祭天者。審如禘是祭之最大，則孔子說《孝經》為萬代百王法，稱周公大孝，何不言禘祀帝嚳於圜丘以配天？而反言郊祀後稷以配天，是以五《經》俱無其說。
聖人所以不言，輕議大典，亦何容易？猶恐不悟，今更作十難。其一難曰：《周頌·雍》禘祭太祖也。鄭元箋云：「禘大祭，太祖文王也。」《商頌》云：《長發》大禘也，元又箋云：「大禘祭天也。」夫商、周之《頌》，其文互說，或雲禘太祖，或雲大禘，俱是五年宗廟之大祭。詳覽典籍，更無異同。惟鄭元箋《長發》，乃稱是郊祭天。詳元之意，因此《商頌》禘，如《大傳》雲大祭如春秋大事於太廟。《爾雅》禘大祭，雖雲大祭，亦是宗廟之祭，可得便稱祭天乎？若如所說，大禘即雲郊祭天，稱禘即是祭宗廟。又《祭法》說虞夏商周禘黃帝與嚳，《大傳》不王不禘，禘上俱無大字，元何因複稱祭天乎？又《長發》文亦不歌嚳與感生帝，故知《長發》之禘，而非禘嚳及郊祭天明矣。殷周五帝之大祭，群經眾史及鴻儒碩學，自古立言著論，序之詳矣，俱無以禘為祭天，何棄周孔之法言，獨取康成之小注？便欲違經非聖，誣亂祀典，謬哉！其二難曰：《大傳》稱禮不王不禘，王者禘其祖之所自出，以其祖配之，諸侯及其太祖者，此說王者則當禘，其謂祭法虞夏殷周禘黃帝及嚳，不王則不禘，所當禘其祖之所自出，謂虞夏出黃帝，殷周出帝嚳，以近祖配而祭之。自出之祖，既無宗廟，即是自外至者，故同之天地神祗，以祖配而祀之。自出之說，非但於父，在母亦然。《左傳》子產云：陳則我周之自出，此可得稱出於太微五帝乎？故曰不王不禘，王者禘其祖之所自出，以其祖配之謂也。及諸侯之禘，則降於王者，不得祭自出之祖，隻及太祖而已。故曰諸侯及其太祖，此之謂也。鄭無錯亂，分禘為三：注《祭法》，雲禘謂祭昊天於圜丘，一也。注《左傳》，稱郊祭天，以後稷配靈威仰；箋《商頌》，又稱郊祭天，二也。注《周頌》雲禘大祭，大於四時之祭，而小於袷，太祖謂文王，三也。禘是一祭，元析之為三，顛倒錯亂，皆率胸臆，曾無典據，何可足憑？其三難曰：虞夏殷周已前，禘祖之所自出，其義昭然。自漢魏晉已還千餘歲，其禮遂闕。又鄭元所說，其言不經，先儒棄之，未曾行用。愚以為錯亂之義，廢棄之注，不足以正大典。其四難曰：所稱今三《禮》行於代者，皆是鄭元之學，請據鄭學以明之。曰雖雲據鄭學，今欲以景皇帝為始祖之廟以配天，複與鄭義相乖，何者？《王制》云：「天子七廟。」元云：此周禮也。七廟者，太祖及文武之祧與親廟四也，殷則六廟，契及湯與二昭二穆也。據鄭學，夏不以鯀及顓頊、昌意為始祖，昭然可知也。而欲引稷、契為例，其義又異是爰稽邃古洎今，無以人臣為始祖者。惟殷以契，周以稷，夫稷契者，皆天子元妃之子，感神而生。昔帝嚳次妃簡狄，有娀氏之女，吞元鳥之卵，因生契，契長而佐禹治水，有大功，舜乃命契作司徒。百姓既和，遂封於商。故《詩》曰：「天命元鳥，降而生商。」宅殷土芒芒，此之謂也。後稷者，其母有邰氏之女，曰薑原，為帝嚳妃，出野履巨跡，歆然有孕，生稷。稷長而勤於稼穡，堯聞，舉為農師，天下得其利，有大功，舜封於邰，號曰后稷。唐虞夏之際，皆有食德，故《詩》曰：「履帝武敏歆，居然生子。」即有邰家室，此之謂也。舜禹有天下，稷契在其間，量功比德，抑其次也。舜受職，則播百穀，敷五教。禹讓功，則平水土，宅百揆。故《國語》曰：「聖人之制祀也，功施於人則祀之，以死勤事則祀之。」契為司徒，而人輯睦，稷勤百穀而死，皆居前代祀典，子孫有天下，得不尊而祖之乎？其五難曰：既遵鄭說小德配寡，遂以後稷隻配一帝，尚不得全配五帝，今以景皇帝特配昊天，於鄭義可乎？其六難曰：眾難臣云：上帝與五帝一也，所引《春官》祀天旅上帝，祀天旅四望，旅訓眾，則上帝是五帝。臣曰不然，旅雖訓眾，出於《爾雅》，及為祭名，《春官》訓陳，注有明文。若如所言，旅上帝便成五帝，則季氏旅於泰山，可得便是四鎮耶？其七難曰：所雲據鄭學，則景皇帝親盡廟主合祧，卻欲配祭天地，錯亂祖宗。夫始祖者，經綸草昧，體大則天，所以正元氣，廣大萬物之宗，尊以長至陽氣萌動之始日，俱祀於南郊也。夫萬物之始，天也。人之始，祖也。日之始，至也。掃地而祭，質也。器用陶匏，性也。牲用犢，誠也。兆於南郊，就陽位也。至尊至質，不敢同於先祖，禮也。故《白虎通》曰： 「祭天歲一何？天至尊至質事之不敢褻黷，故因歲之陽氣始達而祭之，今國家一歲四祭之。」黷莫大焉。上帝五帝，其祀遂闕，怠亦甚矣。黷與怠皆禮之失，不可不知。夫親有限，祖有常，聖人制禮，君子不以情變易。國家重光，累聖曆祀百數，豈不知景皇帝始封於唐？當時通儒，議功度德，尊神堯克配彼天，宗太宗以配上帝，神有定主，為日已久。今欲黜神堯配含樞紐，以太宗配上帝，則紫微五精，上帝佐也，以子先父，豈禮意乎？非止神祗錯位，亦以祖宗乖序，何以上稱皇天祖宗之意哉？若夫神堯之功，太宗之德，格於皇天上帝，臣以為郊祀宗祀，無以加焉。其八難曰：欲以景皇帝為始祖，既非造我區宇，經綸草昧之主。故非夏始祖禹，殷始祖契，周始祖稷，漢始祖高帝，魏始祖武皇帝，晉始祖宣帝，國家始祖神堯皇產同功比德，而忽昇於宗祀圜丘之上，為昊天匹，曾謂圜丘，不如林放乎？其和難曰：昨所言魏文帝丕以武帝操為始祖，晉武帝炎以宣帝懿為始祖者，夫孟德、仲達者，皆人傑也，擁天下之強兵，挾漢魏之微主，專制海內，令行草偃。服裒冕，陳軒懸天子決事於私第，公卿列拜於道左。名雖為臣，勢實淩君，後主因之而業帝，前王由之而禪代，子孫尊而祖之，不亦可乎？其十難曰：所引商周魏晉，既不當矣，則景皇帝不為始祖明矣。我神堯拔出群雄之中，廓清隋室，拯生人於塗炭，則夏虞之勳不足多；成帝業於數年之間，則漢祖這功不足比。夏以大禹為始祖，漢以高帝為始祖，則我唐以神堯為始祖。法夏則漢，於義何嫌？今欲革皇天之祀，易太祖之廟，事之大者，莫大於斯。曾無按據，一何寡陋，不愧於心，不畏於天乎？
以前奉詔，令諸司各據《禮》經定議者，臣幹忝竊朝列官以諫為名，以直見知，以學見遠，不敢不罄竭以裨萬一。昨十四日具以議狀呈宰相，宰相令朝臣與臣論難，所難臣者，以臣所見獨異，莫不騰辭飛辯，競欲碎臣理，鉗臣口。剖析毫厘，分別異同，序墳典之凝滯，指子傳之乖謬，事皆歸根，觸物不礙，但臣言有宗爾，豈辯者之流也。又歸崇敬、薛頎等援引鄭學欲蕪祀典，臣為明辯，迷而不複，臣輒作十詰十難，授據墳籍，昭然可知。庶郊禘事得其真，嚴配不失其序，皇靈降祉，天下蒙賴。臣亦何顧不蹈鼎鑊，謹敢聞達，伏增悚越。
公輔愛州日南人。第進士，補校書郎，制策異等，授右拾遺，為翰林學士。從德宗幸奉天，擢諫議大夫同中書門下平章事，罷為左庶子，改右庶子，終吉州刺史。憲宗時贈禮部尚書。
白雲溶溶，搖曳乎春海之中。紛紜層漢，皎潔長空。細影參差，匝微明於日域；輕文燐亂，分炯晃於仙宮。始而乾門辟，陽光積。乃縹渺以從龍，遂輕盈而拂石。出穹巒以高翥，跨橫海而遠摭。故海映雲而自春，雲照海而生白。或杲杲以積素，或沉沉以凝碧。圓虛乍啟，均瑞色而周流；蜃氣初收，與清光而激射。雲信無心而舒卷，海寧有誌於潮汐。彼則澄源紀地，此乃泛跡流天。影觸浪以時動，形隨風而屢遷。入洪波而並曜，封綠水而相鮮。時維孤嶼冰朗，長汀雲淨；辨宮闕於三山，總妍華於一鏡。臨瓊樹而昭晰，覆台而縈映。鳥頡頏以追飛，魚從容以涵泳。莫不各得其適，鹹悅乎性。登夫爽塏，望茲雲海；雲則連景霞以離披，海則蓄玫瑰之翠彩。色莫尚乎潔白，歲何芳於首春？惟春色也，嘉夫藻麗；惟白雲了，賞以清貞。可臨流於是日，縱觀美於斯辰。彼美之子，顧曰無倫。揚桂楫，棹青蘋；心遙遙於極浦，望遠遠乎通津。雲兮片玉之人❥
問：朕聞古之善為國者，未嚐不求正士，博采直言，勤而行之，輔成教化者也。朕臨禦日淺，政理多闕，每期忠義，切投藥石。子大夫戢。翼藏器，思奮俟時。今啟乃沃子，當有犯而無隱。朕竊不自揣，敢慕前王，上法羲軒，下遵堯舜。還已散之淳樸，振將頹這紀綱，使禮讓興行，刑罰不用。而人猶輕犯，吏尚循私，為盜者未奔，不仁者未遠。豈臣非稷契而致是乎，為君謝禹、湯使之然也？設何謀而可以西戎即敘，施何化而可以外戶不扃？五諫安從，三仁誰最？周昌比漢高於桀紂，劉毅方晉武於桓靈，但見含容，兩無猜怒。故君不失聖，臣不失忠。子既其儔，應詳往行。四賢優劣，佇辨深疑。在於朕躬，所有不逮，條問之外，委悉書之，必無面從，以重不德。
對：臣聞堯舜之馭寓也，以至理理萬邦，以美利利天下，百姓猶懼其未化也，萬邦猶懼其未安也。乃復設謗木，詢讜議，不敢滿假，不敢荒寧。伏惟陛下元德統天，文思居業。慎重光之丕緒，返淳古之休風。光啟憲章，疇谘營蒯，錫臣之策，思以啟沃。臣狂簡不知化源，謹昧死稽顙，輒陳愚慮。
制策曰：「朕竊不自揣，敢慕前王，欲上法羲軒，下遵堯舜。還已散之淳樸，振將頹之紀綱，使禮讓興行，刑罰不用。而人猶輕犯，吏尚循私，為盜者未奔，不仁者未遠。豈臣非稷契而致是乎，為君謝禹、湯使之然也？」大矣哉陛下之言乎！臣聞禹稱善人，不善者遠矣。伏見陛下徵隱逸於空山，拔夔龍於下位。聘名士，禮賢者；善無欲之徒，發惟新之詔。使吏肅人悅，法明令張，而猶曰君謝禹湯，臣非稷契，此陛下讓之至也，臣何敢間焉？夫中於道者，易以興化；失其道者，難以從宜。事爽其分，則一毫以乖；事審其分，則殊途同歸。計歲者非一時而可用，致理者非一日而成功，但立法於制事之初，望化於經年之外。使損益鑒於興替，寒暑漸於春秋，何憂不均理於羲軒，同光於堯舜？
制策曰：「設何謀而可以西戎即敘，施何術而可以外戶不扃者？」陛下孚惠心，和戎狄，相彼君長，解辮戶庭。應以地僻遐荒，未知聖造；伏以戎狄輕而寡信，貪而無親。視邊戍申嚴，則請通國好；睹疆場無備，則屢起貪心。固難可以禮義和，難可以恩澤撫。取今之要，莫過於智將悍卒，設險邊隅。臣伏以陛下且以恤下為心，不以西戎為慮。今請制其邊兵有常數，邊將有常務，分其土而居之，給其家而業之。因其業也，而為之城池；因其將也，而為之牧守。又申嚴其令，使獲虜馬者賞以馬，使獲虜羊者賞以羊，人皆固業，戰自力倍，則可少安。今積甲日深，興戎歲廣，黎人抗弊，未可勤師。伏望利物之原，息人之道，使廣庶類，農桑以時。宏濟濟之士於朝，盛洋洋之化於野。使其來也，慕斯文物之盛；居其邊也，杜其利欲之求。然後款塞而可即敘矣，夫奸邪生於豪傑，廉恥，生於禮義禮義立，孰有不恥且格乎？衣食足，孰有背義趨利者乎？臣以為遂其富利之業，申其仁義之利，則外戶不扃矣。
制策曰：「五諫安從，三仁誰最者？」夫諫者以諷為先，亂國非無直言也，直言不用，故謅諛勝矣。理國非無謅諛也，謅諛不用，則直言勝矣。時逢否閉，仲尼或守其主文；今日昭明，微臣請從其直諫。臣之職也，敢二事乎？昔商紂不君，虐棄天物，三仁弼諫，藩捍宗彝。退八百之師，抑三分之眾，均其憂亂，俱可稱仁。較其持危，或非同德。比干知死亡之義，且曰陷君；微子去父母之邦，或雲智免。進退不失其正，在於太師乎？
制策曰：「周昌比漢高於桀紂，劉毅方晉武於桓靈，俱見含容，兩無猜怒。故君不失聖，臣不失忠。子既其儔，應詳往行。四賢優劣，佇辨深疑。」臣聞君明則臣直，二聖以乘時開國，參佐昌圖；二臣以委質造邦，克扶興運。開忠讜之路，成不諱之朝。固擬議失倫，比方不怍，將以感君之未寤，致理於升平。絕好惡之門，傳和睦之代。名高終古，傳在策書。巍巍三代，斯為盛美。臣素無學術，謬竊對曷攵，若變其微，斯言之玷。使臣以禮，晉武寧劣於漢高；鼓怒抗辭，周昌不優於劉毅。
制策曰：「在乎朕躬，有所不逮，條問之外，委悉書之，必無面從，以重不德者。」臣固凡陋，越在側微，仰天地之大全；空忻化育，體陰陽之廣運。每荷陶甄，豈意聖詔薦臨，猥垂下問，心慮隕越。夏蟲不睹於春冰，曲士寧知於天道。欲申微素，進退憂惶。伏見陛下以道生成，以德覆載，賞以春夏，刑以秋冬。捐金玉於江湖，反珍奇於藪澤；委符瑞為草莽，用忠良為靈慶；臨群下以正德，惠兆人以厚生。誠太平之道也，刑措之漸也。臣不勝其忭。願陛下俯仰必於是寤寐必於是。《詩》云：「靡不有初，鮮克有終。」抑臣以為知終終之可以存義者，其惟聖人乎？伏惟陛下終之。臣不勝葵藿傾心之至。謹對。
晉字混成，河中虞鄉人。明經及第，肅宗幸彭原，上書行在，授校書郎翰林待制，曆太常少卿左金吾將軍。德宗朝遷左金吾衛大將軍，改尚書左丞，復拜太常卿。貞元五年以門下侍郎同中書門下平章事，九年罷為禮部尚書檢校左僕射兼宣武節度營田汴宋觀察使。十五年卒，年七十六，贈太傅，諡恭惠。
古人服冠冕者，動有佩玉之響，所以節步也。《禮》云：「堂上接武」，堂下布武至恭也。步武有常，君前之禮，進趨而已。令或奔走，以致顛仆。非恭慎也，在式朝官皆是綾袍袱，五品已上金玉帶，取其文彩畫飾，以奉上也。是禹惡衣服而致美乎黻冕，君親一致。昔尚書郎含香，萊子彩服，皆此義也。服絁縵，非制也。
唐之元臣曰義陽郡王抱真，字太元。皇開府儀同三司涼州都督河蘭鄯廓瓜沙甘肅九州大總管申國公修仁之元孫，開府儀同三司左武衛大將軍永之曾孫，兵部尚書懷恪之孫，贈太子太保齊管之子。蓄河嶽之秀，叢祖考之慶，克生鴻才，以左元後，殊勳茂績，可得而稱也。
公體仁執中，抱素專直，威厲霜雪，氣淩雲霓。沉毅足以建功，寬裕足以安眾。召公相武之智，申伯翊宣之籌，尚父六韜之奇，夷吾九合之業。未及弱冠，公皆達之，果為從父兄故相國抱玉所重。期以遠大，薦於肅宗，授汾州別駕。仆固懷恩之平史盜也，伐虔劉之功，恣暴虐之性，不率朝典，潛懷異圖。公發衝危冠，憤激忠節，間道詣闕，潰其奸謀。而渠魁疾顛，汾滸底定。代宗嘉之，拜殿中少監。永泰初又兼禦史中丞，充陳鄭懷澤潞等五州節度留後。恩光洊及，輝耀當時，謙不奉詔，累有陳說。上大器之，改澤州刺史兼侍禦史，充節度副使巡內五州都團練使。澤人忻忻，如戴父母。公虔奉聖旨，耑精吏職，一年而流民複田壤辟，二年而軍給人阜，風俗淳義。時屬散卒聚鍾鼓山，肆其猖狂，逞其驅劫，議者請兵逐之。公謂之曰：「夫人稟元和以生，奉五常以立，無不思順，無不懼逆。理亂之道，實由於政，政和則禮讓興，仁義著。政否則刑罰滋，盜賊起。使其叛亂，是德之不修也。姑務自咎，豈可加兵？」乃申以禍福之門，引以開泰之路，投戈菔矢，塵簸岩蕩，撫勞加等，仁風載揚，遂遷懷州刺史。澤人去思之憤，凝為愁雲；懷人來蘇之慶，霈若霖雨。為政未幾，懷亦如澤焉。天子寵文公之能，旌龔遂之美，以節度使司徒公備戎於西，乃授檢校秘書監兼侍禦史權知行軍司馬，充澤潞，節度支度營田觀察處置使留後，仍知潞州大都督府事。公以殊恩寄任，留務浩穰，徘徊化源，獨與心計。乃約故實，財成庶政。禁暴以安物，薄賦以養農省徭以息孤惸，均調以資士卒。孝弟聞於鄉黨，學校興於裏閭，刑戮廢於戎行，鞭撲弛於官署，闔境之內，不日而教化焉。建中元年特授節制，並廉察本道兼領潞州大都督府長史，練勤王之師，修守土之備，內勸耕食，外揚威武。布大君之誠以睦藩鎮，導聖朝之化以釋危疑。由是上澤德以下流，下情得以上達，君臣無間，臻於太和，公之力也。屬軍戎之後，蟲旱為災，公請罪神祗，憂見於色。精感而飛蝗越境，誠懇而霖雨應期，稼穡獲全，異於他郡，古之循吏，何以加焉？
公前後曆官一十八政，再為禦史中丞尚書常侍，三領郡守，一登亞相，兩踐端揆，封義陽郡王，食實封六百戶，命為承弼，同平章事，俾平水土，兼領司空。量宏而深，智達而朗，常執謙而驚寵，不求援以取貴。起題輿，登補裒；簡自皇極，鬱為元臣。非德及蒼生，忠貫白日，則何以臻此？潞之緇黃耆艾，詣闕陳情，願勒貞石。帝嘉乃誠，詔門下侍郎平章事董晉撰文，以昭其功。銘曰：
皇矣上帝，降祚有唐。蘊粹孕靈，克生義陽。明明天子，賢能是獎。乃命義陽，鎮於上黨。烈烈義陽，惟國之楨。屹若崇山，隱如長城。用極於正，性根於忠。英風外馳，明謨內融。王度克遵，惠此罷人。以德代刑，散澆為淳。軍以威凶，雄以定懾。恢振皇綱，輔弼天業。帝曰抱真，允文允武。俾登鼎鉉，錫之茅土。名高方召，道冠申甫。刊石紀功，用駕終古。
紹字德素，本名純，避憲宗諱改焉。自太原徙京兆之萬年，累官戶部尚書。順宗立，轉兵部，出為東都留守。元和初檢校尚書右僕射，為武寧軍節度使，復拜兵部尚書。卒年七十二，贈右僕射，諡曰敬。
伏以京都時用，多重見錢，官中支計，近日殊少。蓋緣比來不許商人便換，因茲家有滯藏，所以物價轉主，錢多不出。臣等今商量，伏請許令商人於三司任便換見錢，一切依舊禁約。伏以比來諸司諸使等，或有便商人錢，多留城中，逐時收貯，積藏私室，無複通流。伏請自今已後，嚴加禁約。
