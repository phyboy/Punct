泉字靈長，扶風人，建中時官范陽功曹檢校戶部員外郎汴宋節度參謀。
古者造書契，代結繩，初假達情，浸乎競美。自時厥後，迭代沿革，樸散務繁，源流遂廣，漸備楷法，區別妍媸。洎於我唐天寶末，國有寇難，府庫傾覆，散墜閭閻。而興複京都，所司徵購，得春歸者蓋寡矣。餘至德中往往偶見，祛積年之遐想，駭此生之新觀，雖欣鄙夫之幸遇，實為吾君之痛惜，恨沈草莽，上達無階。因記彼而固求，願沽諸而善價。然為監臨動靜，公私留遷，徒暫披玩，終歸他室。今記前後所親見者，並今朝自武德以來，迄於乾元之始，翰墨之妙，可入品流者，鹹備書之，（周一人史籀。泰一人李斯。漢二人蔡邕，杜操。魏五人韋誕、虞鬆、司馬師、司馬昭、鍾會。吳二人皇象、賀劭。晉六十三人齊獻王、元帝、成帝、康帝、孝武帝、武陵王、會稽王、楊肇、山濤、嵇康、張翰、蔡充、顧榮、劉琨、孔侃、孔瑜、陶侃、熊遠、應詹、卞壺、劉超、謝藻、庾亮、庾懌、庾翼、庾準、郗鑒、郗愔、郗曇、郗超、郗儉之、郗恢、謝尚、謝奕、謝安、王導、王劭、王瑉、王羲之、王獻之、王廞、王濛、王述、丁潭、何充、劉訥、劉炎、張澄、劉璞、張翼、桓溫、桓元、江灌、沈嘉、劉環之、劉廞、範汪、範寧、諸葛長民、劉穆之、溫放之、楊羲、宋埏、宋二十五人武帝、文帝、孝武帝、明帝、南平王、海陵王、謝靈運、謝方明、張茂度、張永、羊欣、孔琳之、薄紹之、王敬宏、王思元、顏峻、桓護之、駱簡、蕭思話、龐秀之、巢尚之、裴鬆之、徐爰、江僧安、賀道力。齊十五人齊高帝、武帝、竟陵王、褚淵、褚賁、徐孝嗣、王僧虔、王慈、王誌、王儉、劉撝顧、寶光、胡楷之、徐希秀、張融。梁二十一人武帝、簡文帝、邵陵王、孝元帝、蕭確、蕭子雲、王克、陸杲、任昉、傅昭、朱異、王籍、殷鈞、阮研、王裒、蕭特、庾肩吾、陶宏、景江蒨、周宏讓、範懷約。陳二十一人武帝、文帝、煬帝、尢後、新蔡王、廬陵王、永陽王、桂陽王、釋智永、智果、江總、徐陵、沈君理、袁憲、毛喜、蔡景曆、蔡徵、顧野王、伏知道、謝嘏、賀朗。北齊一人外五代祖劉瑉。隋五人劉元平、房彥謙、盧昌衡、趙文深、趙孝逸。唐四十七人神堯皇帝、文武聖皇帝、則天武後、睿宗、開元皇帝、漢王元昌、岐王元範、李懷琳、歐陽詢、歐陽通、虞世南、虞纂、虞煥、褚遂良、陸東之、薛稷、房元齡、殷仲容、王知敬、王紹宗、孫過庭、張旭、賀知章、徐嶠之、徐浩、李造、韓擇木、田琦、衛包、蔡有鄰、鄭遷、李權、李樞、李平鈞、王維、王縉、史惟則、李陽冰、家舅繪、姨兄明若山、宋儋、李璆、蕭誠、張從申、呂向、長兄蒙、馬氏妻劉泰姝等，應親見者所言）。並錯綜優劣，直道公論。或理盡名言，即外假興喻，雖闕標舊品，而畢寄斯文，刊訛誤於形聲，定目存於指掌。其所不睹，空居名額，並世所傳拓者，不敢憑推，一皆略焉。其辭曰：
嚐考古而閱史，病賤目而貴耳，述勳庸而任人，揮翰墨而由已。則知親矚延想，如見君子，量風雅之足憑，奚卷舒之能已？古猶今也，斯得美矣。雖六藝之末曰書，而四人之首曰士：書資士以為用，士假書而有始。豈特長光價於一朝，適容貌於千里？（王羲這書蕺山姥六角扇五字，字索百錢，人競買去。梁元帝書亦雲千里之麵首，轉覺為能矣。）篆則周史籀，秦李斯，漢蔡邕，當代稱之，俱遺芳刻石，永播清規。籀之狀也，若生動而神憑，通自然而無涯，遠則虹紳結絡，邇則瓊樹離披。斯之法也，驅妙思而變古，立後學之宗祖，如殘雪滴溜，映朱檻而垂冰；蔓木含芳，貫綠林以直繩。伯喈三體，八分二篆，棨戟彎弧，星流電轉，纖逾植發，峻極層巘。周秦漢之三賢，餘目驗之所先，石雖貞而雲亡，紙可寄而保傳，（史籀周宣王時史官，著大篆教學童，岐州雍城南有周宣王獵碣十枚，並作鼓形、上有篆文，今見打本。吏部侍郎蘇勖《敘記》卷首云：「世鹹言筆跡存者李斯最古，不知史籀之跡近在關中。」即其文也。李斯上蔡人，終秦丞相，作小篆書《嶧山碑》，後其石毀，失，土人刻木代之，與斯石上本差稀。又至德中安史敗後，四從沼於河陽清水渠下得傳國璽，其文曰「受命於天，既壽永昌」，點畫皆隱起，作龍鳥狀。側文小篆曰「魏所受漢傳國璽」背上蟠螭一角折，鼻尖有黃疵瑕，按驗譜牒乃無差舛，雲斯所書。蔡邕字伯喈，陳留人，終後漢左中郎將，今見打本三體石經四紙，石既尋毀，其本最稀、惟棱雋反光和等碑，時時可見）。草分章體，肇起伯度，時君重而立名，自我行而作故，掣波循利，創質畜怒，（杜操字伯度，京兆人，終後漢齊相。章帝貴其跡，詔上章表，故號章草，今見章草書五行）。魏之仲將，奮藻獨步，或迸泉湧溢，或錯玉班賦，跡遺情忘，契入神悟。然而負才藝，履危懼，膏明自煎，鬢發改素。生非其代，痛惜不遇，名微格高，複見叔茂。體裁簡約，肌骨豐雩，如空凝斷雲，水泛連鷺，（韋誕字仲將，京兆人，終魏光祿大夫。時淩雲台成，先誤釘榜，明帝使誕坐籠以鹿盧引上就書，去地二十五丈，及下，鬢發皓然。虞鬆字叔茂，會稽人，終魏中書令大司農。今見隸紙草書，具姓名一紙，十一行也）。挹子元之環跡，高子上之雄神，量蘊文儒，才苞古真。或寄詞達禮，任道懷仁；或仰則鍾繇，平視衛臻。如晴郊駟馬，維嶽降神，（司馬師字子元，河內人終魏錄尚書事，大司馬忠武公。及炎受禪，追尊曰景皇帝。今見正書帶名一紙一十二行。弟昭字子上，終魏相國錄尚書事，封文王，追尊文皇帝。今見正書具姓名兩紙共一十二行）。觀士季之軌轍，審鍾家之超越，將遺古而偕能，與象賢而蹈拙，如後生之可畏，實氣藎於前哲，（鍾會字士季，潁川人，繇子，終魏征西將軍，今見帶名行書一紙入字）。吳則廣陵休明，樸質古情，難以窮真，非可學成，似龍蠖蟄啟，伸盤複行，（皇象字休明，廣陵人，終侍中吳青州刺史。今見帶名章草帖表七行，並寫《春秋》哀公上第二十九卷首元年，餘自二年至十三年，盡尾足其紙，每一大幅有一縫線聯合之，六元覬押尾，雲此是繭紙，緊薄有脈似樺皮，以諸繭比，類殊有異者也）。賀氏興伯，同時共體，瘠而不，疏逸而寡禮，等殊皇賀，品類兄弟，（賀劭字興伯，吳興人，終吳太子太傅，見章草書帶名一帖五行）。司馬氏之受禪，炎為帝祖，偉哉齊王，手跡目睹。翰墨之外，仁賢是優，重則突兀嵩華，輕則參差鬥牛，（司馬攸字大奠，文帝第二子，武帝弟，封齊獻王，官至侍中大司馬。今見正書帶名凡四段共三紙，書有痛惜羊祜之言晉姓司馬國，犯先諱不言晉也）。
逮乎龍化東遷，景文興嗣，天然俊傑，毫翰英異。元帝之用筆可觀，世瑜之呈規仰似，如發硎刃虎駭鶚眙，懦夫喪精，劍客得誌，（元帝諱睿，字景文，東朝中興之主。當東遷，謠曰「五馬浮渡江，一馬化為龍」即其人也。今見潛潤正書具姓名一紙七行，兼雜批約有十處）。成帝則生知草意，穎悟通諳，光使畏魄，青疑過藍。勁力外爽，古風內含，若雲開而乍睹晴日，泉落而懸歸碧潭，（成帝諱衍，字世祿，元帝孫，明帝子，庾氏內，今見草批謝草張澄啟七行）。康帝則幼少閑慢，迥出凡境，駟馬安車，不尚馳騁，（康帝諱嶽，字世同，成帝弟，今見行書批劉訥啟四紙共七行）。真率孝武，不規不矩，氣有餘高，體無所主，若露滋蔓草，風送驟雨，（孝武帝諱曜，字昌明，簡文子，今見行書一紙又兩貼等，雜批六處，共有二十珩也）。赳赳道叔，遠淳邇俗，全姓名而孰多？議風度而不足，元子憚其威武，吾徒遵其軌躅，（武陵王晞，字道叔，明帝弟，今見具姓名正書一紙三行）。道子雅薄，綿密纖潤，露輕藏沈，假曲躡峻，猶尺水之含眾象，小山之擬萬仞，（會稽王道子，孝武帝子，今見具姓名行書一紙凡七行）。季初則隱姓名，展纖勁，寫拓共傳，賞能之盛，猶踞牙鉤瓜，超越陷阱，（楊肇字季初，滎陽人，晉荊州刺史，今見草書一紙十行，有古署榜無姓名，今共傳拓之）。巨源正書，樸略仍餘，染翰忘筌，寄情得魚，若披堅草澤，匿銳茅廬，（山濤字巨源，河內人，晉侍中司徒，今見正書帶名一帖四行）。叔夜才高，心在幽憤，允文允武，令望令聞。精光照人，氣格淩雲，力舉巨石，芳逾眾芬，（嵇康字叔夜，譙國人，晉中散大夫，今見帶名行書一紙，五行）。季鷹有聲，古貌磅礴，雖無名驗，攀附張索，（芝靖）如凝陰斷雲，垂翅一鶚（張翰字季鷹，吳郡人，晉大司馬掾，今見草書一貼三行，有古榜名滿騫押尾）。子尼簡約，片月孤峰，千歲之下，森森古容（蔡充字子尼，陳郡人，晉成都王掾子謨，過江食蟹遇毒者，本朝尚書仆射，見帶名草書一帖四行）。彥先尚質，無而不有，猶崆峒之上，世俗誰偶（顏榮字彥先，吳郡人，晉驃騎將軍，今見草書帶名三帖共有一十二行）？越石偉度，比糠翰墨，如伐樹而愛人，似問鼎而在德（劉琨字越石，中山人，晉太尉，今見行書半紙具姓名五行）。敬思敬康，二也殊芳，思行則輕利峭峻；類驚蚪逸駿，康草則古質鬱紆，如落翮摧枯，（孔偘字敬思，會稽人，晉大司農，今見具姓名行書一紙七行。孔瑜字敬康，會稽人，車騎將軍，今見具姓名，一紙三行）。雍容士行，季孟公旅，肌骨聞媚，精神慢舉，如辭山登朝，混跡雜處，（陶侃字士行，秣陵人，晉侍中大將軍，今見帶名正書一紙十行）。孝文剛斷，謹正授毫，古雖拙利，今稱且高，如貴胄之躍駿，武賁之操刀（熊遠字孝文，豫章人，晉大將軍長史，今見具姓名正書啟七紙）。思遠則槁草懸解，筆墨無在，真率天然，忘情罕逮，猶群雀之飛廣廈，小魚之戲大海，（應詹字思遠，汝南人，晉鎮南大將軍，今見草表帶名二紙共一十七行）。望之之草，緊古而老，落紙筋盤，分行羽抱，如充物多士，交連雜寶（卞壺字望之，濟陰人，晉侍中驃騎大將軍，今見帶名草書一紙，共六行）。體大法殊，實推世逾，稟天然而自強，亂帝劄而見拘，猶朝廷宿舊，年德相趨，（劉超字世逾，琅琊人，晉衛尉零陵忠侯，今見帶名正書一帖三行，起手筆與元帝相類，自職居近密，邃絕其與外人所交之書也）。叔文法鍾，纖薄，精練，用筆雖巧，結字未善，似漸陸之導鴻，等窺巢之乳燕（謝藻字叔文，會稽人，晉中書侍郎，今見具姓名正書啟，兩段合為一紙五行，其半先在官，半在外，及得之，勘合如一，得新故異也）。博哉四庾，茂矣六郗，三謝之盛，八王之奇。至如強骨慢轉，逸足難追斷蓬征，蔓葛垂，任縱盤薄，是稱元規（庾亮字元規，潁川人，晉太尉，今見草書五紙行帖共八行具姓名草書又一縱十一行）。遺古效鍾，叔豫高蹤，雖穩密而偽浮淺，猶葉公之愛畫龍（庾懌字叔豫，潁川人，晉衛將軍，今見正行書帶名一紙四行）。積薪之美，更覽稚恭，名齊逸少，墨妙所宗。善草則鷹搏隼擊，工正則劍鍔刀鋒，愧時譽之未盡，覺知音而罕逢。其荒蕪快利，彥祖為容，似較狡兔於大野，任平坡之所從，（庾翼字稚恭，晉車騎將軍，今見草書四紙共二十六行，具姓名正書一帖三行。懌與翼並是亮弟。庾準字彥祖，希子，亮孫，晉豫州刺史，今見具姓名草書一紙凡八行）。道徽之豐茂宏麗，下筆而剛決不滯，揮翰墨而厚實深沈，等漁父之乘流鼓枻，高平奕葉，盛德遺能。方回重熙，接翼嗣興。回則章健草逸，發骫廉棱，若冰釋泉湧，雲奔龍騰。密壯奇姿，撫跡重熙，若投石拔距，怒目揚眉。景興當年，曷雲世乏？正草輕利，脫略古法。跡因心而謂何？為吏士之所多，惜森然之俊爽，嗟甍爾於中和。處約、道允，家之後俊，狂草勢而兄優，謹正書而弟潤，俱始登於學次，慚一虧於九仞，（郗鑒字道徽，高平人也，晉太宰，今見草書三紙共十七行，郗愔字方回，曇字重熙，並鑒子。晉司空，見章草書寫父雜表一首四十三行，草書八紙。曇晉中郎將，今見具姓名草書一紙四行。郗超字景興，愔子，晉臨海太守，今見具姓名行草書共四紙。郗儉之字處約，晉太子率更令，今見具姓名草書兩紙。郗恢字道允，晉鎮軍將軍，今見具姓名草書及行書共兩紙。處約、道允並是曇子）。謝氏三昆，尚草特峻，猶注飛澗之瀑溜，投全牛之虛刃。達士逸跡，乃推無奕，毫翰雲為，任興所適。能事雅量，末歸安石。至夫蘊虛靜，善草正，方圓自窮，禮法拘性，猶恒德之仁智，應物之黽鏡，恨其心懼景興，書輕子敬，塞盟津而捧土，損智力有餘病，（謝尚字仁祖，陳郡人，晉散騎常侍，今見具姓名草書一紙六行。謝奕字無奕，晉鎮西將軍，今見帶名行書一紙六行。謝安字安石，尚弟，晉侍中太傅，今見具姓名正書二紙三十行。安得獻之書時，斷作紙夾焉）。業盛琅琊，茂宏厥初，眾能之一，乃草其書。將以潤色前範，遺芳後車，風棱載蓄，高利有餘，類賈勇之武士，等相驚之戲魚。有子敬倫，跡存目驗，以古窺今，調涉浮豔。尚期羽翼鴻漸，芝蘭香染，與兄拓而弟真，將奢也而寧儉。繩繩宜爾，傑出季炎，露鋒芒而豁懷，傍禮樂而無檢，猶搏扶搖而坐致，超峻極而非險，（王導字茂宏，琅琊人，晉丞相，謐曰文獻公，今見具姓名草書兩紙共六行。王劭字敬倫，即導子，晉車騎將軍，今見具姓名草書一紙六行。兄帥恬洽，不見真跡。洽子瑉，字季炎，晉中書令，今見具姓名草書一紙凡八行）。然則窮極奧旨，逸少之始，虎變而百獸跧，風加而眾草靡。肯肇遊刃，神明合理，雖興酣蘭亭，墨仰池水，《武》未盡善，《韶》乃盡美。猶以為登泰山之崇高，知群阜之迤邐。逮乎作程昭彰，裒貯備無方，穠不短，纖不長，信古今之獨立，豈末學而能揚？幼子子敬，創草破正，雍容文經，踴躍武定。態遺妍而多狀，勢由已而靡罄。天假神憑造化莫竟，象賢雖乏乎百中，偏悟何慚乎聖？斯二公者，能知方祁氏之奚午，天性近周家之文武，誠一字而萬殊，且含規而孕矩。然而真跡之稱，獨標俁俁，忘本任心，餘所不取。何哉？且得於書法，失於背古，是知難與之渾樸言，可以為礱斫主矣（王羲之字逸少，晉右軍將軍，前後多見行草書，唯正書世上稀絕。幼子獻之，字子敬，晉中書令，今世上多見行書獨步，不可具舉，跡書之書稱二王，輒加真字，餘雖超越者，並通謂之絕跡，蓋俗學之竟也）。溫溫伯輿，亦扇其風，風流之表，軒冕之中。骨體慢正，精彩衝融，已高天然，恨乏其功。如承奕葉之貴胄，備夙訓之神童，（王廞字伯輿，即導孫薈子，晉司徒左長史，今見帶名草書一紙七行）。粵若太原之英，二子閑生，仲祖慕元常之則，懷祖通文獻之情。方言慕而我愧，（言慕鍾繇）。比叔文而彼榮（比叔文即謝藻）。習所通而不及（言通王導）。參放之而先鳴（參溫放之）。結束體正，肆力專成，猶楝梁富於合抱，巧匠斫而未精（即王濛也）。高利迅薄，連屬欹傾，猶鳥避羅而勢側，泉激石而分橫，（即王述也。王濛字仲祖，太原人，晉金紫光祿大夫，今見具姓名正書一紙二行。王述字懷祖，太原人，晉尚書令藍田侯，今見具姓名草書一紙三行）。若夫反古不忘，吾推世康，似無逸少，如稟元常，猶落太階之螢莢，掇秘府之芸芳，（丁潭字世康，會稽人，固孫彌子，晉散騎常侍，今見正草書各一紙共十行）。次道淳實，寡於風彩，自是雄姿，翰墨具在，如士大夫之京華遊處，參貴骨而膚質未改（何充字次道，廬江人，庾亮舅，晉侍中司空，今見帶名行書三行）。行仁靡雜，唯鍾是師，悅端閑於高軌，能終始於清規。雖帶偏薄，亦能鄰幾，若鳳雛始備於五彩，長鬆僅攀乎一枝，（劉訥字行仁，琅琊人，晉散騎常侍，今見康帝啟四紙共有三十五行也）。真長則草含稚恭之厚爽，正邇越，石之羈束，輕浮森峭，穠媚藻縟，落眾木於秋杪，狎群鷗於水曲（劉炎字真長，沛郡人，晉丹陽尹，今見具姓名行書及草各一帖共六行）。國明勵窮，鍾氏餘風，壯利纖薄，守雌知雄，如道門之子，仙路時通（張澄字國明，吳郡人，嘉之子，晉光祿大夫，今見鹹康八年帶名正書上成帝啟一紙七行）。猗歟子成，徇跡過名，正隸敦賓，槁草沈輕。元常高風，雖疏複呈，猶不考擊之鍾鼓，含律呂之音聲，（劉璞字子成，南陽人，晉光祿勳，即得道南嶽魏夫人之子，夫人魏舒女，父義晉河內修武令，今見具姓名行書及草兩紙共二十行）。君祖馳馭，藝忝令譽。窮正驗草，而罕逮其能；作偽亂真，而未可為據。正企鍾而悠邈，草師王而莫著，與夫敬仁道群（王修江灌），或拔茅以連茹，猶銳意鵬舉，致身膺翥，（張翼字君祖，下邳人，晉東海太守。時穆帝令翼寫王右軍手表，帝自批後，右軍殆不能別久，乃悟云：「小人幾欲亂真。」今見具姓名正草書總三帖共十六行）。元子正草，厚而不倫，若遺翰墨，猶帶真遊，似山林之樂道，非玉帛之能親（醒溫字元子，譙國人，彝子，晉丞相大司馬南郡宣武公，今見其行草書帶名四紙共三十行）。敬道耽玩，銳思毫翰，依憑右軍，誌在淩亂草狂逸而有度正疏澀而猶憚，如浴鳥之畏人，等驚波之泛岸（桓元字敬道，溫子，曆晉義興太守，自署丞相，僭號日楚，今見帶名正行草書總十紙共六十行）。道群閑慢，氣格自充，始習新制，全移古風。與伯輿之合極，（王廞）若子敬之童蒙，猶富禮樂之世胄，備神彩彩厥躬，（江灌字道群，陳留人，晉侍中中護軍，今見帶名行書一紙七行）。長茂草勢，既捷而疏，慕王不及，獨斷所如，猶鷙鳥擊搏而失中，因蹭蹬於古墟，（沈嘉字長茂，吳郡人，晉吳興太守，今見具姓名草書共三行）。元寶剛直，兩王之次，骨正力全，軌範宏麗。淩突子敬，病於輕肆，同變武而習文，若訪龍而獲驥，（劉瑰之字元寶，沛國人，晉禦史中丞義城伯，今見帶名行書九行）。季舒纖勁，循古有禮，遇稀難評，唯署一啟，（劉廞字季舒，會稽人，晉光祿大夫，今見書名啟一紙也）。順陽筆精，吾見元平，近瞻元常，俯視國明（張澄）。利且掩薄，能多似生，如班輸之運斧，乏楝梁以經營（範汪字元平，順陽人，晉安北將軍，今見具姓名正書謝賜瓜啟四行矣）。武子正筆，頗全古質，去凡忘情，任樸不失，猶高人之與釋子，誌由道而秉律（範甯字武子，汪子，晉中書侍郎，今見帶名正書啟三紙共二十一行）。長民則全效子敬，便於性分，宏逸生於天機，眾妙總而獨運。淩所師而小薄，壯若已而不紊，猶豁其流而冰開，殷其響而雷奮，（諸葛長民琅琊人，晉輔國將軍宣城內史，今見具姓名行書一紙六行）。道和閑雅，離古躡真，慢正由德，高蹤絕塵，若昂藏博達之士，謇諤朝廷之臣（劉穆之字道和，東莞人，晉侍中司徒，今見具姓名行書一紙六行）。放之率爾，草健筆力，豈忘保持？足見準則，猶片錦呈巧，細流不極（溫放之太原人，嶠子，晉黃門侍郎，今見草書具姓名二行）。楊真人之正行，兼淳熟而相成，方圓自我，結構舟楫之不係，混寵辱以若驚（真人諱義，弘，農人，今見行書帶名六行）。宋延訛緊，足光利用，習古者或以為輕，日新者必因而重，猶樸散而分形器，務成而立賦頌，（宋延廣平人，晉相府參軍，今見行書具姓名凡四行）。
宋武德輿，法含古初。見答道和之啟，未披有位之書，觀其逸毫巨麗，載兆虎變。高躅莫究其涯，雄風於焉已扇，猶金玉礦璞，包露貴賤，（劉裕字德與，彭城人，翹子，晉太尉中書監，封宋公，後受禪稱宋武帝，今見帶名批劉穆之啟兩紙共六行矣）。皇矣文帝，天和正隸，舉已達於縱橫，攀王媚於緊細（獻之）向精專而習熟，幾可與之興替，尚瞻擊水之鵬摶，且並聞天之鶴唳（文帝諄義隆、武帝第三子，今見帶名正行書兩帖共七行，雜批五處共有二十行也）。孝武則武威戡難，翰墨馳聲，雖稟訓而已高，恨一簣而未成，徒忌人之賢已，異及父之令名（武帝書視文帝為未及）。與思話而雄強，追彥琳而愧恥，（蕭思話孔琳之）若夷狄之佳麗，慕顏容於桃李（孝武帝諱駿，字休龍，文帝第三子，今見帶名正書啟十行，又行書都四紙共十三行）。太宗徽音，用壯之心，遺棄鄙野，不無高深。快突俗工，匠古鄰今，冠櫨梨之下果，怯鸞鳳，之珍禽，（明帝諱或，字休炳，孝武帝弟，今見帶名行書四紙並批雜啟等共八行也）。南平休元，筆力自全，幼齒結構，老成天然。比夫鳥在鷇，龍潛泉，符彩卓爾，文詞粲然，（南平王鑠，字休元，文帝第四子，今見帶名啟正書兩行）。休茂尚衝，已工法則，長於用筆結字，短於精神骨力。性靈可觀，運用未極，猶鳧雛鵠子，初備羽翼（海陵王休茂，文帝第十四子，今見正書帶名啟四行，姚懷珍押尾）。後見三謝兩張，連輝並俊，若夫小王風範，骨秀靈運，快利不拘，威儀或擯，猶飛湍激矢，電注電震，（謝靈運陳郡人，宋侍中秘書監，今見帶名行書七行）。方明寬和，穩媚且潤，如幽閑女德，禮教士允，（謝方明陳郡人，惠連父，宋會稽太守，今見帶名正書簽三行也）。茂度逸翰，景初清規，或大言而峻薄，（景初對文帝云：「臣恨二王不得臣之體。」），或寡譽而拙奇，（王僧虔書用拙筆以自容）。並心輕兩王，跡及宗師，擬鶴鳴而子和，殊鯉退而學《詩》（張茂度吳郡人，敞子，宋會稽太守，今見具姓名行草書兩紙共十行。張永字景初，茂度子，宋征西將軍，今見正行草書五紙共三十行矣）。敬元則雜得法於子敬，雖時移而閑出，手稽無方，心敏奧術，虛薄而不忘本分，縱橫而粗得師骨，遇其合時，仿佛唐突，猶圖騏驥而莫展，塑真仙而非實，爾後王羊謬同，眾靡餘風。彥琳敬叔，允執厥中。孔則愈於緊速，病於乾偏，超舉之餘，窺羊及肩。猶蓬瀛心想，武風傳，競其豐利，又睹薄氏。纖圓克成，骨力猶稚，精彩潤密，乃誠莫貳。掩友淩師，抑亦其次，雖鍮無金價，而瑉實玉類（羊欣字敬元，泰山人，不疑子，宋中散大夫，與邱道護同授獻之筆法，今見正行草具姓名書二十餘紙，凡六七卷。所言「王羊謬同」諺云「買王得羊，不失所望。」言虛也。孔琳之字彥琳，會稽人，宋太常卿，今見具姓名正行書三紙共二十行。薄紹之字敬叔，丹陽人，宋給事中，與楊孔並師小王，今見具姓名行書四紙共二十八行）。淮水茂族，敬宏不墜，胡朝餘風，翰墨兼至，既約古而任逸，亦遺能而獨駛，猶創埏埴於昔人，全樸略而成器，（王敬宏琅琊人，導孫，桓元姊夫，宋侍中左光祿大夫，今見具姓名草書一紙四行也）。蔓衍枝派，思元不忘，穩厚而無法度，淳和而蓄鋒芒，猶君子自適，順時行藏，（王思元琅琊人，宋南康太守，今見具姓名行書三行）。顏氏儒門，士遜墨妙，大令典則，中散氣調。薄首孔肩，體格惟肖，如驚弦履險，避地膺峭，（顏竣字士遜，琅琊人，延之子，宋右將軍東揚州刺史，今見具姓名行書一紙五行。言薄首孔肩，則獻之、羊欣、紹之、琳之）。桓公護之，神凝筆遲，富雅景，乏士規，猶門寒道高，衣薜言詩（桓護之字彥宗，洛陽人，宋寧朔將軍，今見具姓名行書一紙四行）。翩翩正祖，恭已法則，師資小王，深入閫域。安知逸氣，未詳筆力，猶驥異真龍，紫非正色（駱簡字正祖，丹陽人，宋钜野令，今見行書一紙五行，有姚懷珍徐僧權等押尾）。思話綿密，緩步騁婷，任性工隸，師羊過青，似鳧鷗雁騖，遊戲沙汀，（蕭思話蘭陵人，宋征西將軍丹陽尹，今見帶名正書啟兩紙共十三行，具姓名行書三行）。二王變古，法有所屬，兢兢秀之，斂翰謹束，如仙童樂靜，不見可欲，（龐秀之宋江州刺史，今見正書具姓名啟一紙十行）。仲遠循常，由衷邇俗，企彥琳之牆仞，遵茂度之軌躅，（張茂度）豈聞一而得三？同出吳而入蜀，（巢尚之字仲遠，魯國人，宋寧朔將軍，今見帶名行書七行）。世斯旁通，崛強斷利，參方回之章法，（郗愔）得敬元之草意，（羊欣）匪庖丁之解牛，同君子之不器（裴鬆之字世期，河東人，宋散騎常侍大中大夫，今見具姓名章草書慰勞文一卷二十四行）。長玉靡慢，神閑態稼，荷小王之偉質，錯明帝之高蹤，執德而風塵不雜，發言而禮久攸從，（徐爰字長玉，琅琊人，本名瑗，避傅亮諱除玉，宋大中大夫，今見正書具姓名上明帝啟一紙五行）。江侯僧安，健利而乾，貌兼輕媚，體出多端，猶廣庭之卉木，小苑之峰巒（江僧安陳留人，宋太子中庶子，今見具姓名行書一紙八行）。道力草雄，圓轉不窮，壯自躬之體格，疲逸少之遺風，猶立言而逍遙出世，驗跡乃夙夜在公（賀道力，會稽人，宋吳興令，今見具姓名草書二紙共二十行）。
齊高則文武英威，時來運歸。挺生紹伯，墨妙翰飛，觀乎吐納僧虔，擠排子敬。昂藏鬱拔，勝草負正，猶力稽牛刀，水展龍性（蕭道成字紹伯，蘭陵人，永之子，宋右仆射太尉，封十郡為王，及受禪即位，稱齊高帝，今見具姓名行草書及雜批三十餘紙）。世祖宣遠，象賢豈敢？仰英規而無功，超筆力而有膽，莫顧程式，率由胸襟。能騁逸氣，未忘童心，若橫波束薪，泛濫淺深（武帝諱賾，字宣遠，高帝長子，今見帶名行草書及雜批等十餘紙）。子良則能知未善，心遠跡邇，家風若遺，古則翻鄙。雖有力而無體，將從真而自美，猶土階茅茨，儉德之始（竟陵王子良，武帝子，今見帶名行書四行）。彥回無節，筆翰變爾，快利不拘，足用而已，如拔楓柳，抑亦杞梓（褚淵字彥回，河南人，宋末與高帝同掌樞密，後齊台建以佐命功，授司徒中書監，今見具姓名草書二紙共一十三行）。蔚先忠良，自我名揚，老成不虧，和雅允臧，若窮隱肥遁，誌傲侯王（褚賁字蔚先，淵之子，齊秘書監，因父憂免職便不仕，時人以為恥父失節於宋室，遂爾屏居，今見正書啟具姓名一紙凡八行）。非禮不言，從容始昌，如碩德君子，道義難量，而盛德有素，筆精源長（徐孝嗣字始昌，東海人，齊太尉尚書令，今見正書啟共二紙）。簡穆父子，載茂餘芳。僧虔則密致豐富，得能失剛，鼓怒駿爽，阻圓任強。然而神高氣全，耿介鋒芒，發卷伸紙，滿目輝光。才行兼而雙絕，名實副而特彰，如運籌決勝，威震殊方。伯寶次道，並資義訓，兄則雜（太祖高帝）。而外兼，稟家君於已分。弟則纖薄無滯，過庭益俊，並能寬閑墨妙，逸速毫奮。比達士與君子，人不知而不慍，仲寶同夫季舒，署名莫窺牆仞，（王僧琊人，曇首子，齊尚書令簡穆公，今見正書具姓名啟二並行書共十五紙。王慈字伯寶，王誌字次道，並僧虔子。慈齊侍中冠軍，今見具姓名行書兩紙共二十五行。弟誌齊侍中吏部尚書，今見具姓名行書三帖共七行，王儉字仲寶，僧綽子，齊尚書令，今見署名啟行字而已，與孔廞同，廞字季舒）。茂謙則壯而不密，騁誌恒俗，輕師模，任縱欲，如勇夫格獸，徑越林麓，（劉撝字茂謙，彭城人，齊太子洗馬禦史中丞，今見行書兩紙共二十行）。寶光楷之，同調合韻，差池去就，羽翮齊振，依蕭附王（道成僧虔），俱曰慕藺，論骨氣而胡壯，驗精神而顧峻，猶岸柳之先春，得地連於河潤，（顧寶光吳郡人，齊司徒左西掾，今見具姓名行書兩紙共二十行，胡楷之南昌人，齊度支尚書，今見帶名行書一紙八行）。希秀之跡，敬叔之倫，（薄紹之）正則謹促有度，草則拘檢靡伸，如儉德君子，清朝士人，（徐希秀琅琊人，齊驍騎將軍，今見具姓名行書草書兩紙共十二行）。思光逸才，揮翰無滯，超寶光之力，從僧虔之制。越恒規而涉往，出眾格而靡繼，如塞路蓬轉，摩霄鳶唳，（張融字思光，吳郡人，齊司徒左長史，今見具姓名草書一紙九行）。
梁則高祖叔達，恢宏厥躬，泯規矩，合童蒙。文勝質而辭寡，明察眾而理窮，猶巧匠琢玉，心愜雕蟲（蕭衍字叔達，蘭陵人，順之子，齊左仆射征東將軍，封梁王，及受禪即位，稱梁武帝，今見帶名行書及制草雜批等四十餘紙）。簡文摹鍾，不瑕有害，慠景喬而含古，（蕭子雲），肩邵陵而去泰，（簡文帝諱綱，字世纘，武帝第三子，今見帶名正書啟四紙並寫禪師碑文六紙及行書四行）。世調則氣吞元常，若置度內，方之惠達，（蕭特）旨趣猶昧，擅時譽而徒高，考遺蹤而罕逮，（邵陵王綸字世調，武帝第六子，今見帶名行書三紙）。孝元不拘，快利睢盱，習寬疏於一體，加緊薄而小殊。惟數君之翰墨，稱（去聲）天倫之友於，皆可比蘭菊殊芳，鴻雁異軀（孝元帝諱繹，字世誠，武帝第七子，今見具姓名行書一十五行）。仲正則寬而壯，賒而密，婆娑蹣跚，綽約文質。稟庭訓而微過，任天然而自逸，若眾山之連峰，探仙沿而不一（蕭確字仲正，綸子，梁廣州刺史永安侯，今見具姓名行草書兩紙一十五行）。景喬則潤色鍾門，性情勵已，豐媚輕巧，纖慢旖旎。詩雖易其國風，賜風賢於夫子？猶鸞窺鏡而鼓翼，虎不咥而履尾，（蕭子雲字景喬，蘭陵人，梁侍中國子祭酒，今見正書具生名啟及臨右軍書共三十行，又見草書六十餘紙）。名劣筆健，乃逢王克，通流未精，疏快不忒，猶腐儒宿士，運用自得，（王克琅琊人，梁尚書仆射，今見具姓名草書四行，有胡昂印尾）。陸杲迅熟，騁健遣能，任縱便，無風棱，如郊羽獵，<羽>狨奔騰，（陸杲吳郡人，梁光祿大夫揚州大中正，今見具姓名草書九行）。體雜閑利，睹夫彥昇，構牽掣而無法，任胸懷而足憑猶注縣泉咽凝冰，（任昉字彥昇，樂安人，梁吏部侍郎掌著作，今見具姓名草書五行）。茂遠捷銳，足以自給，彥和連環，迅不可及，如過雨之奔{詹}霤，飛燎之赫原隰，（傳昭字茂遠，北地人，梁秘書監金紫光祿大夫，貞子，今見具姓名草書一紙一十一行，朱異字彥和，吳郡人，中領軍右仆射，今見具姓名草書一紙十三行）。文海緊快，勢逸氣高，未忘俗格，銳意操刀，猶樂成名於朝野，嗤遁跡於蓬蒿（王藉字文海，琅琊人，僧虔子，梁左塘令，今見具姓名草書凡八行）。季和慢速，風規所屬，圓轉頗通，骨氣未足（殷鈞字季和，陳郡人，梁國子祭酒，今見行草書兩帖共有一紙三行。）文磯纖潤，穩正利草，軟媚橫流，姿容美好。若其抑阮裒殷，蔗幾同塵，似泉激留於懸磴，木垂條於晚春（阮研字文磯，陳留人，梁交州刺史，今見具姓名正行草書五十餘紙）。惟子深與惠達，總景喬之幼誌，俱親拂毫，同陪結字。深正穩而寡力，達草寬而豐意，或比父而疏省，或過師而巧媚。誰與別其羅紉？且欲同乎篋笥，（王衰字子深，琅琊人，規子，梁尚書仆射。蕭待字惠遠，子雲子，梁海鹽令，今見正行草書具姓名共有二十六紙）。肩吾通塞，並乏天性，工歸文華，拙見草正。徒聞師阮，（阮研）何至遼敻？使鉛刀之均鋒，稱並利而則佞（庾肩吾字子慎，新野人，梁度支尚書，今見具姓名行書三紙）。通明高爽，緊密自然，捭闔宋文，峻削阮研。載窺逸軌，不讓真仙，猶龍髯鶴頸，奮舉雲天（陶宏景字通明，丹陽人，隱居山林，武帝追諡貞白先生，今見具姓名正行書一十二行）。彥淵氣懦，任力或滯，猶翮短風高，昇沈靡制，（江蒨字彥淵，濟陽人，梁吏部侍郎，今見具姓名行書一紙三行）。宏讓迅快，放誕可觀，利疾速，著輕乾，若星居僻陋，木蔓樛盤，（周宏讓汝南人，宏正弟，今見草書七行有胡昂押尾）。蠢蠢懷約，任已作制，若孤陋儒生，辛勤一藝，（範懷約吳郡人，梁東宮侍書，今見正書寫正覽一卷，並具姓名行書一紙）。
爰及陳氏，霸先創業，盤桓有威，牢落無法。等王師憑怒，挫衄功劫，嗟文煬而不知，徒染毫而敗法（陳霸先潁川人，文讚子，曆梁司空丞相，封為陳公，後受禪即位稱陳武帝，今見批沈格啟行書四行。文帝諱蒨，字子華，武帝子，見批陸瓊行書三行。煬帝諱叔寶，字元秀，宣帝子，今見帶名行書一紙）。沈氏後德，名標婺華，允光親署，獨美可嘉，如晚晴陣雲，傍日殘霞（煬帝後沈氏，吳興人，君理之女，今見署啟一紙婺華後字）。叔齊鬱然，署押而已；伯仁軟慢，尺牘近鄙。欽榮之之勁舉，雖師心而入流，高疏壯浪，複睹伯謀，並如策馬馳逐，葦航泛浮（新蔡王叔齊，字子蕭，煬帝弟，官至侍中國子祭酒，見署名書一紙。廬陵王伯仁，字壽之，煬帝子，官至光祿大夫中武將軍，今見具姓名行書四行。永陽王伯智，字榮之，廬陵王弟，官至左翊將軍，今見帶名行書七行，桂陽王伯謀，字深之，永陽王弟，官至丹陽尹、今見帶名行書五行）。智永智果，禪林筆精，天機淺而恐泥，誌業高而克成。或拘凝重，蕭索農聲；或利凡通，周章擅名。猶能作緇門之領袖，為當代之準繩，並如君子勵躬於有道，高人保誌而居貞（會稽永欣寺僧智永，俗姓王氏，右軍孫，今見具名真草千文數本並帶名草書二紙。僧智果，會稽人，帶名草書一紙）。坡陁總持，獨步方外，甘率性而眾異，非接武於興會，若時違隱淪，卒不冠帶（江總字總持，濟陽人，陳尚書令，今見具姓名草書一紙三行）。孝穆鄙重，剛毅任拙，猶偏裨武夫，膽勇智怯（徐陵字孝穆，東海人，陳左仆射，今見正書帶名啟一紙）。仲倫則快速無度，馳突不疏，尺題已終，筆勢仍餘，似逸籠檻之眾鳥，瓷飛鳴之所如（沈君理字仲倫，吳興人，陳尚書吏部郎中駙馬都尉，今見具姓名草書一紙）。德章率爾，流浪急速，骨氣乍高，風神入俗，符縱誌而失道，等潰河與顛木，（袁憲字德章，陳郡人，陳右仆射，今見具姓名草書兩行，有胡昂印尾）。快哉伯武，心空手敏，古風若遺，令範惟允，如平郊逸驥，晚景飛隼，（毛喜字伯武，滎陽人，陳吏部尚書，今見具姓名草行書共有四紙）。翩翩濟陽，茂世希祥，任樸無聞，適俗不忘，父輕而迅，子凜而強，（蔡景曆字茂世，濟陽人，陳度支尚書，今見具姓名行草書三紙。子徵字希祥，陳中書令，今見具姓名草書二紙）。接武隨波，雷同野王，如異磽肥之挺質，俱竹柏之淩霜，（顧野王字希馮，陳黃門侍郎領大著作，今見具姓名草書二紙）。知道則寬疏弛慢，無可取則，削凡常，病窒塞，猶岸陸縱獺，艱辛騁力（伏知道昌平人，陳鎮北長史，今見具姓名草書三紙）。含茂悠悠，薦臻同德，迫時季而陵替，俱道喪於翰墨，徒麋鹿為後先，非勝負可差忒，（謝嘏字含茂，陳郡人，陳中書令，今見具姓名草書三紙）。賀氏曰朗，雖非動人，不事筆力，猶阻學貧，三者若宦遊旅泊，衣化風塵，（賀朗會稽人，陳秘書監，今見具姓名行書三紙）。文深孝逸，獨慕前蹤，至師子敬，如欲登龍，有宋齊之麵貌，無孔薄之心胸（趙文深天水之，後周為書學博士，書跡為時所重。孝逸湯陰人，隋四門助教。深師右軍逸效大令，甚有功業，當平梁之後，王裒入國，舉朝貴胄皆師於裒，唯此二人獨負二王之法，俱入隋臨二王之跡，人間往往為寶耳）。蕭條北齊，浩汗仲寶。劣充凡正，備法緊草，遐師右軍，爾由道。究千變而得一，乘薄俗而居老，如海嶽高深，青分孤島（劉瑉字仲寶，彭城人，彥英子，北齊三公郎中，今見具姓名草書十二紙）。
隋則元平嗣芳，訛熟名揚，彥謙草力，浮緊循常。糟粕右軍之化，依稀夫子之牆，皆如益星榆之眾象，無月桂之孤光（劉元平瑉之子，潔誌高蹈，隋贈貞範先生，今見具姓名行書二紙。房彥廉清河人，司隸刺史，今見具姓名草書十紙）。昌衡跌宕，率爾而作，中蔑法而或乖，乃由衷而不怍，似野筍成竹，長風隕籜（盧昌衡字子均，范陽人，隋侍中贈司空，父道虔，子均，隋禮總部侍郎太子左庶子，今見具姓名行書二紙）。
我巨唐之膺休，一六合而闡幽，武功定，文德修。高祖運龍爪，陳睿謀，自我雄其神貌，冠梁代之徽猷（神堯皇帝隴西李氏，諱淵，仁隋官至殿內少監右驍衛將軍大丞相，封唐王，及受禪即位，革隋為唐。又王右軍書柱作爪形，時觀者號為龍爪書，高祖師王裒，得妙，故有梁朝風格焉）。太宗則備集王書，聖鑒旁啟，雖躡閭井，未登階陛。質詎勝文，貌能全體，無風骨，總法禮（文武皇帝諱世民，神堯子，當貞觀年中，鳩集二王真跡，徵求天下，並充禦府）。武后君臨，藻翰時欽，順天矜而永保先業，從人欲而不顧兼金（則天皇后沛國武氏士彠女，臨朝稱尊號曰大周金輪皇帝。時鳳閣侍郎石泉王公方慶，即晉朝丞相導十世孫，有累代祖父書跡保傳於家，凡二十八人緝成一十一卷。後墨制問方慶，方慶因而獻焉。後不欲奪誌，遂盡摹寫留內，其本加寶飾錦繢，歸還王氏，人到於今稱之。右史崔融撰《王氏實章集序》，具紀其事）。睿宗垂文，規模尚古，飛五雲而在天，運三光以窺戶（睿宗皇帝天後第四子，性淳和，好書史，尚古質，書法正體，不樂浮華）。開元應乾，神武聰明，風骨巨麗，碑版崢嶸，思如泉而吐鳳，筆為海而吞鯨。諸子多藝，天寶之際，跡且師於翰林，嗟源淺而波細（開元天寶皇帝仁孝慈和，兼負英斷，好圖書，少工八分書及章，草殊異英特。自諸王殿下已下，多效吳嗣李塗，雖有工夫，不能高遠。開元中八分書北京幾堂、西嶽華山、東嶽封禪碑，雖有當時院中學士共相摹勒，然其風格大體皆出自聖心）。漢王童年，自得書意，夙承羲獻，守法不二（漢王元昌，文皇帝弟）。惠文靡倦，博好敦勸。恨夫有始無終，灰燼成空，苟懼存而投閣，徒榮歿而昇官。尚可謂梁園筆壯，樂府文雄，累聖重光之盛業，六書一藝之精工。非所以抑至人之徇已，服勇士以雕蟲，責繁聲於《韶》、《》，徵豔色於蒼穹者也（岐王元範，追冊惠文太子，開元皇帝弟。時一碎圖書為張昌宗竊換，張氏誅後，歸薛稷，稷沒為王所得。初不聞奏，後慮焉，乃盡焚之，言樂府文雄者，王多能好事，有文詞特為歌者所唱）。爰有懷琳，厥跡疏壯，假他人之姓字，作自已之形狀。高風甚少，俗態尤多，吠聲之輩，或浸餘波（李懷琳洛陽人，國初時好為偽跡，其《大急就》稱王書，及《七賢書》假雲薛道衡作敘，及《竹林敘事》並衛夫人《咄咄逼人》、嵇康《絕交書》，並懷琳之偽跡也。有姓謝名道士者，能為繭紙，嘗書《大急就》兩本，各十紙，言詞鄙下，跋尾分明徐唐沈範蹤跡，烜赫勞茹裝背，持以質錢，貞觀中敕頻搜尋，彼之錢主封以詣闕，太宗殊喜、賜縑二百疋。懷琳乃上別本，因得待詔文林館，故在內之本有貞觀印焉。頃年在右相林甫家，後本在張懷瓘處，尋博易與李起居）。若乃出自三公，一家麵首，歐陽在焉，不顧偏鬼，䫜翹縮爽，了嫋黝糺，如地隔華戎，屋殊戶牖。學有大小夏侯，書有大小歐陽，父掌邦禮，子居廟堂，隨運變化，為龍為光（歐陽詢長沙人，紇之子，幼孤，陳中書令江總收養，書出於北齊三公郎中劉瑉，官至率更令太常少卿，子通亦能繼美，拜納言封渤海公）。永興超出，下筆如神，不落疏慢，無慚世珍。然則壯文磯而老成，與貞白而德鄰，如層台緩步，高謝風塵。纂煥嗣聖，體多拘檢，如彼武夫，亂其琬玉，（虞世南會稽人，荔之子，跡居四公之上，官至秘書監贈禮部尚書，封永興公。子纂，孫煥，皆能繼世煥，授武官在仗宿衛。初隋有猛將來護兒，子恒濟，皆負才學，入唐繼登三事。故陸元方所云：「來護兒，兒把筆；虞世南兒帶刀言。」物極則反，一至於此也）。河南專精，克儉克勤。伏膺告誓，銳思猗文，恐無成於畫虎，將有類於效顰。雖價重衣冠，名高內外，澆漓後學，而得無罪乎（褚遂良河南人，兼愛子，尚書左僕射河南公。兼愛名亮，東都人）？柬之效虞，疏薄不逮，少保師褚菁華卻倍，超碩鼠之效能，愧隋珠之掩類（陸柬之吳郡人，仁公子，虞氏之出官為著作郎。薛稷河東人，太子少保）。房文昭則雅而和，隱乃訛，精神乏氣，胸臆餘波，若蘋萍異品，共泛中河（房喬字元齡，清河人，彥謙子，官至司空，贈太尉文昭公）。殷公王公，兼正兼署，大乃有則，小非無據。騏驎將騰，鸞鳳欲翥，題二榜而跡在，歎百川而身去（殷仲容陳郡人，不害之孫，令名之子，奕世工書，尤善書額，官至禮部郎，中書汴州安業寺額，京師裒義開業資聖寺東京太僕寺靈州神馬觀額，皆精妙曠古。王知敬太原人，門傳孝義，工正行善，署書與殷殊途而同歸，兼草書。弟知慎，工圖畫。兄官司至秘書少監，當時雙絕，與仲容齊肩。天後詔一人署一寺額，仲容題資聖，知敬題清禪，俱為獨絕。洛川長史德政二賈碑，在修行寺東南角，即知敬之跡，極峻利豐秀，清禪、資聖寺至今路人識者駐馬往觀。普濟度寺即父令名手蹤，皆為後代程式）。王秘監則首未全貞，尊道重德，或終紙而結字，或重模而足（遵句反）。墨，落風規，雄壯氣力，播清譽而祖述，屢見賞於有識，如曲圃鴻飛，芳園桂植，（王紹宗琅琊人，修禮子，官至秘書少監）。虔禮凡草，閭閻之風，千紙一類，一字萬同，如見疑於冰冷，甘沒齒於夏蟲（孫過庭字虔禮，富陽人，右衛胄曹參軍）。張長史則酒酣不羈，逸軌神澄，回眸而壁無全粉，揮筆而氣有餘興，若遺能於學知，遂獨荷其顛稱（張旭吳郡人，左率府長史，俗號張顛）。雖宜官售酒，子敬揮帚，遐想邇觀，莫能假手。拘素屏及黃卷，則多勝而寡負，猶莊周之寓言，於從政乎何有（後漢師宜官工書嗜酒，每遇酒肆，輒書於壁，遠近咸觀，酒因大舊，計價儻足而滅之。王子敬以帚泥書壁，觀者如市。已上皆言旭之可比）？
湖山降禮，狂客風流，落筆精絕，芳詞寡儔，如春林之絢彩，實一望而寫憂。雍容省闥，高逸豁達，解朝服而歸鄉，斂霓裳而辭闕（賀知章字維摩，會稽永興人。太子洗馬德仁之孫，少以文詞知名，工草隸書，進士及第，曆官太常少卿禮部侍郎集賢學士太子右庶子兼皇太子侍讀檢校工部侍郎遷秘書監太子賓客慶王侍讀。知章性放善謔，晚年尤縱無復規檢，年八十六自號四明狂客。每興酣命筆，好書大字，或三百言，或五百言，詩筆唯命，問有幾紙，報十紙，紙盡語亦盡；二十紙三十紙，紙盡語亦盡，忽有好處與造化相爭，非人工所到也。天寶二年，以老年上表請入道歸鄉里，特詔許之重令入閣，諸王以下拜辭，上親制詩序，令所司供帳，百寮餞送，賜詩敘別，知章表謝。手詔答曰：卿儒才舊業，德著老成，方欲乞言以光東序，而乃高蹈世表，歸心妙門，雖雅意難違，良深耿歎，眷言離祖，是用贈詩，宜保鬆喬，慎行李也。兒子等常所執經，故令親別尊師之義，何以謝焉。仍拜其子典設郎子曾為朝散大夫本郡司馬，以伸侍養。知章以羸老，乘輿而往，到會稽無幾老終。元年冬十二月，詔曰：故越州千秋觀道士駕知章，神清誌逸，學富才雄，挺會稽之美箭，蘊昆岡之良玉，故飛名仙省，待詔龍樓，願追二老之奇蹤，克遂四明之狂客，允協初誌，脫落朝衣，駕青牛而不還，狎白鷗而長往，舟壑靡息，人琴而亡，惟舊之懷有深追悼，宜加縟禮，式展哀榮，可贈兵部尚書者也）。廣平之子，令範之首，婭姹鍾門，逶迤王後。武都先覺，翰墨泉藪，子敬元常，得門窺牖。侍中簡穆，異代同友，於孔門而升堂，惜顏子之不壽（徐嶠之東海人，廣平太守。子浩，中書舍人國子祭酒。李造隴西人，武都公言侍中。簡穆即子雲僧虔）。韓常侍則八分中興，伯喈如在，光和之美，古今遠代，昭刻石而成名，類神都之冠蓋（韓擇木昌黎人，工部尚書曆右散騎常侍）。赫赫許昌，翰苑文房徵前賢而少對，當聖代而難方（田琦雁門人，德平之孫，工八分小篆，署書圖畫寫洪崖子張氳雲樓並雪木行於世，官曆陝令豫斬許等州刺史。兼裝背有孫棲梧尤妙其事。德平武德功臣，拜兵部尚書）。衛包蔡鄰，功夫亦到，出於人意，乃近天造（衛包京兆人，工八分小篆，通字學，兼象緯之術，官至尚書郎。蔡有鄰濟陽人，善八分，本拙弱，至天寶之閑，遂至精妙，相衛中多其跡）。滎陽昆弟，內外光華，揮毫美麗，自是一家。幼弟曰逾，丹青大誇，信斫玉而剖石，即揀金而披沙（鄭遷及弟邁、遇，並工八分。崔氏出中書令湜之甥，遷官至浚儀尉。季弟逾，善山水，天寶中知名梁宋）。溫良之德，書畫兼美，誠依仁以遊藝，同上善之若水（皇室李權工八分，弟區，工小篆，侄平鈞亦善小篆，兼妙山水，並冠絕一時。淮安王神通曾孫。權官曆金州刺史樞侍御史，平鈞富詞學，江陵掾）。詩興入神，畫筆雄精。李將軍世稱高絕，淵微已過；薛少保時許美潤，合格不珍（右丞王維，字摩詰，琅琊人。詩通《大雅》之作，山水之妙勝於李思訓。弟太原少尹縉，文筆泉蔞，善草隸書，功超薛稷。二公名望首冠一時，時議論詩，則曰王維；崔顥論筆，則曰王縉，李邕祖詠張說不得預焉。幼弟紞，有兩兄之風，閨門之內友愛之極）。史侍御惟則必優世業，階乎籀篆，古今折衷，大小應變，如因高而矚遠，俯川陸而必見（史惟則廣陵人，殿中侍御史，即諫議大夫白之子，白善飛白）。吾家世業，趙郡李君，嶧山並騖，宜父同群。洞於字學，古今通文，家傳孝義，意感風雲（李陽冰趙郡人，父雍門湖城令，家世住雲陽，承曰門作尉。冰兄弟五人，皆負詞學，工於小篆。初師李斯《嶧山碑》，後見仲尼吳季劄墓誌，便變化開闔，如虎如龍，勁利豪爽，風行雨集，文字之本，悉在心胸，識者謂之蒼頡後身。澥子騰，冰子垍，並詞場高第，幼子曰廣，勤學孝義，以通家之故，皆同子弟也）。延安君則快速不滯，若懸流得勢；三原君則婉媚巧密，似垂楊應律（吾舅諱繪，彭城人也，延安都督。姨兄明若山，西平原人，京兆三原縣尉大理評事）。宋儋李璆，擅美中州，李師王而意淺，宋祖鍾而體流（宋儋字藏諸，廣平人，高尚不仕，戶部侍郎宇文融薦授秘書省校書郎，作鍾體而側戾放縱，跡不事名，開元末舉場中，後輩多師之。李璆隴西人，御史大夫傑之兄子，性速達，輕財重義，筆跡緊媚，亦有聲於代，為狄宇清李漸所師）。員外蕭公，名成於薛，安西變體，光潤愉悅（蕭公名誠，蘭陵人。梁之後，起家奉禮郎，開元初時尚褚薛，公為之最，拜右司員外郎。善造斑石文，紙用西山野麻及虢州土穀，五色光滑，殊勝子彭）。張氏四龍，名揚海內，中有季弟，功夫少對，右軍風規，下筆斯在（張從申長史，文場擢第，弟從師監察御史，從儀灼然有才，從申誌業精絕，工正行書，握管用筆，其於結密，近古所少。恨曆覽不多，聞見遂寡，右軍之外，一步不窺，意多拓書，闕其真跡，妙也）。呂公歐鍾相雜，自是一調，雖則筋骨乾枯，終是精神嶮峭，其於小楷，尤更巧妙（呂向東平人，開元初，上《美人賦》忤上。時張說作相，諫曰：「夫鬻拳脅君，愛君也。陸下縱不能用，容可殺之乎？使陛下後代有愎諫之名，而向得敢諫之直，與小子為便耳，不如釋之。」於是承恩，特拜補闕，賜彩百段衣服銀章朱紱，翰林待詔。頻上賦頌，皆主諷諫兼皇太子文章及書。官至給事中中書舍人刑部侍郎，文詞學業當代莫比。有子曰廣，聰利俊秀，有吏才，拜監察御史）。吾兄則書包雜體，首冠眾賢，手關目瞥，瞬息彌年，比夫得道家之深旨，習閬風而欲仙（家兄蒙，字子全，司議郎安南都護）。馬家劉氏，臨效逼斥，安西蘭亭，貌奪真跡，如宓妃遺形於巧素，再見如在之古昔（翰林書人劉秦妹，歸馬氏）。押署則縫僧權似長鬆掛劍，尾滿騫如盤石臥虎（徐僧權中山人，滿騫富陽人）。繁多乃懷充懷珍，稀少乃延祖允祖（唐懷充晉昌人，姚懷珍武康人，陳延祖長城人，範允相順陽人）。熾文時有，何妥近睹，雖正姓名，美其傲名，恨連書於至寶，無尺牘之行伍（沈熾文武康人，何妥外國人。翊子，梁中書侍郎名作當時書證）。印驗則玉斫胡書，（太平公主武氏家玉印，有四胡書，今多墨塗，存者蓋寡。梵云：「三藐母默」四字也）。金鐫篆字，少能全一，多不越四。國署年名，家標望地，獨行黽益，（即魏王恭家印）。並設竇泉，（范陽功曹竇泉書印）。貞觀開元，文止於二，（太宗元宗所用印）。陶安東海，徐李所秘，（徐祭酒嶠之印，李起居造印）。萬言方寸，翰囿所類，（延王友竇永書印）。張氏永保，（張懷瓘印）任氏言事，古小雌文，東朝周顗（東晉僕射周顗印）。審定竇蒙，（議郎竇蒙書印）亭侯襲貴，猗歟！劉鄭，門承貂珥，義仰彭城，（金部郎中劉繹書印）鄴周印異，（相國鄴侯李泌印，宣州長史周昉印）。或有慚於稽古，諒無乏於雅致，宋虞龢表，聞於明皇帝，齊簡穆書答於竟陵王，表稱委盡，書乃備詳（宋中書侍郎虞龢《上明皇帝表》，論古今妙跡，正行草楷，紙色標軸真偽卷數無不畢備。表本行於世，真跡故起居舍人李造得之。齊司空簡穆公琅琊王僧虔《答景陵王子良書序》，古善書人評議，無不至當，本行於世，其真跡今御史大夫黎翰得之。）藻鑒則梁高祖巧而未博（武帝時撰書評）。邵陵王博而未至，（蕭綸亦撰書評）庾中庶失品格，拘以文華，（梁庾肩吾撰《書器論》）傅五兵比亡年，廣於職位，（梁傅昭撰《書法目錄》）。名錄編於司馬（隋蜀王府司馬姚最撰《名書錄》），善狀集於散騎，（左散騎常侍姚思謙集善書人名狀），李亞相著藻飾之繁，（右御史大夫李嗣真撰《書品》），張兵曹粗習玩之利（率府兵曹鄂州長史張懷瓘撰十體《書斷》上中下）。
考數公之著稱，多約傳而立記。餘不敏於登高，豈虛言而求備？敢直筆於親睹，非偏譽於所嗜也。我小司空韋公曰述，職該藝府，才同史筆，茂族挺生，聖朝聞出。若乃闡異聞之旨，接片善之勤，則必忘疲吐握，不閑風塵。所談而改觀成市，所寶而增價為珍，小擅聲於自我，大推美於其人。彼凡百而馳名，既往遇此公，而其德唯新，可謂千載一時，孤標絕倫矣，（韋述京兆人，尚書工部侍郎）。及乎驗德力之工拙，知古今之優劣，餘稽古而玩能，因假能而有說，匪徒姓名記錄，麵首超越，相質披文，虛空歲月者矣。是用相如慕藺，撫新跡而忘懷，豈甘賜也望回，抱遐心而結舌，終冀乘時出處，備展名節，其或萃傅岩（鍾紹京南康人，中書令光祿大夫，聚寶捐金，川流海納），而會潁川，（家伯諱瓚，邠王司馬，耽玩達旨，固求不匱），歸右史（李造拂鏡旁通，傾心善價），而入補闕，（席巽安定人，右補闕，心專務得，家業或遣）。祭酒（徐浩法則道存，徵求非利）翰林之尋繹（張懷瓘兄弟懷瑰盛王府司馬並翰林待詔俱好無厭，亦能臆斷），烏台（潘履慎滎陽人，監察御史，克遵能事，采玩芳猷）粉署之敦閱（蔡希寂濟陽人，金部郎中，習學潤身，假借盈愜），欣給事之道宏（族兄紹，給事中誌宏雅道，不倦虛求），仰議郎之區別，（家兄銳思窮源，增輝改觀）。韓生委輸（韓滉潁川人，給事中，委質慮遠，推誠道博），滕子擁決，（滕昇歙州婺源縣令，取舍若流，通利泉藪），張氏旁求（懷瓘海陵人，皇鄂州司馬，利無推斥，道在專精），陸家胥悅（陸曜吳郡人，卷緝餘芳，事窮前誌）。釋朏超彼岸，（東京福先寺僧良朏，新羅人，俗姓林氏，遇捐衣缽，逸冠儕流），梅仙行無轍（高誌宜渤海人，同官尉，氣合古風，利加能事），溫播金聲（溫晁太原人，國子簿，悉心景慕，徒眾博求），崔含冰潔（崔曼倩清河人，鄂縣尉，浩汗繼營，見如不及）。若驚除趙，（陳閎潁川人，陳王府長史；趙微明天水人。或誌敦習學，或自悅古能，皆玩之無斁也）賈勇徐薛（徐守行東海人，監察御史；薛邕河東人，郎中。或推古招致，或究能跧拔，並求這不已），關郭雙奮飛（關偽隴西人，郭暉太原人，或規規耽好，或楚楚傳寫），潘袁兩傾竭，（潘淑會稽人，袁明陳郡人，或披尋洽道，或耽籍樂貧）。簪纓布素，申道閑設，既輻輳而川流，並觀光於後哲。速珠玉之無脛，可得略而言曰，長安則穆聿（聿咸陽龐店人，少以販書為業，後至德中，因告計徵搜古跡，並強占石泉公家則天皇后所還書，功白身受金吾長史，改名祥，蹈險邀榮，乘危射利）、王昌（遼東人，詞荒智役）導共源，葉豐（括州人，貌恭性僻）、田潁（長安人，誌凡識滯）委共軀。必拾遺市駿，懷寶飛鳧，洛最則杜福（河南人，論熟行巧）、劉翌（洛陽人，節苦心廉）窮彌固，齊光（河南人，道寡業微）、趙晏（河內人，智專別識）樂忘劬，（此四人者，洛陽販書者），皆誇自動利，實繁有徒。《詩》不云乎匪斧？《語》有之曰反隅。若或徵數子之運用，甘千里之殊途，則我雞犬而無來無往，子衣裳而不曳不裾。成一家之憬彼，睽四海之友於（言通貨利），事符道因，心與日新，幾變灰律，涉曆冬春。互為賓主，往返周秦，左翊吾兄，業窮幽遠（名錫，同州別駕）。龍興張揖，道契貞淳（與潘淑獻書拜官，今任龍興縣尉），雅興閉關以隨扣，古風開卷以襲人。不然者，何窮獨而恣怡悅，何市朝而貪隱淪（言尚往來）？眾矣森然，往哲來賢，一朝而星羅入眼，百代而雲披及肩。身已沒兮若休，跡遺芳而可傳，彼金印玉璽，豐碑貨泉，蟲篆制而八分閑矣，正隸興而槁草行焉。不可量乎所睹，又何極乎備宣？若乃流譽前代，效績當年，錄軍機而羽括鷹隼，述國命而發揮貂蟬，通親友以感節，啟谘謀以聞天。接武波委，嗣芳鱗連，則餘不讓於賦頌，敢分媸而別妍。恃乎幼好而晚知之至熟也，曲察而直言之無鬼者，將拭目而眾別輕，言入掌而百憂寫。爾其藤苔縑穀，衡理蜀幅，花麻黃絢，緇赭紺綠。淪壓而邇蠹亡文，（蓄非其人，雖邇朝亦朽蠹），保持而遠完緘卷，（處之得地，雖遠古亦完全）。上智所以懸解，（直曉）中庸所以交戰，（疑之）取迷伊他，貽笑鄙賤，則有鳥絲褾首，紫璽露麵，好丹時更，悲素色變。狀元豹之霧隱，規雕虎之風扇，雖置水彌旬，移裝屢遍，益深沈於直質，乃容易於覽見。
嗟乎！舍不疑於古疏，（高）取憑假於俗眩，（眩惑）誘淺情於末興，肆凡賞而留盼。何其妄哉！寧知立法而虧真，作德而還淳，忘情是悅，代有其人，（言定是非）。必也易背以時，（時在正夏）受彩無欺，敏洽和之妙道，得潤軟之成規，（用麵調，適候陰以成）。疏密苦樂，殊形異宜，（厚薄完蠹）上約下豐，始增末裨，（接上下前後例），沽將實名，位充合離（改折署榜餘地）。或附卷均端，足使其夷（薄而蠹者）；或鳴砧妥帖，然後呈姿。（厚而完者）。探尋源流，誌逸肥遁，緝合翦截，躬勞不。明齊短長，暗結分寸，誠忽忽於或躁，祛悢悢之遺恨。至如虹縈絲帶，鸞舞錦褾，青閑綾文，出之衣表。檀心鼊首，金映銀絡，舒囊貌妍，撫卷香作，多此飾類，又難詳備（並言檢討裝背也）。若乃見稀意欲，雖可棄而昆山片玉；玩久厭充，雖可寶而紈扇秋風。競舍茲而易彼，誇視審而聽聰，或芟穢於匿跡，或喪真於矜工。夥哉耳設，尠矣目窮，因既原乎識量，遂懸別其淹通，已分流而茲在，徒並騖而爭雄（言申博易）。假使作偽心勞，亂真首出，眯目童幼，摧殘紙筆。終令君子棄瑕以拔材，壯士斷腕以全質，期補勞於得喪，勵采葑於始卒。子猷之竹在焉，曷可無其一日（言務宏道）？夫喻大始於事卑，方崇極於類聚，況物著公器，賞推善主，異清折而非弓裘，豈孫謀而紹宗祖？抑如堯禪舜，舜命禹。道必貴乎聲同，天無親而德輔歸可保於授受，靡自私而禦侮。故知乖其趨者，同密戚而心捐；合其軌者，則舉儲而掌傳。亮玉白之利末，望吾徒之義先（先言傳付，後總樂成以終也）。至其罷琴閑堂，散帙虛牖，閱新連之卷軸，傾舊滿之樽酒。暢懷古而遺形，荷逢時以濡首，炎涼所寄，偃仰無咎。煙積孤鬆，春過五柳，想薜蘿而在眼，狎鸞鳳而盈手。善鄰得朋，知我益友，暗遺名利，臥度卯酉。遂誌願兮苟若斯，生可憑兮死不朽。雖金翠溢目，陶匏聒耳，徒澗色於多歡，實無階於競美。賢賢易色，勿藥有喜，茅居食貧，陋巷飲水，誓將敦素業而畢矣，振清風而何已。辭曰：
資樂道兮善莫大，佐無覽兮寄所賴。芝蘭滿室兮遺美芳，朋友忘言兮古人會。想賢玩跡儼如在，史冊悠悠幾千載。
吾第四弟尚輦君字靈長，翰墨廁張王，文章淩班馬，詞藻雄贍，草隸精深。平生著碑誌詩篇賦頌章表，凡十餘萬言。較其巨麗者，有天寶所獻《大同賦》、《三殿蹴踘賦》，以諷興諫諍為宗，以匡君救時為本。帝乃谘爾，可編莢書，中使王人，榮曜戚裏龍章鳳篆，寵錫儒門。及乎晚年，又著《述書賦》，總七千六百四十言，精窮旨要，詳辨秘義，無深不討，無細不聞。徵五典三墳，九邱八索，《詩》、《騷》、《禮》、《易》，文選詞林，猶不盡所知。故別結語立言，曲申幽奧，一字一句，數義旁通。尚輦君學究天人，才通詁訓，注解分析，皆憑史傳。注有未盡，在此例中；意有未窮，出此格上。凡古今時哲，正文呼字，尊貴長老，各言其親。或取便引官，或因言稱爵，句則兩字三字，五言四言，而於其以之間，或六或八，改時革命之際，舉一相從，慮學者致疑，仍施朱點發，此則語之理例。別有《字格》存焉，凡一百二十言，並注二百四十句。且裒且貶，還同《諡法》。披文感切，撫已崩摧。手跡宛然，如向來之放筆；天才卓爾，成千載之分襟。考義銘心，言笑在目；一枝先折，痛貫肝腸；兩眼先枯，哀纏骨髓。
