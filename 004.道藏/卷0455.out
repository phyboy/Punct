薦學孝舉，興州陸澤人。天寶中，李涵表薦才任史官，召充史館修撰。德宗朝撰拜諫議大夫，改秘書少監。卒年六十一，順宗時贈禮部尚書，諡曰憲。
去正月中，真卿奉使淮西，期不先戒，行無素備。受命之後，不宿於家，親黨不遑告別，介副不及陳請。孱僮單騎，即日載馳，冒奸鋒於臨汝，折元惡於許下。捐軀仗義，威詬群凶，遂令脅制者回慮，忠勇者肆情。周曾奮發於外，韋清伺應於內，希烈蒼黃窘迫，奔固舊穴，蓋真卿義風所激也。真卿逮事四朝，為國元老，忠直孝友，羽儀王室。行年八十，被羸老之疾，拘囚環堵之間，顧眄鉤戟之下，呼嗟憤恚，失寢忘食，不知悲翁何以堪此？伏聞希烈之母，鍾念幼子，目不絕泣，求責希烈。又希烈妻祖母郭及妻妹封，並逮捕京師，此三人留之無益，請置境上，以贖真卿，先降詔書，分明諭告。且希烈知真卿人望，不敢加害，既無嫌隙，但因循未遣耳。若歸其親愛，賊亦何吝還一使哉？臣又聞真卿所遣兄子峴及家僮從官奉表來者五輩，皆留中，其子頵等，拳拳實希一見，望許休沐，告以安否。
凡三年一祫，五年一禘，祫則群廟大合，禘則各序其祧。謂主遷彌遠，祧室既修，當祫之歲，當以獻祖居於東向，而懿祖序其昭穆。以極所親，若行禘禮，則太祖復延於西，以眾主列其左右。是則於太祖不為降屈，於獻祖無所厭卑。考禮酌情，謂當行此為勝。
奉榮問，蒙示相國崔公往複書，並諸墓銘奠文，及江西路上之作。詞致清深，華彩巨麗，言必合雅，情皆中節，瓊瑰見辱，囊篋增輝，又竊文矩，不勝幸甚。相國於薦，中表丈人行也。寶應中，相國丈被褐營道，寓居陸陽，薦家於邗溝，耕於謝湖。每歲春藝秋獲，途由漕浦，相國丈時與故刑部劉尚書趙洋州戶部兄弟同客是邑，或承餘眷，留歡浹日，無曠再時者數焉。洎相國丈以廷尉評賓於姑胥之幕，自柱下史退為臨川掾，薦皆獲見於湖海之間，惠然相念，有逾曩歲。其後作牧建安，屬京師難故，猶能抗大節，飛密疏，奔問官守，遠達巴梁。薦掌史者，嚐記興元元年三月甲子詔書，以建州使者舒鄧玢為嘉王府諮議，玢之所奉，即相國丈也。奏章於多難之日，陳謀於必勝之地，由是見器於助主，先定於中台。及夫徵入，果領樞務，惜其憂勤為疾，未幾辭免，大庇生人之誌，徒鬱於襟抱，以至於薨落，搢紳先生所以長歎息者，抑有為焉。相國丈與劉齊二公變諧大政也。薦蒙過聽之遇，以博士再入東觀，三相連步，同送拜職，榮之於心，寧止迄今。閣老以誌學之歲，下帷覃思，與古人心會於經誥之上，獨行首貞朗之域。逮於弱冠，德輝彰聞，相國丈傾慕之不足，願申以姻好，詎假媒介，直操槧簡，閣老感深見托，敬諾嘉命。磊落丈夫之事，二君子交修之甚休，精識靈敏鑒，得賢斯盛。既而夫貴於朝，妻尊於室，崔門綬帶之慶，其有極乎！及覽後書，援皇極元德之論，指匡張孔馬之戒，實當益友之目，豈惟佳婿而已？又睹建昌房州誌，文等昔年亦同遊處，嘉聞遺諮，過作者而不朽矣。至如置奠東武之祠，興慟子鹹之述，繼美彥先之句，諷而誦之，寶而藏之，有以見六義昭宣，百行醇備，名稱赫赫。宜乎或！走素不敏，猥列僚舊，豈悮，見厚投以至言也，因懷昔遊，聊占數❥
尹躬，大曆中進士，元和時為中書舍人，左遷洋州刺史。
惟冠之制，惟賢是崇。冠俟賢而出，賢因冠而通。誡於人有傳古這義，形於國有尊儒之風。吾君於是詔司服，進良工，考前法以無替，覿斯義而有融。然後得多士以立效，實茲冠而允淑。君臣克序，用彰有道之時；冕弁可儔，載稽取象之服。則知冠以招士，亦猶工以度木。匪工也，良材何以辨於山；匪冠也，群賢何以求其祿。觀夫制作有則，威儀孔昭。建象於初，爰從太古之代；更名於後，始惟炎漢之朝。不繪畫以崇飾，在進用以彰德。上下率而有差，禮容行而無忒。不可奢侈，不可儉逼，蓋取事之大猷，亦設官之盛飾。上自元後，降於公卿，用則異數，制乃同名。五梁三梁，表尊卑之序；七寸八寸，為前後之程。惟德是急，惟儒是旌；葉緇布之遺象，與皮弁而齊衡。夫作之罔乖，服之有以，豈同戴鶡者空尚乎猛，聚鷸者不稱於已？曷若取鑒斯在，為工式孚？禦膳加大官之列，使臣薦不疑之謨。稽乎其形，諒先王之制；本乎其義，為君子之儒。瞻之克以正，創之而以聖，列士崇德之規，蒸人立身之鏡。豈徒在首貫發，雍容肅敬而已？
孝惟行先，教實理本。故元宗探宣尼之旨，為聖理之閫，爰索隱以鉤深，或詞約而意遠。然後勒睿旨於他山之石，樹崇台為儒林之苑。天文煥發，知孝道之克宣；微旨高懸，示仁風之已返。上崇君德，下達人情。王猷玉潤，帝典金清。誼雖型於子道，理實暢乎家聲。施這於人，風俗可移於孝理；懸之於教，日月方比於貞明。不然，何以卓爾孤標，介然守正？金字累累，以條貫，銀鉤曆曆而交英。故響之者修睦，就之者起敬，斯乃示生民之大端，仰高山之景行。至哉聖化，本本元元。酌其旨而薄俗可厚，毗於政而理道可敦。故政以肅，教為尊。非無詩書始務陳其行本；非無貴賤，心願宗其化源。且高而不危者尚乎台，磨而不磷者莫如石，揭貞質於庠序，殊秘府之竹帛，諒乃侔天地而始終，豈特垂載祀於千百？靜而繹思，文固在茲。一人有作，比屋允厘。覽君君臣臣之間，則心乎愛矣；於尊尊卑卑之道，則學而知之。矧乎雕琢成章，區分式序，方隅而不失其正，篇次而各得其所。三千子之鼓篋，邈矣具瞻；十八章之箴規，揭之備舉。乃知孝理馨香，有時而彰，不壞不朽，化被無疆。所以播鴻休於玉葉，表嗣子於明王。故曰：孝者天之經也，宜乎配地久而天長。
有子墨客卿，從事於筆硯之間，學舊史之暇日，得美石於他山。琢而磨之，其滑如砥，欲精研而染墨，在虛中而貯水，水隨暈而環周，墨浮光而黛起，明而未融，是以為用，久而不渝，故以為美。器成上吉，徵闕里之素王；匠法增華，絫會稽之內史。且王言惟一，道心惟微，於以幽讚，由之發揮。從人之欲，委質莫違，代若遐棄，文將疇依？肅觀光而霧集，賴設色而煙霏，實將振文而為邦，豈惟韞玉而山輝者哉！君無謂一拳之石取其堅，君無謂一久之水取其淨，君其遂取，我有成性。苟有輔於敷閱，固無辭於蘊映，惟聖人有大寶，昊天有成命。莫不因我以載形，以我而施令，誌前王之事業，作後人之龜鏡。夫物遷其常，天運不息，水有涸兮石有泐。代貴其不磷，我則愛其白；代貴其不染，我則愛其黑。象山下之泉，為天下之式，因碌碌於俗間，類棲棲於孔墨。嗚呼！辭尚體要，文當絕妙，雖濡翰其不疲，無繁文以取誚。爰貢君子，以其勁質，或升之堂，或入之室，對此大匠，廁諸鴻筆，見珍於殺青之辰，為用於草元之日。夫氣結為石，物之至精，攻之為硯，因用為名。事若可久，代將作程，斯器也，不獨堅之為貴，諒於人之有成。
惟天為大兮，堯實則之。命羲和而馭日，俾出納而從時。肇歲首以平分，既中星鳥；及宵衣而敬導，始見嵎夷。所以示農功之有序，叶君德於無私。我國家克定三元，光臨四海，纂唐虞之舊説，崇德禮而私在。將舉正以履端，奉天時而不改。繇是春官藏事，太史作程。天子居青陽之左个，覽萬物之初生。始昭宣於東作，終協贊於西成。杲杲臨空，無幽而不燭；遲遲監下，有蟄而皆驚。伊兆人分地之利，我聖上則天之明。淑氣載揚，暢禽魚而共躍；融風作扇，迨葵藿而咸傾。庶績其凝，三農式就。高臺紀於雲物，大野陳其蒐狩。畢嚮化以觀光，亦順時而敬授。歲如何？其歲既登，節盈縮兮日有恒。歲如何？其歲將起，兆發生兮日之始。苟奉順而無違，得禎祥而所以。原夫君比德於日，日麗光乎天。撫有萬方，每朝君於歲始；照臨庶物，故出日於春前。煦百泉而冰泮，薰九陌而蒼然。合壁表無為之化，重雲示有慶之年。信惟貞而惟一，示無黨而無偏。客有藏器俟時，卑躬思泰，遇乾坤之訢合，覩日月之光大，莫不向春景以自娱，沐堯風而永賴。
執誼，京兆人。進士擢第，對策異等，授右拾遺，入翰林為學士。順宗立，以疾不親政。王叔文與伾居中用事，擢執誼尚書左丞同中書門下平章事。憲宗受內禪，坐叔文伾徒黨貶厓州司戶參軍。
代有良驥，勤求可致。上心好也，固有開而必先；朽骨沽諸，蓋不期而自至。於是搜延廄，發屠肆。出千金而易之，獲一骼而無棄。不賈其用，雖增飾而無成；將慮其先，使雄名而不墜。昔之服纓玉，飾軌鞗。追長風而噴沫，先急景而揚鑣。豈知衄駿足於千里，摧壯心於一朝，權含月而共落，蹄帶雪而俱銷。當其死而不顧，豈其生而可招？是以服其無斁，守而無失；外揚嘉善之名，內作旁求之術。伊希代之異產，固入用而無必。處南中之穴，莫測從來；遊北上之泉，始將安出？聿求既彰，類聚其方。人獻騄驥，天降此祥。滅虞之役不興，取諸外廄；伐燕之師不舉，責自遐方。蓋將翕必張，期於至止。俾善始而令終，寧賤目而貴耳。假其力既重之於生，思其勞曷輕之於死？物以德易，道由人宏。當不遇其知，乃負車而伏櫪；苟應乎其感，必蚪躍而龍騰。故八駿鹹臻，萬邦為楷。物非其產，將命逾遠而來；骨在於斯，何惜發幣而買。亦猶賢士所趣，知機彙征。田忌收老以成仁，卒強齊國；燕昭市骨而種德，乃獲樂生。睹求賢之未暢，悟得駿之非輕。儻長鳴之見識，庶吾道之將行。
善見禪師所管施利錢銀，到後量收糴米，支持到九月以來，餘錢即共義商量，至秋中糴米，收貯訖報。當所將錢三百貫內，二百八十貫充買莊，餘者買取菜園一所。此並巳帖勾當造寺軍將成文郢訖，見禪師可同在意？
翰林院者，在銀台門內麟德殿西重廊之後，蓋天下以藝能伎術見召者之所處也。學士院者，開元二十六年之所置，在翰林之南，別戶東向。考視前代，即無舊名。貞觀中，秘書監虞世南等十八人，或秦府故寮，或故當時才彥，皆以宏文館學士會於禁中，內參謀猷，延引講習，出侍輿輦，入陪宴私，十數年間，多至公輔當時號為十八學士。其後永徽中，黃門侍郎顧琮複有麗正之稱，開元初，中書令張說等又有集賢之目，皆用討論，未有典司。元宗以四隩大同，萬樞委積，詔敕文誥悉由中書，或慮當劇而不周，務速而時滯，宜有偏掌，列於宮中，承導邇言，以通密命。由是始選朝官有詞藝學識者，入居翰林，供奉別旨，於是中書舍人呂向、諫議大夫尹愔首充焉。雖有密近之殊，然亦未定名，制詔書敕，猶或分在集賢。時中書舍人張九齡、中書侍郎徐安貞等迭居基職，皆被恩遇。至二十六年，始以翰林供奉改稱學士，由是遂建學士，俾專內命，太常少卿張垍、起居舍人劉光謙等首居之，而集賢所掌，於是罷息。自後給事中張淑、中書舍人張漸、竇華等相繼而入焉，其外有韓翃、閻伯璵、孟匡朝、陳兼、蔣鎮、李白等，在舊翰林中，但假其名，而無所職。至德以後，軍國務殷，其入直者，並以文詞共掌誥敕，自此北翰林院始無學士之名。其後又置東翰林院於金鑒殿之西，隨上所在而遷，取其便穩，大抵召入者一二人，或三四人，或五六人，出於所命，蓋無定數，亦有鴻生碩學，經術優長，訪對質疑，主之所禮者，頗列其中，崇儒也。初自德宗建置以來，秩序未立，廷覲之際，各趨本列，暨貞元元年九月，始有別敕，令明預班列，與諸司官知制誥同列。故事，中書以黃白二麻，為綸命重輕之辨，近者所出，獨得用黃麻，其白麻皆在此院，自非國之重事，拜授將相，德音赦宥，則不得由於斯。稽夫發揮大猷，藻繪上命，隻簡片削，可以動乎人神，風行四方，萬里始覲，非制誥之謂歟？
蓋人君深拱端默於穆清之中，茫茫九區，視聽不及，雖堯德舜智，湯明禹哲，不能庭策以朝告，不能家閱以戶臻。必欲忘典謨，掩訓誓，陰諭於天下，密符於胸襟，洪荒以還，所蔑聞也。故議定於內，而事修於外，言發於上，而旨達於人，微乎斯，百度闋矣。況此院之置，尤為近切，左接寢殿，右瞻彤樓，晨趨瑣闥，夕宿嚴衛，密之至也。驂廌得禦廄之駿，出入有內司之導，豐肴潔膳，取給大官，衾裯服禦，資於中庫，恩之厚也。備侍顧問，辨駁是非，典持縑牘，受遣群務，凡一得失，動為臧否，職之重也。若非謹恪而有立，秉貞而通理，俾義樞要，簡於帝心，言不及溫樹之名，慎不遺轅馬之數，處是職者，不亦難乎！至於強學修詞，刀筆應用，或久洽通儒之望，或早升文墨之科，雖必有之，乃餘事也。自立院已往，五紀於茲，連飛繼鳴，數逾三十，而屋壁之間，寂無其文。遺草簡略於析編，求名時得於邦老，溫故這義，於斯闕如。群公以執誼誼入院之時，最為後進，紀敘前輩，便於列詞，收遺補亡，敢有多讓？其先後歲月，訪而未詳，獨以官秩名氏之次，述於故事，庶後至者，編繼有倫。貞元元年龍集景寅冬十月記。
異字師舉，京兆長安人。第明經，略遷衛尉卿，為鹽鐵使兼御史大夫，元和十三年以工部侍郎同中書門下平章事，猶領使，卒贈尚書左僕射，諡曰恭。
慶諸道州府，先請置茶鹽店收稅，伏準今年正月一日赦文，其諸道州府，因用兵以來，或慮有權置職名，及擅加科配，事非常制，一切禁斷者。伏以榷稅茶鹽，本資財賦，瞻濟軍鎮。蓋是從權，兵罷自合便停，事久實為重斂。其諸道先所置店，及收諸色錢物等，雖非擅加，且異常制，伏請準赦文勒停。
上元中，詔擇古今名將十人，於武成王廟配饗，如文宣王之廟儀。伏以太公古稱大賢，今其下置聖，賢之有聖，於義不安。且孔門哲，皆是當時弟子，今所擇名將年代不同於義既乘於事又失。臣請刪去名將配享之儀，及十哲之稱。
驚字退翁，渭州隴西人。寶應中以褐衣上疏，試江夏尉，累拜給事中。貞元四年遷尚書左丞，八年拜中書侍郎同中書門下平章事，徙門下侍郎。十二年卒，年六十一，贈太子太傅，諡曰貞憲。
臣謬登宰府，四年於茲，恭承德音，未嚐不以求賢為切。至於延薦，職在愚臣。雖當代天之工，且乏知人之鑒，漸積歲月，負於聖明，無補王猷，有妨賢路。況多疾恙，兼慮闕遺。頃奉表章，備陳肝膈。陛下以臣性拙直，身病可矜，不棄孱微，尚加委任。自此思省，報效尤難，莫副堯舜之心，空懷屍素之懼。伏惟陛下法象應期，聖神廣運，雲行雨施，皆發自然，訓誥典謨，悉經睿覽。臣所以不敢援引古昔，上煩天聰且以用人之要，願伸鄙見。複念稽顙丹陛，仰對宸嚴，謇訥易窮，遽數難辯，理詳則塵瀆頗甚，言略則利害未宣。若默以求容，苟而竊位，縱天地之仁幸免，而中外之責何逃？非陛下用臣之意也。其所欲言者，皆陛下聖慮之內，臣以頂戴，恩造，不知所為，身被風毒，漸覺沉痼，是以勤勤懇懇切於愚誠也。臣聞貞觀開元之際，宰輔論事，或多上書，所冀獲盡情理。今臣酌前代之損益，體當時之通變，謹獻《審官六議》，伏惟閑宴，時賜省覽。
其大指：議相，則曰：「宜博采眾賢，用為輔弼。今中外知其賢者，伏願陛下用之，識共能者任之。求其全材，恐不可得。」
議進用庶官，則曰：「異同之論，是非難辨，由考課難於實效，好惡雜於眾聲，所以訪之彌多，得之彌少，選士古今為難，拔十得五，賢愚猶半。陛下謂臣曰：‘何必五也？十得二三斯可矣。’聖主思賢至是，而宰臣不能進之，臣之罪也。進賢在於廣任用，明殿最，舉其大節，棄其小瑕，隨其所能，試之以事，用人之大綱也。」

議中外考課官，則曰：「漢以數易長吏，謂之弊政，其有能理者，輒增秩賜金，或八九年十餘年，乃入為九卿，或遷三輔功績茂異，遂至丞相，其間不隔數官。今陛下內選庶僚，外委州府，課績高者，不次超昇，致理這法，無逾於此。臣愚以為黜陟且立年限，若所居要重，未當遷移，就加爵秩，其餘進退，令知裒貶之必應，遲速之有常，如課績在中，年考及限，與之平轉，中外迭處，曆試其能，使無苟且之心，又無滯淹之慮。」
議舉遣滯，則曰：「官司既廣，必委宰輔以舉之；宰輔不能遍知，又詢於庶官；庶官不能遍知，又訪於眾人。眾聲囂然，互有臧否，十人舉之未信，一人毀之可疑迨至於今，茲弊未改，其所以然者，非盡為愛憎也。苦於不審實，而承聲言之。大凡常人之心，以稱人這善為清，以攻人之過為直，苟有除授，多生橫議。由是宰臣每將薦用，亦自重難，日往月來，未副聖意。宜須采聽時論，以所舉多者先用，必非大故，皆不棄之。」
議擢用諸使府僚屬，則曰：「諸使辟吏，各自精求，務於得人，將重府望。既經試效，能否可知，擢其賢能，置之朝列。或曰外使須才，固不可奪。臣知必不然也。屬者使府賓介，每有登朝，本使殊以為榮自喜知人，且明公選。大凡才能之士，名位未達，多在方鎮，日月在上，誰不知之，思登闕庭，如望霄漢，宜須博采，無宜久滯。」
自昔秦置郡有守，漢魏以降因之，其秩二千石，雖有監刺，而宰制威福之重。蓋古之諸侯，鄂在楚為國，秦為縣，吳為江夏郡。綿曆至宋，乃維八郡置郢州，及齊更郢為鄂，隋氏披其郡，猶謂之州，官則刺史，而政無條刺之法矣。皇朝氵公襲舊制，或為郡，或為州，剖符責成，其實乃太守之職。前代建置所理之處，其城不恒，今之州，即舊城於江夏，吳仲謀經營之，程普始守之，當荊吳江漢之衛要，為藩鎮固護之雄制。天寶以前，四方無虞，第據編戶眾寡等衰州望，鄂是以齒於下。後戎狄亂華，宇縣沸騰，屯兵阻險，斯稱巨防，朝廷尋州陟列，將寄勳賢之重。廣德二年，遂聯嶽沔事置三州都團練使，大曆八年，加觀察處置使，十四年六月，二使廢，特置當州防禦使，且屬於江西。國家姑務省官息人，而終慮咽喉襟帶之地，思典守者，既輕其權矣，複欲俾任重，尤難其選。是年十月，乃命秘書少監兼侍禦史李公授之。公名兼隴西人也。到官三年之五月，使改為三州防禦使，江嶽隸焉，仍領元戎之副，董江西諸軍，銳師以伐叛於襄陽，既而克平，九月，就加散騎常侍，防禦洎州如舊。公之蒞鄂也，今茲四年，以清德誠信為教化，以至公深仁為字育，則廛閈裏閭，僑舊詠歌，如嬰兒之得乳母，餒夫之逢稔歲，理軍施令，其士卒歡慶變如之，但加乎肅畏而已。繇是所防二千餘裏，洞庭彭蠡在其間，水舟陸車，山藪塢野，皆我長城之內。用是加之王人絡繹，天書繼至，三軍萬戶以為禁，而耆老懼去不得而借也。初刺史有小大之廳，其度甚卑，或門屏迫近，或廊廡狹隘，將吏參集，回旋逼側，綿曆年代，未遑革之。廳之左二曰府舍，摧壞空曠，公乃劃闊其地，作為新廳。大廈既立，長廊以二，則儉而規法，結構殊精。因士卒忘勞之力，出貨財足用之羨，經營有成，井邑莫知。惟昔之公門，今為外入，而遂東廣開崇墉，北達於裏門。棨戟森列，戎徒儼衛，每饗士誓眾，駢羅廣庭，蕭牆之陰，旗繽紛，威容克振，君子謂之智。憬將赴京師，目睹嘉謀，輒紀新廳之壁，庶允朝選之盛。時舊廳，有都團練觀察使記，刺史無記，曩賢名氏，多所闕焉，是用求訪遺者，得之必書，蓋李公之誌也。來哲繼踵，冀增輝於此堂。時建中三年十有一月也。
