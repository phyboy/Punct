先王以武不可獨任，故受之以師。得其人則百蠻風靡，失其職則九廟陵夷。君於是慎擇其難，申命分掌，動眾以正，臨下以長。合人謀兮順天獎，慎戰也在知機而萬全，慎身也如臨深於百丈。夫然後出號令，拔忠讜，樹藩屏，疇土壤。截方隅以無事，威戎狄以稽顙。俾其政成者列爵，功高者受賞：是知師貞丈人之稱也。至若藎臣，嘉謀以國，利不可動，忠不可賊。威遠方以慕化，訓萬民以勤德。使強弱不相陵，乃勝殘而可克。力牧佐之而不疑，軒後居之而不惑：此帝者之師也。蕭蕭馬鳴，悠悠旆旌，伐叛則刑立，柔遠而德成。上乃奉君之職，下乃守臣之貞。湯武用之而定業，伊周法之而作程：此王者之師也。審官以統眾，求賢以自輔，必觀釁而後動，豈窮兵以極武？不害閭閻，不敗工賈，政得其經，事合其矩。管仲因之以相齊桓，晉文由是而稱盟主：此霸者之師也。暴而不戢，安忍無親，徒侈其欲，輕用其人。處勞則先加於眾，居後則樂止其身。猶回邪而自保，迷大路而不遵。州籲處之以國滅，子反效之以禍臻：此黷武之師也。嚐試言曰：王心無逸，師出以律；惟德其欽，惟刑是恤。自然道貫三五，勳崇四七。不假築京觀兮定武功，逞淫刑兮數軍實。言乎師貞在人，其來自久；動無悔敗，位不虛受。追惟古昔，厥有臧否。是則頗牧之勇敢，可以執其手；平勃之臨事，可以難其後。伊呂之行，可以欽其順。（疑）其守不失，其攻不有。行稱文武之略，居成社稷之守。神祗以百福休祜，子孫以百代不朽。蓋由尊嚴之重，以禮立訓；師律順正，動而何咎？
術有以厭勝，則靈旗之制可知。寧不師古，或取諸隨。命曰：靈表神靈之托，考其象亦象之在斯，前史載焉，可得而舉。用於兵禱之際，在乎郊見之所，詳厥制之由始，信法天而為紀。翠華匪倫，黃鳥可擬。因通帛以作繪，樹修竿而直指。三星前列，成太乙之蜂旗；九仞高懸，拂堪輿之壁壘。垂彩揚光，煥其有章；牡荊郅偈而乍動，登龍蚴蟉而欲翔。物之精也必異神之用也無方。靡微風知其整整，含霽景睹夫央央。惟時越人，害及疆場，彼則神怒，我將霆擊。乃祈幽讚，乃導彼役，所以酌意於天，所以信威於敵。撰辰其吉，用致精一，元穹是饗，太史祗祓。及瑄玉既陳，而靈旗獨出，順徂征之所向，庶獲醜之可必。異先登之蝥弧，同指佞之屈軼。帝車爛爛，靡豐蔀而見鬥；君象昭昭，狀寅賓之出日。終能吞若裔土，克全師律。豈得之於伐謀，將有類於斯術？嚐聞王者兮厥德不回。兩階之舞兮三苗實來，則吾君紹重華之廣運，超帝徹之雄才；布澤而陽和乃發，抗威而枯朽易摧。且將舉天畢以掩凶暴，傾雲漢而滌氛埃。古靈旗者，奚足道於今哉？
昔佽飛兮言越川湄，佩寶劍兮安流自持。進孤棹以將半，乃雙蛟而見追。曳紐搖環，欲奪晶熒之氣；呼風吸浪，先呈天矯之姿。初其勁楫將移，輕帆未濟。嗟履險以多變，歎韜鋒而自衛。俄而積水怒，陰雲蔽；彼挐空攫霧之狀，當一明一晦之際。其來也，壘白刃，旗短袂，不足以當其勢。朱鬐赤鬛，夾巨艦以風馳；火尾金鱗，奪雄铓而電逝。乃言曰：彼亦奚逃？徒為汝勞。衝{黑}黮以天暝，蹙嵯峨而浪高。徒觀夫鼎爾騰沸，雷然怒號。雖欲穀其口，牙其刀，抗爾以幹艘。踣若質，流若膏，爾能傷予之一毛。既激氣於煙景，忽碎爾於靈濤。是知計於生而不計於死，利於劍而不利於水。互出沒以神鬥，洶崩騰而陣起。舟旁奪魄，求形於似海之喉；岸側甘心，掛骨於如霜之齒。及共沸渭砰訇，風號雷驚，驤首如元靈阻色，騰眸而白日韜精。須臾，勇氣勵，神機生；拂首摧爪，奮喉裂纓。方澒洞於重險，已支離於浚瀛。於是海蕩山覆，川停浪肅。莫不駭其類，奔其族。元黃之血，隨重沫於奫淪；磔裂之形，蝕餘威而蹙縮。卒使劍返人安，鱗窮血殘，極浦煙霽，澄江景闌。逶迤然鷁首光轉，錯落爾龍泉影寒。冰彩猶鮮，激金璫之照曜；星文尚濕，歸寶匣以闌千。嗟乎！冥心者其勝如此，恃力者其形若彼。徒欲徵怪異，壯奇詭。至今人語其風，見英姿之卓爾。
創物者必正其名。以清命簟，惟簟斯清。雙入巧作，連心織成。始蔥蘢而席卷，終絢練而砥平。本其初則王爾運心，班匠寓目。吳谿赤剛，楚澤寒竹。皓竿冰截，素膚縞裂。斷此枝間，略其溝節。然後爾軼手，匠妙意。文理橫生，波瀾薦至。雕龍綺錯，切玉鱗次。澹冰泮而泉開，分霜勁而雪墜。信通才之雲欲，非吾人之所為。於是時授炎暑，天旋太陽。山成爛石，泉若探湯。有美一人兮明時節，求暑備兮珍簟長。知薜荔之空靡，意荃蘭之虛芳。若乃買以兼金，緣以純錦。思因人之共敝，庶君子之安寢。出此入彼，俱處芳蘭之室；上據下承，必兼芬若之枕。況乃虛館方晝，華堂且空。高梧景，密條生風。撤文茵與綺席，虛翠幕及朱櫳。惟珍簟之在禦，望美人之來同。美人遲兮隔修路，對珍簟兮日已暮。矚筵幌之虛深，臥層雲之空度。帶餘霞而斂綺，映片月而舒素。昭列宿之清光，披青天之薄霧。於時輕箑屏用，微綃罷服。霜簡自淒，冰壺增肅。涼風忽至，獲五福之康寧；炎氣四除，忘庶徵之時燠。且物有小而喻大，事有淺而用深。道之將行，我則開而當暑；道之將廢，我則卷而在陰。是謂清簟之理，願為君子之心。
物有可為之感憤，彼玉也，則良寶而斯韞。豈不以識貞或寡，至真難鬻？白虹之氣莫通，元輔之英久伏，精鑒頗期於卞氏，無厭匪及於虞叔。懷特達這性，豈傷於山；抱堅剛之姿，寧毀於櫝。雪澤膏光，陰中之陽，工成六器，色備五方。是飾容乘乎車服，亦將頒瑞於侯王。表其華同貞士之素履，韞於密葉至人之退藏。誠異乎石處而以居，可比夫處實而若虛。我則物之貴者，彼宜力以求諸！惟賢有孚，豈名是沽？佩諸身可以節君之步，執於手可以息君之趨。或稱之以琬玉，或嘉之以瑾瑜。韞匱如將於慢藏匪瑕之匿；連城儻用之善價，何脛之無？是知接神祗者，必我之由；奉朝聘者，亦我之求。雖含光之未發，信入用而則周。伊入用也，理均乎兼濟；其含光也，義等乎獨善。詎若韞鄭鼠之足嗤，寧燕石而莫辨。有客感而歎曰：「玉也者，固可取貴乎天下，今不售於人，猶獨高其價。」垂大賢之盛德，非小禮之能舍。故有偃蹇當時，沉冥委化。必使反荊王之深惑，審田文之見詐。則美玉器而髦士官，豈徒埋身而照夜？
昔日趙氏且衰，為暴秦所易，徒稱割城以求璧，然必背約而棄義。將受其禍，敢圖其利？安定存乎變通，得失擊乎愚智。籌量未決，君臣大恐；賴繆子之薦賢，得藺生之餘勇。語之不怍，觀者鹹悚。庶將城入而璧留，焉使趙輕而秦重？夫其壯節惟一，至寶無雙。奉草芥之使，至虎狼之邦。於是秦王自以強可臨弱，誌揚氣高。謂我匹夫，不難以制；謂璧無足，尚安得逃？方坐章台之中，列萬乘之雄，群臣陪位，使者趨風。因發檢以求璧，陳結觀而表衷。浮光爛兮鏡吐，潤色皎以冰空。語未及於前約，寶方傳於後宮。果無有儻城之意，欲坐收獲璧之功。藺君乃探物揣情，沈機內萌；譎指瑕以複取，遂立言而未平。攄壯心而激發，抗英辯以縱橫。怒發，午聳，瞋目電驚。且使辱命，將焉用生？請以臣之頭璧，俱碎君之軒楹。我合詭以全變，彼示詐而望誠。九賓之禮徒設，間道之使巳行。義必付於知巳，色無懼於就烹。卒能成兩國之勝負，駭千古之威名。然則寶也且所據神異，取之不可以僥幸。幾星碎以棄秦庭，終月圓而還趙境；複得曜叢台之瑰麗，增昴宿之輝影。於物也善價斯存，於國也懿圖惟永。是知興衰之大略，社稷之遠慮，必假賢豪，用能能輔助。何全璧之事立？亦全國之功著。誠乎得士且昌，惟其善馭。
坤載靈物，母之者金，稟清英乎元化，耀方色乎少陰。將善利以宏博，豈難得而迥深？河之水配融衍以表性，女之質齊婉潔而為心。無脛而將，無翼而翔。靜波空而鏡朗，動星駭而珠光。體之則剛柔可易，形之則大小無方。爛其春冰，莫能解之以明庶；炯爾秋露，孰能晞之以朝陽？以登真者尚其變，我色則為黃為丹，彼神則九煉九轉。驗此金訣，求諸大化，理契斯伏，可得而長存。致乖而飛，莫知其所舍。乃有誌翹鴻寶，心擊紫庭。響岑寂，棲真窅冥。赫珠光之炎上，陶素質之陰靈。苟還丹可以變其骨，非有力所能制其形。飄然將駕夫雲螭，渺然或觴於瑤池。望三山以增逝，顧九野而興悲。後天之術兮曾莫勤斯，朝菌之秀兮不其殆而。夫以見索隱，以明推晦。究精理其必然，玩常情以多昧。伊婉女之為美，諒《山經》之所最。且其受制黃牙，可效於物；寧若虛聞絳雪，莫耀於代。是將涉天潢者我道其澤，首雲路者我清其塵。方乘化以適道，孰知夫所以能神？
戰國之分裂寰區，境削兵抑者，不惟燕乎？昭王乃卑身以勤德，懷霸業之遠圖，伊取士之或異，及成功而莫殊。抗珍台而臨碣石，廓賢路而走幽都。表之以高居，尊之以厚禮。曷雲成土木之弊，適以備股肱之體？於是雲竦山峭，穹崇
{穴叫}{穴條}。架坱圠以上馳，飾金寶以內照。泛易水之浮景，蔭尾星之垂耀。是為層構臨而時傑臻，亦猶甘餌懸而巨鱗釣。展禮於此，感之在彼。降其尊以奉其卑，豐於物而薄於已。臨燕薊之眾目，傾齊趙之奇士。士之得可霸，其將四海有焉；士之失且亡，豈直千金而已？然則作為台館，實耗財力；始若剿人，終能肥國。宋歌澤門以歸怨，燕尊郭隗而耀德。苟順動而若斯，尚何求而匪克？義積道光，聲馳風揚。群材並用，墜業乃昌。屈於一人以釣士，則開霸而圖王；侈於一台以釣國，則兼大而稱強。誠異虜其臣而必弊，瓊其室而是亡。且惟台則沒矣，代如何其？綿邈千載，蒼茫一時。孰為來者，曾莫嗣之？國是以興，鑒黃金之豈吝；賢如可得，下白屋而寧辭。故九九之術不棄，齊桓以成功；善善之道克廣，燕昭以垂風。用能首五霸，冠七雄；抑未有為國而失士，可攄盛烈於無窮。
白者物之正色，采自人之發揮。有善政之功何不合，執必遷之性詎能非？所以投質而丹青必應，改作而元黃莫違。玉色可移，酒變美人之貌；素容可化，塵緇遊子之衣。始以潔白為佳，無文是寶。流行於一掬之綠，遷移於五彰之好。假乎異物，奚謂莫知其他？變而從宜，匪曰不恒其道。是知白之美者，采必加諸。始謂不愆其素，終成求媚之虛。潔其身敢望於潤色，汙為染勿訝其文如。露變盤中之文，氤氳而乍結；雲改封中之色，爍爛麵潛舒。然知素以為貴，文而後進。棄涅而不緇，從我動而無競。知其白不足以含章，美其文必滋乎彩潤。豈舊染於奸色，因物有遷？自委質以成文，非我無信。於是推其嗜好，窮其妍否，虛白為文藻之宗，繪事為樸素之後。坦然明白，佩此以飭身；婉而成章，是期乎假手。若以考自然之性，明發彩之功。專其容，知變以為義；形於色，不雜而為忠。英英之雲，抱日之文何染；鑿鑿之石，補天之力何工？如以素質莫問，奇文是啟。耀之以不慚之文，居之以勿執之體。可黃可黑，將興墨子之悲；或素或青，未易殷王之禮。不然者，何以麻衣雖白兮采服斯有，如雪之潔兮如濡已受。黔生白鵠之羽，赤點青蠅之首。發顏色兮不辱其身，離堅白兮莫失其守。懿夫明斯理者，然後知吾道之不苟。
東海神木，是曰蟠桃。可得聞其廣，而未量其高。蓋蒼龍之所臨據，白日之所光照。結根於淩北之峰，稟氣乎衡星之耀。其生植也，與乾坤始；其蟠縈也，至三千裏。上鳴天雞，下宅鬱壘，徒駭於說，莫原所以。配若木以相望，冠扶桑而特起。爾乃煥初陽之杲杲，壓巨海之漫漫。太皞司方以流盻，羲和策禦而上幹。傾高柯而飛鳥罕及，垂巨葉麵青雲共蟠。何帝休之名誌，豈姑繇而變觀？窮海陸以標奇，抗蓬瀛而爭聳，疑蒸林之相合，乃一木之所擁。照濱海則攀其若浮，昇日輪則遠視如捧。霜雪莫能以雕換，風濤庸得其震傾。拂垂雲之修翼，蔭吹潦之長鯨。非有歲之可紀，每先晨之效明。拂青桂於陰魄，掩白榆於太清。信植物之神秀，壯元化之曲成。木無與儔，其誰騁兩鬥之術；子不可獲，安有被三竊之名？是知瑰異之說，或處明而若晦；區域之心，多玩小以疑大。天無所不育。地無所不載，莫出混茫之中，鹹居耳目之外。偉蟠桃之遐絕，宜列仙之遊會。安得探神物而駐韶顏，涉滄海而登朔山？驂素蚪之天矯，駕彩鳳之回環，庶因此以捧日，願修條而一攀。
有漢武徹，惟時巡省。窮楚之望，極江之永。舳艫塞川，旗甲蕩景。洶洶旭旭，蚪盤龍騁。駐清蹕則洪波可遏，赫皇靈則潛怪可怛。但彼蛟之夭矯，據積水之空闊。謂佽飛之劍莫前，滅明之璧是奪。天子乃戒無嘩於羽衛，思有用於弦括。命舟牧回青翰而上，詔弓人奉烏號以登。肅天儀以山立，將親發以抗棱。陰察變態，雄猜跨騰。古冶之倫，眥裂不敢擅其勇；逢蒙之黨，技癢不敢專其能。我矢則直，我弦斯控；持滿而英氣頓飛，命處而幽姿必中。飆颼其電霍，卒頸嚲而胸洞。讚獲者鼓殷天之雷，稱慶者躍如熊之眾。始乎發若神兵，爆其有聲，洪波雪湧，白羽月傾。突紫肉，裂素纓，餘怒蚴蟉，上浮泓澄。踣質已靡於巨艦，流血方走乎東瀛。介以鱗莫能捍七劄之勁，神之化不能保重泉之生。萬靈震駭，九派徐清。然後海若扈蹕，陽侯洗兵。山川肅其晏如，雲霧廓其四除。涉者利乎涉，漁者安乎漁。於是左史趨進，執簡以書曰：「天子潯陽也，親射蛟而獲諸。」遂翻龍旆，韜象弭，篙工奮，棹歌起。威厲乎為白蛇，氣雄乎絙青兕。隘秦皇之觀日，追夏後之勤水。且夫君以勝殘為大，臣以反德為害。亦將制於彀中，靜此宇內。俾貫革之藝息，垂衣之道泰。豈徒與射夫漁父，較勇而論最？
次天地之量者，海為之大；首鱗介之雄者，鯤靡有敵。稟形徒怪其恢詭，造物孰根乎朕跡？慌北溟之安流，考南華之遺跡。好奇焉得以心駭，乘理可同乎目擊。且魚之狀，有逾七日之尾；而海之深，蓋積八紘之水。靜則高浪為之中輟，動則連山為之四起。鮮鱗俯首以駿奔，元冥投足而卻視。其有適也，越孟諸之夕宿；其自縱也，豈鹽田之陸死。況風濤乍息，空水相涵。橫巨鱗而海分為二，雙目而日為之三。涾沱迤延，載回載旋。嚇鰓則飛沫成雨，擊尾乃跳波蕩天。任公之術靡措，龍伯之力徒然。生無以傷，庸識其長久；大不可度，莫知其幾千。固非海若之所俟屬，天雞之所犯幹。不吞龍舟以作暴，豈貪牛餌而自殘？遵坎德以獨適，隨混元而變觀。本於鱗而孰知終始，化為鳥而保足控摶。一氣潛融，飛沉以通；刺吳之髻拂日，垂雲之翼從風。曜靈韜映以驟晦，溟漲豁落而半空。方鼓怒於皓漾，炊騰淩於鴻蒙。觀其羽之化也將飛，風之積也未厚。六翮之力相切，萬流之波卻走。恐天衢之不容，顧水府其何有？嗟鷙鳥之累百，異亢龍之上九。彼黿鼉之穴處而釣絲或困，彼鴻鵠之雲飛而綱羅才遠。曷若縱溟渤而摶扶搖？其勢固以相萬。
茅有眾靈，名之為盛。雖百代以呈質，終三脊以居正。每彰封禪之期，如受鬼神之命。生於古既光七十之居，獻於今更表千進而之聖。出於淮甸，來彼江潭。使馳於北，星流於南。捧執而有嚴有翼，緘滕而再四再三。及夫睹至尊，呈大國；致於金華之上，啟於瑤池之側。施陳而百瑞慚容，撫玩而幹官變色。美其出有常地，生必舊形。非成野鹿之禮，寧假澄酒之馨。超常倫崦薦闕，殊眾品而實庭。理盡三分，似葉通三之化；體皆一類，欲明得一之靈。隱見之時，吉蠲中禮。獨標珍草之狀，悉皆兄弟之體。整齊而玉匣遙傳，潔靜而瓊華新啟。應盛禮而居首，表常度而為後。道未格也，雖有采而必無；嶽可封焉，縱不求而自有。觀王者之得失，知禮事之臧否。且夫玉帛廣矣，何尚於茅？豈不以貴稱三脊，重載六爻。始彙征於吳楚，終遍藉於陶匏。奉上之時，且報雲亭之兆；升中之後，因知天地之交。吾皇由是命太史，詔宗伯，議封山，謀勒石。備文物與禮器，修玉函與金策。使聖功登於九天，靈茅光於三脊。使臣稽首，稱萬壽以旋役。
古先哲王，允釐內外。雖庶政之咸敍，在司天而為大。所以叶乎上下，所以察乎交會。其職廢而時令則乖，其職修而黎人永賴。歲既陽止，東風作矣。惟時羲仲，奉若天紀。候暘谷之初昇，揆農功之當起。寅賓克展，守而勿失，耒耜乃修，視其所以。觀乎旭日之漸也，麗蒼穹而曜晶，按黃道而徐行。萬物發春，仁氣良由茲始；四方仰照，陽德協於麗明。盈縮必循夫晷度，職司寧闕其將迎。木位值於扶桑，初杲杲以出；土膏潤於南畝，且澤澤其耕。故王者重焉，官不虛授。考不曆象，則象是用貞；準之田農，則農靡愆候。惟帝典之明徵，示人有常；惟日官之無改，永代斯在。平秩乎下，以播百穀；欽若乎上，以刑四海。慎爾有司，惟其敬之。是將邁景德於太皞，俟神功於女夷。玉燭開耀，金烏效遲。致人和而歲美，無亂日而廢時。況吾君承乾，玄化昭宣。敍三光以著象，乘六龍而御天。經紀不忒，職官惟賢。分命之事舉，曲成之道全。觀寅賓之出日，端稼穡兮大田。願聆舜絃，歌唐年，因末光之可就，與羲馭而迥旋。
滄洲一望兮其傷實苦，靈查萬里兮越在海浦。何遭遇於聖日，獨埋沒於重土？島嶼雲深，風塵歲古。可為萬乘之器，郢匠未斬；願作浮海之桴，魯人無取。不取其材，又無良媒。驚沙苦霧，激電奔雷。根柢折，枝條摧，勢窮亢兮半隱青樹，色蒼茫兮渾生綠苔。波濤灌注，同汨羅之洲渚；川澤卑濕，類長沙之浦隈。釣客登頓，漁甕往來。自然形變為枯木，心成於死灰；誰憐在盤根之春，當擢幹之日？對上苑，臨溫室；植紫陌以獨秀，蔭朱城而未出。春風驟入，花飛微而雪下；晴煙四斂，葉布而雲密。誠以負大廈之材，濟巨川之質。何斧斤之為患，使形骸而自失？悲夫昔之繁華也如彼，今之搖落也如此。故知道不常泰，亦不常否。物有萬，生亦有萬；死事既同於糾纏，庸詎識其終始。彰周公之聖，則大木斯拔；表宣帝之興，則枯柳還起。君無曰枯查，委之泥沙。試斬為仙枕，薦於公寢，必能夢華胥之神國，安蒼生之庶品。君無曰散木，棄之溝瀆。試剖為犧樽，登諸廟門，必能縮包茅之醴酒，降重天之渥恩。濟美前烈，垂芳後昆。願君無棄於海上，乘以登天朝至尊。
彼炎荒兮，王國是賓。比馴象兮，越俗所珍。化之式孚，則必受其來獻；物或違性，所用感於至仁。吾君於是詔掌獸之官，諭如天之意。惟越獻象，不遠而致。推已於物，曾何以異？徒見弭雄姿而屈猛誌，安知不懷其土而感其類。揆夫國用，芻豢之費則多；許以方來，道途之勤亦至。與其絏之而厚養，孰若縱之而自遂？且彼集於禁林，我則有五色九苞之禽；在於靈囿，我則有雙觡共抵之獸。何必致遠物於外區，崇偉觀於皇都。是用返諸林邑之野，歸爾梁山之隅。時在偃兵，豈嬰乎燧尾？上惟賤賄，寧恤乎焚軀。非同委棄，岡或踟躊。知拜跪兮則有，謝渥恩兮豈無？複得顧侶求群，跨川登陸。食豐草以垂鼻，出平林而瞪目。逍遙乎存存之鄉，保守乎生生之福。懷仁初就於牽掣，順理竟資於亭育。遊乎水同反身之黽，處乎山異放麑之鹿。大道茲始，淳風不遐。感以和樂，亦參乎百獸率舞；驅之仁壽，寧阻乎四海為家。奚必充帝庭之實，駕鼓吹之車，然後可以為國華者哉？由是聖心，孚於下國。物靡不獲其所，化乃允臻其極。放一獸而庶類知歸，遂四方而萬代作則。彼周驅犀象，漢放駿馬，未可論功而校德。
逷矣外區，實生珍異。彼靈獸之則獲，制良裘之斯至。聖王之所未睹，獻令之所莫備。葉袁宗則來自金方，應中國而色當土位。意者以烈風之靡興，溟海之清澄，德動天而遐方內向，氣入翼而貢獻足徵。方啟襲以進語，如執輕之不勝。颯然舜風，翠雲之光可奮；籠夫堯日，青鳳之燠徒稱。故其背昆侖，逾弱水，重九譯，越萬里。豈殊俗之所貴？信希代之為美。直千金者更輕，稱狐白者非擬。雖沉以天沼，無易暵其之性；燎以京薪，獨異焚如之理。斯乃動聽驚視，孰知其然者矣？夫物有難測，必思之而不厭；事有詭常，亦推之而可驗。何異績鼠毛以為布，引龍須以成絲？浣於火而自若，弦於弓而有之。況能禦寒涼以效用，因裼襲以呈姿。司服以登，備皇儀而飾朝禮；至尊爰禦，光紫極而耀丹墀。遂使越人捧翟以求退，王母收環而請辭。群公乃拜手而稱曰：「休哉聖君之緝熙」。且天地不愛其寶，豈戎夷敢愛其私乎？將念委裘之有實，防侈服之生禍。表微於君子小人，酌義於夏山殷火。俾萬物之鹹格，期德風之在我。於是天子曰：「俞。」彼則獻其琛，曷若獻其可？
嗟夫！約物之制，智不可限；利用則深，論工太簡。彼如意之在禦，得幽賞之餘裕。雕飾非駭目之珍，雅麗乃捎雲之簵。絲柄玉質，瓜首冰素；啟嘉論之要端，導指蹤之宏度。原其性也靈而貞，度其體也堅而輕。倚鮮膚而煙潤，掉皓腕而風生。升堂間乎琴瑟，入座偶乎簪纓。荷新仁之重顧，承在握之深情。群幽人之居，既挺乎高節。如君子之義，因錫以嘉名。工以盡智，明乎所為；樂貴聲和，禮存體易。唯此物之聞素，通達人之深義。不擊寶樹而爭豪，豈埋金陵而自累。眾媚彩而求益，我全真以自適。點珠翠之華筵，宜幽棲之煙策。雖小曲而受用，終大正而不易。動息含舒散之情，拂拭滅風塵之跡。信而可久，直而不朽。每發四座之先，不起一人之後。亮無心以應物，寧效事而我有。擢本歸造化之工，死節順操持之手。嗟乎！在野之年，亭亭碧鮮；泫空中之墜露，掃石上之輕煙。紆巧思以就規，愜幽心而靜便。永以錫君之肌骨，永以奉君之周旋。亦以居守之臣，感時之倫。分禦服而恩甚，擊唾壺而命。胡一否而一泰？因歌之於古人。
遊者感異源而合趣，指涇渭於秦樹。涇如經也，自北面是南流；渭若緯焉，從西而東注。惟相近以不息，勢使然而自遇。湜湜其沚，昔既聞之於詩；湯湯其流，今同狀之為賦。夫至清者渭，至濁者涇。惟清也，鑒物之道著；惟濁也，含垢之義形。共導金氣，咸通井星。混殊流之昭晰，成一帶之瀠渟。初以縱亂橫，似爭長而難雜；終以潔受汙，何極暌而乃合？禹功之所兩存，漢苑斯焉博納。乍異其色，覺遊鱗之隱見；必同科聲，帶長風之蕭颯。象昭回之可求，歌鄭白這有由。飲馬投錢，足以發明廉士；決渠降雨，足以殷富神州。既相宏以利物，寧自異乎並流。知之者齊我以不不昧，感之者比我於一薰一蕕。斯乃柔以長存，和之足貴；近則順洪河之紆直，遠則成滄海之渭。同功一體，葉靈通氣。信殊穀洛之流，寧爽淄澠之味。夫然，彼獨清而無偶，非達識之所謂。
旗昭戎容，武備天討。上蔡幹紀，惟聖後之克誅；南越租征，穆漢皇於肇造。仰垂象以徼福，洎有司而請禱。封疆乃俟於，指明，寇虐方期於蕩掃。詳其效虞典之舞羽，體周官之祃牙。九仞屹以特立，三星粲其增華。分野高標，象指麾於帝力；光耀旁發，形耳目於兵家。矧乎天飛龍而載圖，北有鬥而上獻。當我師之欲勇，乘彼眾之胥怨。上宣其意，將同乎十手所臨；人授其蹤，必在夫六斿之建。至乃直指遐舉，申嚴葉時。且殷祭以誠若，視凶徒而蠢茲，小蝥弧之先登，令斯行也；奉郅，偈以東向，神乎尊之。匪曳珠而極侈，諒懸首而為期。懿夫從人謀而罔咈，則異於九旗之物；攄皇怒以不賓，取貴於八方之神。故能殺敵啟靈，伸威定國，蟠喜氣以將遠，揚勝風而自北。儀在端表，始令於師貞以出；人知響方，用符於我戰則克。奚必彰翠鳳以崇麗，法元蛇而辨色？適足以計其功庸，未可以靖乎氛慝。睿略無敵，宸心有征。侔制勝於左杖，聿稱材於牡荊。方旗指以神輔俾蔡潰而功成。蹈道不昧，謀謨孔明。徵太史於往制，備唐年之主兵者哉。
明明天子，五帝可六。政不嚴而諸夏以清，師不陳而遠人鹹服。於是旋大旆，罷長轂；劍無頓鋒，矢無血族。萬方悅，四境肅；同夏後之舞羽舞幹， {}周王之白狼白鹿。邊鄙以之不聳，神祗於焉介福。至矣哉！善師不陣之功，烈烈而鬱鬱者也。伊昔漢武，默兵於鄰。殫天下之賦，悉域中之人。南浮瘴海，北曆胡塵。然後戎虜稽服，甌閩入臣。孰與乎兵不交而袍不鼓？遂奔走而來賓，我師孔閑，我後齊聖。順魯史之武有七德，法周書之農用八政。不討遠而遠者自懷，不耀兵而兵威克盛。信八王之楷範，為百代之黽鏡者也。自太補之既散，俗易弊而難威。蜂蠆或姿其毒螫，鴟梟乃縱其翻飛。是以有征無戰；有守無圍，家以文事革武事，士以儒衣易鐵衣。王者之兵也，有征而無戰；北方之疆也，不召而來歸。旋師以出，振旅而返。示牛馬而弗服，在幹戈而載偃。鄙楚子之滅弦，小文王之侵阮。百僚兮率職濟濟，群幹兮直言謇謇。聲教所被，則莫我敢遺；日月所臨，於是乎無遠。蕩蕩昭昭，不諱之朝。忝陶唐之比屋，敢頌美於帝堯。
劍挺銛鋒，鍾列重器。何百煉之堅銅，向幹鈞而效試？刜於有質，若無質以通元；中乎有聲，若無聲而斷棄。則知淬磨歲久，雄棱霜利。不然，焉能逗撓獸之形以中開，使發鯨之聲而靜。想提握以輕奮，宜鏗錚而應刃。忽投剛以泯入，狀體柔而理順。遂使風胡延視，喜見其雄鋒。子野聳廳，莫聞共遺韻。爾乃理將神契，跡與道俱，透茲堅重，泯若虛無。於是觀其用而駭矣，取其類而比夫。當破堅之時，方切玉而則異；迨絕響之後，狀決雲而匪殊。是以知其獲揮刜之效，微齟齬之虜。勿以簨虡可憑猶懷抵礙；勿以金石之固，尚蘊含胡。宜其暗彰發揮，靜應淩厲。冰結於直透之始，泉默於旁通之際。莫知所觸，故寂兮寥兮；不輕其鋒，信無凝無滯。於戲！亦猶道之肥者，往無不通；藝之至者，物無不合。苟韞藏於求用，必開張而盡納。載原斯器，夫豈與鄰？當耿介以發銳，若感通而應神。所以願於重而宣利，幹於大以求伸。果然刜音而不錚為異，銛鍔而無厚可珍。則剸元犀奚可以擬議，輕白羽曷足以等倫？故君子謂青萍幹將之刃也，可以比德於吾人。
臣等言：臣聞征而無戰者，王者之師也；將而必誅者，《春秋》之義也。臣伏見周智光傲狠頑虐，昏迷猖狡。敢專生殺之威，以慢王度；崇飾奸慝之誌，自幹天誅。陛下謂罪在已躬。視人如子；就言式遏之義，不得已而用師。而將才受鉞，兵未血刃，已鳥元惡之首，載安舊汙之俗。昔漢征黥布，望塵而憂；殷伐鬼方，積年乃克。豈若陛下朝命將帥，夕殲渠魁，制勝神速，從古未有。臣等不勝慶快之至！
武俊字元英，本出契丹怒皆部，年十五，隸李寶臣帳下為禪將，勸寶臣以恒定等五州歸朝廷，封維川郡王兼禦史中丞。德宗朝，以討李維嶽功授檢校秘書監兼禦史大夫恒冀觀察使，既而與朱滔謀叛，自立為趙王。李抱真遺客賈林說之，使歸命，乃黜偽號，詔拜檢校工部尚書恒冀深趙節度使，又加校司空同中書門下平章事兼幽州盧龍節度使琅邪郡王，與李抱真大破朱滔軍於貝州。上還幽州盧龍節度，詔以恒州為大都督府，即授武俊長史，賜德隸二州，俄進檢校太尉兼中書令。貞元十七年卒，年六十七，贈太師，諡曰忠烈。
自古通賢，見機而作。主上明明，二百年之令主，宗枝百代，帝子帝孫。吾徒頃因讒臣罔上，觸藩之際，遂懼傾危，拒境抗兵，偷存瞬息。今朱泚竊據於宮闕，朱滔長驅於河北，聖上巡狩於畿旬，希烈鴟張於淮楚。昔班彪之智，知漢祚之未衰；馬援書生，識光武之可輔。今請轉禍為福，以過無功，戮力勤王，共匡時難。牒昭義魏博滄景等州，即請部署，四鎮齊驅：魏博擊其前，滄景掩其後，易定乘其左，昭義奪其右。掃蕩妖孽，廓清寰宇。然後奉表紫宸，獻書北闕，榮家榮國，豈不休哉！
抗字遐舉，定州義豐人。累拜太常卿，以中書侍郎同中書門下平章事，以病罷為太子賓客。卒年六十五，贈戶部尚書，諡曰成。
元日朝賀，奏事官戶部尚書司天監，準開元禮，兼合於橫班，同群官拜訖，然後依次奏事。自頃因循，並未拜巳前，先就於階立，奏事畢，隨例便退。臣與禮司商量，請依開元禮：戶部尚書已下，於南班再拜訖，便隨上公升於階，就東向位立，準儀注奏事。庶裨闕典，以補舊儀。
每年大中小祀，都七十祭，其四立二分二至臘上辛吉亥等日，蓋為氣節也。其後寅後申後亥後醜等日，蓋謂星次也。伏以氣行有時刻，星位有次舍，或定用日，或定用辰，不可改移，請依舊制。其或有別禱祭，即是太卜署擇日，並請準四月六日敕，廢務日不用，遂為故典，舊儀注無日蝕廢祭之文。元年建醜月，祠部奏曰：「來年建寅月，一日祈穀，祀昊天上帝。」是月司天台預奏，其日太陽虧。時禮儀使於休烈奏曰：「臣謹按曾子問曰，當祭而日食，其祭也如之何？夫子曰，按祭而已矣。牲至未殺則廢。」漢初平四年正月，當祭南郊日蝕，又行冠禮。博士殷盈孫與八座議，以為正月元日太陽虧，而冠有裸獻之禮，有金石之樂，是為聞災不嚴肅，見異不怵惕也。望下太常別擇日，其二日祭太一，準禮儀物同祠所。既緣日蝕，各守本司，亦望同下太常更擇日。
