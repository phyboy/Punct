贄字敬輿，蘇州嘉興人。大曆八年進士，中博學宏詞科，又以書判拔萃補渭南尉，遷監察御史。德宗立，召為翰林學士，從駕幸奉天，轉考功郎中，從幸梁州，轉諫議大人，還京，轉中書舍人。貞元七年拜兵部侍郎，八年為中書侍郎同門下平章事，十年罷知政事，除太子賓客，十一年貶忠州別駕。順宗立，徵還，未至卒，年五十二，贈兵部尚書，諡曰宣。
於穆我皇，受天明命，與乾坤而合德，配唐虞而齊盛。成功斯著，射中九霄之禽；文教已宣，道應千年之聖。想彼禽矣，雍雍可珍，配玉帛於前禮，齊山木於至人，棲必擇處，翔無失倫。候律南徂，沿庭之芳草猶碧；順時北向，上林之繁花已春。苟應弦以啟聖，同殺身以成仁。爾乃雲收遠夭，水落上苑，風蕭勁夕，日杳杳而低晚。夜間聖人悅年豐，修武功，有直斯矢，有召其弓，因肅殺之候，遊苑囿之中。彼雁於飛，斜當禁掖，帶輕雲之微素，映遙天之晴碧。雖逄蒙之絕藝，莫敢措心；固離婁之明眸，其才能覿。我弓斯張，我矢斯射，算分數之遠近，則舍拔而應鏑。質毛紛其已墜，弦聲振猶未釋，聞之者足蹈手舞，睹之者目駭心惕。彼貫心稱妙，穿葉無怍，一則三年而後發，一則百步以為約。豈如料必中於飛動，騁絕伎於寥廓。雁以遠而矢發，矢既發而雁落。異哉！莫高者天，戾天者飛。彼搏空之逸翰，尚無所違；矧荒服之逆命，曷不鹹歸。則知皇聖有作，夷夏無間，鄙楚莊之戲猿笑晉平之失鷃。固將威九厷而清八荒，豈直落翔雲之一雁。
日為炎精，君實陽德，明至乃照臨下土，德盛則光被四國。天垂象，聖作則，候春分之節，時則罔愆。順《周官》之儀事乃不忒。於是載青旗，儼翠華，藎留殘月，旗拂朝霞。鹹濟濟以皇皇，備禮容於邦家。天子躬整服以待曙，心既誠而望賒。倏而罷嚴，更辟禁城，五略齊駕，八鸞啟行。風出郊而草偃，澤先路而塵清。卷餘靄於林薄，動神光於旆旌。初破鏡而半掩，忽成輪而上征。杲耀榮光，分輝於千品萬類；煙煴瑞色，均燭於四夷八紘。一人端冕以仰拜，百辟奉璋而竭誠。故曰天為父，日為兄。和氣旁通，帝德與晶德俱遠；清光相對，帝心與日心齊明。時也春事既用，夾鍾律中，登觀台而瑞集，睹芳甸而農眾。東為陽位，故出拜於國東；仲居時中，乃展禮於春仲。既而盛禮畢陳，錫鑾回輪。家有罄室，巷無居人。備禮服之爍爍，殷遊車之轔轔。人望如草，我澤如春。惟天德與聖壽，配朝日而長新。伊茲禮之可持，曆前代而修之。漢拜庭中，成煩褻之細事；魏朝歲首，失禮經於舊時。國家欽若天命，率由時令，矯前王之失德，修古典而施敬。俾伯夷之掌禮，侔軒後以作聖。恭承命於春卿，遂觀光而興詠。
桃野之右，蒼茫古原，草木春慘，風煙晝昏。攬予轡以躊躇，見立表而斯存，乃漢武戾嗣剿命地也，然後築台以尉遺魂。籲！自古有死，胡可勝論。苟失理以橫斃，雖千祀而猶冤。當武帝之季年，德不勝而耄及。浮誕之士疊至，詭怪之巫繼集。忠見疑而莫售，讒因隙而競入。忘嗜欲之生疾，意巫詛而是因，將搜蠱以滌災，縱庸瑣之奸臣。言何微而莫仇，冤雖毒而奚伸？構儲後以掛殃，矧具寮與齊人。旋激怒而誅充，竟奔湖而滅身。異哉漢後，因奸邪之是誘，俾家嗣而罹咎。彼傷魂之冥冥，故築台其何有。嗟爾戾嗣，盍入明以見誌，遽興戈而自棄，諒君父之是叛，雖竄身其焉？嗚呼！一失其理，孝慈兩墜，不其傷哉！夫邪不自生，釁亦有托。信其讒興，利則妖作。恣鬼神之愆變，實人事之紛錯。故子不語於怪亂，道亦貴乎淡泊，蓋為此也。水滔滔而不歸，日杳杳而西馳。時徑往兮莫追，人共盡兮台隳，榛焉莽焉，俾永代而傷悲。
月配陽，含虛而明；湖止水，體柔而平。光無不臨，故麗天並耀；清可以鑒，因取鏡表名。月包陰以成象，水稟月而為精。兩氣相合，實不入而疑入；二美交映，伊本清而又清。色皎潔而秋天愈靜，波演漾而宵風乍輕。類泗濱之磬見，疑合浦之珠明。至明洞幽，至清無垢。同元澤無遠不遍，等達人以虛而受。滿不可恃，望之足戒以虧盈；形或未分，鑒之則辨其妍鬼。輕靄不起，纖塵莫過。沉璧彩而為鏡，碎金輝以成波。皓質未判，空聞田鶴之唳；香風乍度，暗傳蓮女之歌。萬象皆總，湛清光而不動；極望靡窮，凝虛皓而如空。照同心千里之外，洞遊鱗百丈之中。棹影乍浮，如上天邊之漢；桂華不定，多因蘋末之風。白晝誠窮，殘夜將短，臨遠峰而欲落，沉餘景而猶滿。月之德也朗而迥，水之性也柔而靜，照有餘暉，光無匿影。滿而將缺，顧兔自殊於太陽；導之則流，無禽豈同於舊井。原夫德無不應，理必相符，湖以柔而藏月，月因朗而彰湖。不私其明，明則有裕；無逆於物，物乃不孤。異投珠而按劍，等藏冰而耀壺，惟水月之葉美，與君子而同塗。
樂自上古兮和洽是聞，日至南極兮陰陽肇分。名太和而順氣，取初陽而配君。則知天授聖而正曆，聖應天而放勳。惟至也去陰就陽，惟樂也偃武修文。八佾初陳，雜鸞鳳而容裔；九奏既畢，降佳氣之氤氳。爾其順元辰，體乾德，赫容衛之森肅，儼宸位之恭默。班禮樂於千品，陳贄幣於萬國。濟濟皇皇，威容孔彰。望北辰以列位，指南山而獻觴。慶雲協符，榮觀台之加麗；太陽臨照，煴魏闕而增光。於是太常導幹羽而前曰：八音自設，千古靡隔，所以賞諸侯之功，暢聖君澤。失其度則惉滯寢興，適其儀則上下鹹格。清淨順氣而不擾，和樂自心而來宅。可以導情欲，可以滌煩劇。既而筍虡齊列，笙竽互傳，偕肅肅而合雅，亦啾啾而同元。備以四夷，識四海之無外；成於九土，知九德之鹹宣。崇易簡豈同於濮水，務德化寧比於鈞天。既損之而又損，蓋斯焉而取焉。故所以移風易俗，發號施令。周天地而不流，匝寰宇而無競，斥鄭衛而不禦，暢柔和而全正。群黎足蹈而手舞，百僚儀肅而心敬。則知一人作則，萬邦維憲。來遠人以幹舞，播聲頌而吹萬。則鄭之細，晉之思，不可以勸；湯之放，武之伐，而猶有怨。豈比我照一儀，形九有，舒太和之至德，居盛陽之元首。鹹有典而有則，固可大而可久。明明我後，於斯萬壽。
春發生以煦物，台居高而處明。俯而望焉，舒鬱鬱之和氣；登可樂也，暢怡怡之遠情。觸類斯感，眾芳俱榮。風出穀以天霽，雲歸山而景晴。俯視平皋，傍臨遠嶠，窮漢苑以周覽，匝秦城而回眺。林巒彩翠，浮佳氣於遙天；宮觀參差，麗飛薨於夕照。望莫若兮望遠，感何深兮感春。登其台則曆階而至極，應乎律故陰慘而陽伸。令行期順，澤布惟均。視雖微而必審，思何遠而不親。懿夫情之誘人，人罔或舍；時之感物，物莫能假。台有春而必望，春何情而不寫。條風始至，散灼灼之紅桃；穀雨初收，潤萋萋之綠野。天何言哉生眾彙，人有靈兮感元氣。既望春而可樂，亦升高而足貴。賞同沂水，聊舞雩以詠歌；登異觀台，寧睹蠟而增欷。周望既極含情則多，媚遲日之未下，愛清風之屢過。目眇眇以心遠，野悠悠而氣和，可以樂芳時之景物，壯皇室之山河。豈比夫羈士登樓而作賦，碩人在軸而為歌者哉。春無物而不滋，台無遠而不覽。豈老氏之或論，伊潘生之所感，稽其趣時之規遠，創意之義深。春非台而何樂，台非春而罔尋。故望春者惟台是履，登台者惟春是臨。係在物之可用，必從時之所任，儻自下而可托，庶升高而至今。
深不測者道，大無疆者空。空非羽而何適，道匪人兮孰通。通於道者，是謂君子；適於空者，莫如漸鴻。故聖人托象以明義，務勤以飭躬，將自邇而圖遠，必因卑而致崇。始其素卵新化，青春戲融，一之日乳哺衡陽之曲，二之日翱翔彭蠡之中。且爰居以樂水，亦從正而養蒙。毳毛其成，洞庭之芳草初綠；弱羽雲就，武陵之繁華已紅。而見其進，未知其終。美夫姿淑偉麗，飛鳴有檢，動靡求棲，遊皆遠險。思奮誌於寥廓，且藻容於菱芡。昇不越次，先冒履木之危；進而得中，孚及於磐之漸。漸如何其，往有攸措。方去渚而戾止，俄躋陵而遐顧。風水遙輔於羽毛，煙雲未通於道路。嗈嗈相召，驚月夜而亂趨；肅肅連行，拂天池而徑度。信梁燕之莫儔，豈穀鶯之足慕。亦猶九層起於累土，千里始於投跡。琢玉者日就其功，為學者月將其益，皆自微以成著，固何求而不適。異夫出陵搏空，驤首矯翮，順寒暑以攸往，亙山川而罔隔。以言乎鳥也，尚不忘進；以言乎人也，如何勿思。思者所以誌道，進者所以修辭。誠既往而莫返，冀將來而可追。蒙亦有望於斯漸，敢不肅然而勉之。
門下：致理興化，必在推誠；忘已濟人，不吝改過。朕嗣守丕構，君臨萬方，失守宗祧，越在草莽。不念率德，誠莫追於既往；永言思咎，期有複於將來。明徵厥初，以示天下。惟我烈祖，邁德庇人，致俗化於和平，拯生靈於塗炭，重熙積慶，垂二百年。伊爾卿尹庶官，洎億兆之眾，代受亭育，以迄於今，功存於人，澤垂於後。肆子小子，獲纘鴻業，懼德不嗣，罔敢怠荒。然以長於深宮之中，暗於經國之務，積習易溺，居安忘危，不知稼穡之艱難，不察征戍之勞苦，澤靡下究，情不上通，事既壅隔，人懷疑阻，猶昧省已，遂用興戎。徵師四方，轉餉千里，賦車籍馬，遠近騷然，行齋居送，眾庶勞止。或一日屢交鋒刃，或連年不解甲胄，祀奠乏主，室家靡依，生死流離，怨氣凝結，力役不息，田萊多荒。暴命峻於誅求，疲空於杼軸，轉死溝壑，離去鄉閭，邑裏邱墟，人煙斷絕。天譴於上，而朕不悟，人怨於下，而朕不知，馴致亂階，變興都邑。賊臣乘釁，肆逆滔天，曾莫愧畏，敢行淩逼，萬品失序，九廟震驚，上辱於祖宗，下負於黎庶。痛心貌，罪實在予，永言愧悼，若墜深穀。賴天地降佑，神人葉謀，將相竭誠，爪牙宣力，屏逐大盜，載張皇維。將宏永圖，必布新令，朕晨興夕惕，惟念前非。乃者公卿百寮，累抗章疏，猥以徽號，加於朕躬。固辭不獲，俯遂輿議。昨因內省，良用矍然。體陰陽不測之謂神，與天地合德之謂聖，顧惟淺昧，非所宜當。文者所以成化，武者所以定亂，今化之不被，亂是用興，豈可更徇群情苟膺虛美，重餘不德，祗益懷暫。自今以後，中外所上書奏，不得更稱聖神文武之號。
夫人情不常，繁於時；大道既隱，亂獄滋豐。朕既不能宏德導人，又不能一法齊眾，苟設密綱，以羅非辜，為之父母，實增愧悼。今上元統曆，獻歲發生，宜革紀年之號，式敷在宥之澤，與人更始，以答天休。可大赦天下，改建中五年為興元元年。自正月一日昧爽以前，大辟罪已下，罪無輕重，已發覺未發覺，已結正未結正，繁囚見徒常赦所不原者，鹹赦除之。李希烈、田悅、王武俊、李納等，有以忠勞，任膺將相，有以勳舊繼守藩維。朕撫雙乖方，信誠靡著，致令疑懼，不自保安。兵興累年，海內騷擾，皆由上失其道，下罹其災，朕實不君，人則何罪，屈已宏物，予何愛焉焉。慝之誠，以洽好生之德，其李希烈、田悅、王武俊、李納及所管將士官吏等，一切並與洗滌，各複爵位，待之如初，仍即遣使，分道宣諭。朱滔雖與賊泚連坐，路遠未必同謀，朕方推以至誠，務欲宏貸，如能效順，亦與維新。其河南河北諸軍兵馬，並宜各於本道自固封疆，勿相侵軼。朱泚大為不道，棄義蔑恩，反易天常，盜竊暴犯陵寢，所不忍言。獲罪祖宗，朕不敢赦。其慶被朱泚脅從將士官吏百姓及諸色人等，有遭其扇誘，有迫以凶威，苟能自新，理可矜宥。但官軍未到京城以前，能去逆效順，及散歸本軍本道者，並從赦例原免，一切不問。天下左降官，即與量移近處，已量移者更與量移。流人配隸，及藩鎮效力，並緣罪犯與諸使驅使官，兼別敕諸州縣安置，及得罪人家口未得歸者，一切放還。應先有痕累禁錮，及反逆緣坐，承前恩赦所不該者，並宜洗雪。亡官失爵放歸勿齒者，量加收敘，未複資者更與進敘。人之行業，或未必廉，構大廈者方集於群材，建奇功者不限於常檢，苟在適用，則無棄人。況黜免之徒，沉鬱既久，朝過夕改，仁何遠哉。流移降黜，亡官失爵，配隸人等，有材能著聞者，特加錄用，勿拘常例。諸軍使、諸道赴奉天及進收京城將士等，或百戰摧敵，或萬里勤王，扞固全城，驅除大憝，濟危難者其節者，複社稷者其業崇。我圖爾功，特加彝典，錫名疇賦，永永無窮，宜並賜名奉天定難功臣。身有過犯，遞減罪三等，子孫有過犯，遞減罪二等。當戶應有差科使役，一切蠲免。其功臣已後雖衰老疾患，不任軍旅，當分糧賜，並宜全給。身死之後，十年內仍回給家口。其有食實封者，子孫相繼，代代無絕。其餘敘錄，及功賞條件，待收京日，並準去年十月十七日、十一月十四日敕處分。諸道、諸軍將士等，久勤捍禦，累著功勳，方鎮克寧，惟爾之力。其應在行營者，並超三資與官，仍賜勳五轉；不離鎮者，依資與官，賜勳三轉。其累加勳爵，仍許回授周親。內外文武官，三品已上賜爵一級，四品已下各加一階，仍並賜勳兩轉。見危致命，先哲攸貴；掩骼薶胔，禮典所先。雖效用而或殊，在惻隱而何間。諸道兵士有死王事者，各委所在州縣給遞送歸，本管官為葬祭。其有因戰陣殺戮，及擒獲伏辜，暴骨原野者，亦委所在逐近便收葬；應緣流貶及犯罪未葬者，並許其家各據本官以禮收葬。自頃軍旅所給，賦役繁興，吏因為奸，人不堪命，谘嗟怨苦，道路無聊，汔可小康，與之休息。其墊陌及稅間架竹木茶漆榷鐵等諸色名目，悉宜停罷。京畿之內，屬此寇戎。攻劫焚燒，靡有寧室，王師仰給，人以重勞，特宜減放令年夏稅之半。朕以凶鬼犯闕，遽用於征，爰度近郊，息駕茲邑，軍儲克辦，師旅攸寧，式當裒旌，以誌吾過。其奉天宜升為赤縣，百姓並給複五年。尚德者，教化之所先，求賢者，邦家之大本，永言茲道，夢想勞懷。而澆薄之風，趨競不息，幽棲之士，寂寞無聞，蓋誠所未孚，故求之不至。天下有隱居行義，才德高遠，晦跡邱園，不求聞達者，委所在長吏具姓名聞奏，當備禮邀致。諸色人中有賢良方正，能直言極諫，及博通墳典，達於教化，並洞識韜鈐，堪任將帥者委常參官及所在長吏聞薦。天下孤老，鰥寡惸獨不能自活者，並委州縣長吏量事優恤，其有年九十已上者，刺史縣令就門存問，義夫節婦，孝子順孫，旌表門閭，終身勿事。大兵之後，內外耗竭，貶食省用，宜自朕躬。當節乘輿之服禦，絕宮室之華飾，率已師儉，為天下先。諸道貢獻，自非供宗廟軍國之用，一切並停。應內外官有冗員，及百司有不急之費，委中書門下即商量條件，停滅聞奏。布澤行賞，仰惟舊章，今以餘孽未平，帑藏空竭，有乖慶賜，深愧於懷。赦書有所未該者，委所司類例條件聞奏，敢以赦前事相言告者，以其罪罪之。亡命山澤，挾藏軍器，百日不首，複罪如初。赦書日行五百里，布告遐邇，鹹使聞知。
門下：致理之體，先德後刑。禮義興行，故人知恥格；教令明當，則俗致和平。然後奸慝不萌，暴亂不作。古先哲後，莫不由斯。國家受命百七十載，八聖儲慶，敷佑下人，邁種寬大之德，累蠲苛酷之令，蓋仁之所積者厚，故澤之所流者深。茲予小子，獲主重器，懵於理亂之本，溺於因習之安，授任不明，賞罰乖當。立法以齊眾，而犯命愈甚；興戎以除害，而長亂益繁。賊臣蓄奸，乘釁竊發，九廟乏主，兆人靡依，猰貐肆其吞噬，豺狼穴於宮闕，歲未雲半，載罹播遷。仰慚穹昊，俯愧臣庶，敢愛霣越，苟全眇躬。誠懼益縱寇讎，重辱宗社，忍恥誓誌，庶補前羞。賴億兆宅心，不忘先德，諸帥戮力，恭行天罰。俾餘寡昧，再膺多祐，總乾綱於既紊，複天柱於將傾。言旋鎬京，不改舊物，宗祧有序，朝享有期，責重慶多，深增感惕。嗚呼！君者所以撫人也，君苟失位，人將安仰？朕既不德，致寇興禍，使生靈無告，受制凶威。苟全性命，急何能擇。或虧廢名節，或貪冒貨利，陷於法網，事匪一端，究其所由，自我而致。不能撫人以道，乃欲繩之以刑，豈所謂恤人罪已之誠，含垢布和之義。滌清汙俗，鹹與更新，可大赦天下。自興元元年七月二十三日昧爽已前，大辟罪已下，已發覺未發覺，已結正未結正，見係囚徒常赦所不原者，鹹赦除之。今年五月二十八日已前左降官，即與量移，未複資者更與移近處。流人及犯配隸藩鎮效力，並即放還。亡官失爵放歸不齒者，量加收敘，已經收敘未複資者，更與進改。其黜免人等，有素著行能，旁遭譴累，特加錄用，勿以為貞。
不有忠者，誰複社稷，不有勞者，誰從巡狩。連帥之重，所以殿邦禦侮也；二千石之任，所以分憂共理也。方鎮將校，勤奉戍役，中外寮吏，恪居官次。國有大慶，所宜同之。內外文武及致仕官，三品已上賜爵一級，四品已下加一階，仍並賜勳兩轉。司徒兼中書令晟，英特傑立，光輔中興，再定皇都，一匡天下，推恩之典，貽慶無窮，宜與一子五品正員京官。侍中瑊，沉邃忠厚，服勞王家，保全危城，翦除大憝，嘉乃茂績，次於寵章，宜與一子六品正員京官。鎮國軍潼關節度使檢校右仆射駱元光，京畿渭南商州節度使檢校右仆射尚可孤，邠寧等州節度使檢校右仆射韓遊瑰，奉天行營諸軍節度使檢校右仆射戴休顏，鹹秉大節，著於艱難，同勳葉忠，翼我興運，宜各與一子七品正員官，諸道節度使及行營都知兵馬使興元扈從左右金吾大將軍等，各與一子八品正員官。諸道團練觀察處置等使，各與一子九品正員官。應諸軍赴上都收複將士等，俱以純誠，奮其勇節，連年帶甲，百戰摧鋒，有忘身以效命，有滅親以徇義，誓平國難，如複私仇，競揚貔虎之雄，克清梟獍之孽策勳行賞，傳嗣榮親，播乃功名，與國終始。自去冬已來，未經甄敘者，即與超八資改轉；已經甄敘者，更與超三資進改。三品已上祖父母在，先無官封者，量與致仕官及邑號，亡者並與追贈。四品已下父母在，先無官封者，亦授致仕官及邑號，亡者並與追贈。其賞錢委所司即依元敕支給。應扈從將士，三品已上賜爵兩級，四品已下各加兩階，仍並賜勳三轉。其祖父母父母封贈，並準收京城例處分。應扈從官，普恩之外，三品已上更加爵一級，四品已下更加一階。若常參官祖父母父母在，先無官封者，量授致仕官及邑號，亡者並與追贈。諸州刺史，普恩之外，賜爵一級。諸道進奏陪位者，更加一階，其奉天定難及元從功臣，宜令本軍本使即定名聞奏，所司各準元敕優賞。其諸道軍鎮及行營將士，三品已上賜爵一級，四品以下加一階，仍準今年正月一日制，速與甄敘。成德、淄青、魏博等節度並諸軍應歸順將士等，各蘊誠義，積著功勞。由朕失於撫綏，頃歲暫懷疑阻，尋能勵節，不替舊勳，是資宴犒，俾洽王澤。宜委所司即約額支計，各賜錢物賞設，仍委本道節度準前後敕，速疏甄敘。其朔方並諸軍應在河中管內及同州將士等，自遠赴難，解其重圍，念茲功勞，並未酬報，雖遭脅制，情有可矜，應到行營未經甄敘者，並準元敕超五資改轉，其賞錢比收京城將士例，各給一半，委本軍兵馬使條錄名銜聞奏，所司支計給付，其食實封者，亦便配額，令其請受。應天下諸道諸軍將士等，如有年老，及疾患尫弱，不任軍旅，願歸鄉裏者，並給終身優複，州縣切加安存，勿令侵擾。如無家可歸者，量給田宅，使得存濟。見危致命，先典所尚，況忠衛社稷，殺身成功，朕於斯人，義有加等。贈太尉秀實，天授貞烈，沮茲奸邪，蒼黃之中，獨蘊雄斷；將紓國難，詭收寇兵，凶謀既虧，吾事果濟；忠誠奮發，手擊渠魁，英風凜然，振邁千古。宜即差官致祭，並旌表門閭，府縣護其喪事，緣葬所要，一切官供。仍於墓所官為立碑，以揚徽烈。其所賜實封五百戶，嫡子正員三品官，諸子授正員五品官，委中書門下即準元敕處分。應諸道諸軍將士有身死王事者，委本道本使具名銜聞奏，即與裦贈，仍以在身官爵授其子孫。內外文武官及諸親諸色人等，有橫遭逆賊殺害者，各聽其家人、親識人於所司陳牒，勘實聞奏，亦與追贈。如跡著忠烈，眾所明知，仍訪其子孫，量加優恤。尚齒養老，王風之首，三代制理，未或遺年，朕將遵古典以興化，本人心而教孝，用優秩賜，式慰裏閭。京兆府耆壽年八十已上，並與版授刺史，仍賜紫。八十已下，及諸州府耆壽年八十巳上，並與版授本縣令，仍賜緋。天下侍老耆壽，亦各與版授官。如年九十已上者，州縣長吏歲時躬親省問，貧弱不能自存者，量賜粟帛。頃屬多難，人流俗弊，加之以師旅，因之以饑饉，賦役繁起，農桑失時，哀我癉人，汔可小息。然以國計猶歉，軍實靡充，未盡複除，良增愧悼。應天下建中四年年終已前，所有諸色逋欠，在百姓複內者，一切放免。百司及諸軍諸使舉，放利錢，今年六月已前，百姓欠負未納者，亦並停徵。京兆府百姓，普恩之外，給複一年。其供頓官吏，委京兆尹類例具名銜聞奏，量與優獎。古者計戶以署吏，因時而建職，既不乏事，亦無冗員。今田畝汙萊，版圖凋耗，齊人編戶，托庇官曹。貪吏猾胥，誘為囊橐，啟奸隳業，為害尤深。應在京百司色役人及流外等，委禦史大夫即與諸司使長官審詳商議，據見所掌事之閑劇，定額聞奏。仍校名送中書門下，務從減省，副朕憂人。以後應須署置，並定名先奏，仍永為常式。今年正月一日赦書節目有所未行者，所司並舉而行之。赦書或有不該，即比類條件聞奏，敢以赦前事相言告者，以其罪罪之。亡命山澤，挾藏軍器，百日不首，複罪如初。赦書日行五百裏，布告遐邇，鹹使聞知。
