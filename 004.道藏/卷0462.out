寅亮天工，宏宣理本，俾予從乂，時乃輔臣。扈蹕載驅，以勞定國，懋官遷列，式是彝章。銀青光祿大夫行尚書兵部侍郎同中書門下平章事范陽縣開國公盧翰，嚴重不撓，貞方自持，養恬鎮俗，居簡濟眾，言思無隱，事必有恒。守刑部侍郎同中書門下平章事賜紫金魚袋劉從一，質厚氣深，識精體遠，衝用無竭，貞規不渝，從容以和，出納惟允。自鸞車載駕，薄狩於梁，執羈有從我之勤，及霤勵匪躬之節。交修不逮，庶績其凝，俾承命於掖垣，仍參掌於樞務。今百度伊始，六府載張，論駁是非，不可以不審；宣揚憲令，不可以不明。爾其欽承，無墜我休命。翰可門下侍郎同中書門下平章事，散官勳封如故。從一可中書侍郎同中書門下平章事，餘如故。
朕嗣位君臨，精求理道，小大之務，靡不經心，日慎一日，於今八載。教化未洽，烝黎未康，因之以甲兵，繼之以災沴，斯固鑒有所不至，慮有所不周，予深浩然，若涉深水。思所以匡我致理，助我官人，宣其澤而四方以寧，執其要而百工式敘。允是大任，其惟輔臣，夢想勞懷，敷求俊乂。察言而觀行，因事以考能，周行之中，乃得良弼。權知吏部侍郎劉滋，操履貞清，介然自守，居能慎獨，動不違仁，析理究其精微，勵學探於奧旨。守給事中賜緋魚袋崔造，性合道要，誠通化源，適時有成務之才，事上懷匪躬之節。蘊蓄器業，居為名臣。中書舍人賜紫金魚袋齊映，修巳以立，自明而誠，體賢人可大之規，用君子時中之道，虛受能擇，清通不流。惟滋之直方，可以激風俗；惟造之體度，可以振條綱；惟映之精深，可以該物理。我有大典，爾其參之，懋昭厥猷，勿替休聞。滋可充散騎常侍同平章事。造❥仍賜金魚袋，其有散官封賜並如故。
忠所貴乎竭誠，善莫大於改過，況茂勳有舊，崇德日新。翼戴勵勤王之節，經綸申盡敵之略，敦獎之道，時惟國章。平盧淄青節度管內度支營田處置等使開府儀同三司檢校工部尚書使持節鄆州諸軍事兼鄆州刺史隴西郡王李納，稟性端厚，執心寬簡，通變適用，和順積中。服勞王家，夙有成績，乘秋備塞，克著威聲。累歲專城，載揚理行。間者心懷險阻，誠義鬱堙，旋能歸款上聞，期於率德自效。忠節純固，久而益彰，爰整銳師，式遏亂略。保障宋服，填壓浚郊，嶷如長城，作固東土。嘉乃率服之美，懋乃輸力之勤，擢升袞司，載董戎翰。元成嗣台輔之業，亞夫繼社稷之勳，俾爾兼榮，無替厥服。檢校右仆射平章事，餘如故。
周、召由輔弼之臣，兼方伯之任，蓋以理化根本，在於親人。通兆庶之情，以佐天子；秉家邦之慶，以臨諸侯。故能中外允厘，上下無壅。今我有命，意其在茲。金紫光祿大夫檢校尚書左仆射兼潤州刺史禦史大夫、充鎮海軍浙江東西節度觀察處置等使、上柱國南陽郡開國公韓滉，文行忠信，備修身之道；勤儉貞固，有成務之才。累更委遇，多處繁重，一心奉職，終始不渝。內告謀猷，以匡時化；外持憲法，以一人心。理尚廉平，事皆厘飭，奸盜衰息，禮義興行。惠茲一方，時乃之德；陳師旅以遏寇讎，納饋糧以修職貢。張我威武，實我資儲令必應期，謀無愆素，濟於多難，時乃之功。宜其參務中樞，翼宣大化。仍兼漕運，兼領蕃維，樹南國之風猷，贍中都之廩實。予則有望，爾其懋哉。繼於前人，無替厥服。可檢校左仆射同平章事，依前鎮海軍浙江東西節度觀察處置等使兼充江淮轉運使，餘如故。
立國之本，所係於元良；宏教之方，必由於端士。非精識前典，德冠當時，恭敬溫文，其將安仿，吾是以輟台階之老，選宗室之賢，輔翼春闈，是資教諭。檢校司徒同平章事、充太清宮使崇文館大學士上柱國汧國公李勉，忠信孝友，直方簡儉，達君臣父子之際，知禮樂教化之端。虛澹保和，貞明寡欲，求舊則德懋，敘親則屬尊，師範國儲無易其選。可檢校司徒兼太子太師，散官封勳如故。
君之任臣，有優賢賜告之義；臣之事君，有量力知止之道。故能進退以禮，終始可勝。此朕三事大夫濟理圖全之意也。守諫議大夫同平章事賜紫金魚袋姜公輔首舉高第，擢居諫曹，爰資美才，參掌密命。居易勵修身之操，見危著從我之勤。自處台司，累疏陳乞，忌滿思退，持盈守謙。留中久之，重難其請，式光撝抑，俾尹宮坊。可太子左庶子，勳賜如故。
宰相之職，允厘百工，時惟仰成，不可廢闕。中散大夫行給事中同平章事上柱國安平縣開國男賜紫金魚袋崔造，頃居掖垣，參掌樞密，總領繁重，積勞疹深。亦既優賢，賜之長告，歲聿雲暮，有加無瘳，披誠自陳，章疏三上。知止之道，守之甚堅，處以休閑，俾遂頤養。可太子右庶子，勳賜如故。
求賢審官，以康庶績，就閑優秩，以處舊臣。蓋欲敦終始之恩，全進退之禮。金紫光祿大夫行門下平章事范陽郡公盧翰，頃因多難，從我於征。以其年及老成，任推先進，方將求舊，擢處台衡。荏苒迄今，亟淹星歲，勤勞既久，衰疢有加。宜徙職於春闈，用優賢於暮齒。可太子賓客，勳賜如故。
河洛舊都，時巡久曠，命以居守，俾之保綏。間者淮甸不寧，汝墳屢警，增置軍府，作蕃王畿。職任既分，威望非重，思有總制，一其典刑，爰資信臣，往乂東夏。銀青光祿大夫守工部尚書魏國公賈耽，豁達貞方，識通大體，明九域山川之要，究五方風俗之宜。恒因物情，以施教化，所蒞之郡，藹其休聲。悅李廣之風，人皆自便；懷羊祜之德，敵不敢侵。自誠而明，在久彌著，分我憂寄，實惟其人。董制軍師，安集疲瘵，統禦都邑，握持紀綱，懋昭厥猷，無替朕命。可守本官兼禦史大夫、充東都留守東都畿汝州都防禦觀察等使、判東都尚書省事，散官勳封如故。
居守之重，固難其人，近歲以來，益又繁綜。領廉察之任，專禦備之權，地廣務殷，一皆谘稟。非利用罔以通濟，非純德不能保綏，周爰谘詢，公論有屬。銀青光祿大夫行尚書吏部侍郎上柱國安平縣公崔縱，素風自遠，代濟忠貞，慶之所鍾，繼有才哲，氣質淳茂，識度淹通。蘊經遠之沉謀，宣適時之利用，寬而不弛，簡則能周。以茲公方，多曆要重，小大之務，必聞休聲。輟於周行，式是東夏，擢居春官之長，且兼副相之雄。懋昭厥庸，期複先構。可檢校禮部尚書兼禦史大夫、充東都留守判東都尚書省、充東都畿汝唐鄧等州都防禦觀察處置使，散官勳封如故。
君人立極，所務於勝殘；秉律成師，實先於謀帥。申明號令，總制紀綱，宏九合之功，決百勝之略，非慎簡不可以濟事，非僉屬不可以臨人。集大勳者，必振其宏綱；體至公者，無避於內舉。爰擇蕃翰，俾掌元戎。開府儀同三司舒王謨，性稟忠厚，訓知禮樂；居常樂善，動不違仁。察其內恕外溫，必能安人和眾，體方識敏，諒可成功。庶乎知子之明，授以貞師之律。可揚州大都督持節充荊襄江西沔鄂等道節度使及諸軍行營兵馬都元帥，餘如故。仍賜名誼，改封普王。嗚呼！小子誼，其敬聽朕命。我國家之有天下，百七十載於茲矣。祖宗垂化紹統，功德繼茂，威加殊俗，惠洽普天，海隅蒼生，代受亭育。躋之於福壽，煦之以仁和，源廣流長，慶深祚遠。曆數有嗣，纘於朕躬，兢兢業業，懼不負荷。虔恭寅畏，歲五周星，循列聖之耿光，稽上古之謨訓。一物失所，是用疚心；萬方有罪，每懷咎巳。懸法皆考於天則，舉事必酌於人謀，期合大中，罔循私欲。而涉道猶淺，燭理未明，文闕於化成，武乏於定亂。刑賞失中，授任乖方；厚澤未均，大信未著。致使凶慝熾禍，幹紀亂常，悖違君親，蔑棄天地。盜據我都邑，毒痡我士庶。驅脅丁壯，暴骸於原野；攘奪羸老，轉死於溝壑。忠良隕命，義烈銜冤。迫以凶殘，莫由自奮，憤深骨髓，怨結蒼旻。朕所以中宵屢興，終食三歎，哀蒼生之無告，閔赤子之非辜。為人父母，寧忘愧悼。賴三事大夫竭誠於內，群帥爪牙宣力於外，交修不逮，日冀康寧。江漢上遊，建瓴制寇，亙千里之地，連十萬之師。保大定功，宜有統壹，允副茲選，往哉汝諧。無以貴驕人，無以善自伐，無縱巳之欲，無咈眾之謨。從諫如流，改過勿吝，卑躬降誌，以奉賓傅。絕甘分少，以撫軍師，布誠信以歸人心，明賞罰以盡士力。詰奸誅暴，懋昭乃勳，敬事恤人，無替朕命。膺茲重任，可不勉歟！建中四年九月二十六日。
天地殊位，君臣異制，苟不率道，茲謂亂常。退而增修，於是有舞幹之義；諭以遷善，於是有文告之辭。若猶不悛，乃用致討，興戎動眾，豈得巳哉。李懷光擢自軍侯，委之節制，亟有勤績，累加寵榮，總眾駿奔，自遠赴難，解圍逐寇，朕甚德之。位極上台，寄崇總帥，親之若同體，信之無間言，朕於斯人，亦已厚矣。而器小任重，固貽顛覆，有功自棄，無罪自疑，崇信讒邪，脅逐將帥，養寇資亂，蓄奸幸災。朕素所推誠，猶謂非實，優容任遇，坦然如初。凶跡既盈，鬼蹤彌露，謀危社稷，通結渠魁。公相往來，無複忌畏，窮極凶悖，所不忍言。朕播遷巴梁，違遠陵寢，大懼失墜，為列聖羞。賴先澤在人，兆庶知感，朔方將士，忠節不渝。懷光既沮奸謀，詭稱效順，累陳款疏，請詣闕庭。朕深惟舊勳，務欲全貸，授以師保之任，疇其井賦之食，璽書勞問，誓以終始。懷光遂殺辱使臣，完聚守保，將以悖慢之罪，加於忠義之軍。因茲脅從，冀與同惡，謂眾可罔，謂天可欺，覆載所不容，人臣所共棄，討除大憝，招輯非辜，爰谘輔臣，以董戎寄。銀青光祿大夫檢校司空同中書門下平章事、兼太原尹北都留守、充河東保寧軍節度使北平郡王馬燧，操業端亮，器宇宏達，秉難奪之節，負不羈之才。常持至公，深識大體，感激而三軍有勇，彌綸而庶績允諧。威聲所臨，郡邑皆複，殿於北土，隱若長城。元從奉天定難功臣開府儀同三司行侍中兼靈州大都督靈鹽豐夏等州節度使管內度支營田觀察處置押蕃部落等使充朔方邠寧振武等道奉天永平等軍行營節度兵馬副元帥上柱國樓煩郡王渾瑊，淳粹積中，仁厚成性，布寬大以容眾，著誠信以撫人。事必沉詳，臨危益辦，節惟貞固，在險逾彰。宏濟艱難，懋昭勳閥，出納朕命，光膺具瞻。並文武全材，安危注意，副我憂屬，時惟二臣，比德協謀，往清多難。燧可兼充奉誠軍及晉絳隰磁等州節度管內諸軍行營兵馬副元帥，餘並如故。瑊可兼河中尹充河中絳州節度觀察處置等使、仍充河中絳州同陝虢等官內諸軍行營兵馬副元帥。功臣開府本官勳封並如故。嗚呼！朕不敏不明，失於君道，連禍未息，勞師靡居，中心自咎，鬱若焚灼。又以朔土之眾，代著忠勞，橫遭汙脅，深所憫惜。爾其敬敷朕命，明諭朕懷，務於招綏，非黷威武。惟輸誠歸順，罔有不赦；惟執逆拒命，罰止元凶。寧失不經，無濫無罪，列爵懸賞，用俟勳賢。布告遠邇，咸令知悉。
周之元老，以分陝為重，漢之丞相，以憂邊見稱。故方嶽克寧，疆場不聳，安人保大，致理之端。今所以重煩上台，作鎮西土，奉天定難功臣司徒兼中書令、充神策軍節度鄜坊丹延等州觀察處置等使仍充京畿渭北鄜州華州兵馬副元帥上柱國合川郡王李晟，勵精剛之操，體博大之德。適時變通，而大節不奪；虛受廣納，而獨斷自明。奉法以身，推功以下，眾無犯命，人用樂從。懷德畏威，令行禁止。誓群帥於危疑之際，駐孤軍於板蕩之中。氣淩風雲，誠動天地，一鼓而凶徒折北，再駕而都邑廓清。師皆如歸，人不知戰，再安社稷，功格皇天。而明識秉彝，清風激俗，雅尚恬曠，撝謙有光。朕以汧隴近郊，扶風右地，川阜連亙，抵於回中，限界諸夷，藩屏王室，所屬誠重，允付元臣。兼二將之甲兵，崇十連之元帥，宣威耀武，罷警息兵，俾予仰成，時乃丕烈。可兼鳳翔尹、充鳳翔隴右節度度支營田觀察處置等使，仍充鳳翔隴右涇原節度管內諸軍及四鎮北庭行營兵馬副元帥，改封西平郡王，功臣本官兼官勳並如故。
論道經邦，允歸碩望，建牙統眾，必藉雄才。中外具瞻，安危注意，今以二柄，付之元臣。開府儀同三司檢校尚書左仆射同中書門下平章事、持節宋州諸軍事兼宋州刺史、充宣武軍節度使度支營田宋亳潁等州觀察處置等使、仍權知汴滑宋亳等州都統兵馬事懷德郡王劉洽，秉誌端亮，飭躬簡儉，博厚足以容眾，和易足以長人。純孝榮親，盡忠事國，分我閫寄，殿於大藩。扼制淮夷，保障楚甸，戎捷繼至，軍聲再揚。殪群凶於宛邱，驅大憝於梁野，控引漕挽，委輸京師。予嘉乃勳，懋乃貞節，用錫丕命，俾揚洪休，燮讚三台，紀綱群帥，式是大任，爾惟欽哉。可檢校司空同中書門下平章事依前宣武軍節度使度支營田宋亳等州觀察處置等使，仍充宋亳潁等州管內諸軍兵馬都統，散官勳封如故。
王者之制，安不忘危；宏其道則文武齊致，教其人則農戰兼務。故雖縣內，不可去兵，況密邇寇虞，幹紀稔慝，都邑郊甸，騷然靡寧。聿求信臣，特建戎號，濟人夷難，允屬勳賢。京畿渭北節度使兵部尚書行在左都虞侯渾瑊，忠貞博厚，溫恭簡肅，持重不撓，好謀而成。居業克敦其詩書，受賜每陳於廊廡，能推誠而撫下，不伐已以拒人。委任中外，鹹著聲績，夷險一貫，隱然殿邦。朕越在郊，偪於凶鬼，授之師律，式是戎昭，侍衛增嚴，斥候無爽。檢身齊眾，同士伍之勞苦；敦陣整旅，壯行列之威容。靜以代謀，動而制勝，臨危勵節，予有賴焉。王圻之內，沃壤千里，綿亙商嶺，屏於南門，觀風靖人，詰禁誅暴，俾爾兼領，用孚於休。可京畿渭北渭南金商節度觀察處置等使，餘並如故。
淮海奧區，一方都會，兼水陸漕挽之利，有澤漁山伐之饒。俗具五方，地綿千里，聿求良牧，豈易其才。今又草車方興，軍賦屢調，體於寬大則事缺，務於辦集則人殘。自非剛柔適中，文武兼備，其何以副我憂屬，惠綏南方。正議大夫行尚書刑部侍郎上柱國扶風縣開國男杜亞，識精體要，學究宗源，妙於用而有常，通其變而能久。為理敦教化之本，立言參禮法之中，道無緇磷，行有枝葉。回翔省闥，表彌綸獻納之勤；踐曆方州，著清靜循良之稱。其嚴重可以鎮俗，其才術可以匡時，休有令聞，輝映朝列。朕以東南思乂，注意求賢，爰輟名臣，俾寧藩服。往率厥職，時惟欽哉。可揚州大都督府長史兼禦史大夫充淮南節度觀察處置等使。
門下：自昔哲王，疆理天下，必選其明德，樹之宗親，參制藩維，夾輔王室，賢戚並建，時惟休哉。長淮之西，厥壤千里，人靡寧息，於茲有年。朕其永懷，慘若焚灼，思得良帥，代予安人。釋其危疑，彰我信惠，以親而授，其在於茲。開府儀同三司虔王諒，性本溫恭，生知忠孝，祇服訓導，躬行不渝。言皆副誠，事必求當，端慎可以鎮俗，寬厚可以長人。底綏一方，庶允憂屬。可申光隨蔡等州節度副大使管內觀察處置等使，餘如故。
分命使臣，統臨方嶽，弛張之道，蓋亦從宜。近甸無虞，則但廉風俗；邊陲式遏，則兼假旌旄。名制雖殊，委任俱重，膺是選命，莫非勳賢。開府儀同三司檢校兵部尚書、兼鄜州刺史禦史大夫、充鄜坊丹延等州節度觀察處置等使平樂郡王唐朝臣，嚐總偏師，遘於多難，仗義率眾，臨危不回。保全關衝，抗絕凶逆，守而能固，出則有功。每急病而讓夷，嚐以寡而敵眾，竟殲大憝，克集茂勳，炳然貞心，堅若金石。洎息師歸鎮，按俗頒條，軍旅慰安，流庸悅附。奉天定難功臣開府儀同三司檢校工部尚書兼左金吾衛大將軍、充右街使上柱國建康郡王論惟明，釋位勤正，有赴難之節；扞城禦寇，有持危之功。奉主忘身，棄家從國，越自郊甸，再逾巴梁。險阻艱難，靡不陪扈，忠義所在，死生以之，久司禁戎，益茂勳績，器質敦實，識度寬敏。通明吏職，練達武經，本之以純良，輔之以才術。俾居藩翰，僉謂汝諧。朕以北控單於，國之巨鎮，彼方戎帥，沉痼是嬰，臥護邊軍，巳淹寒暑，憫其盡瘁，難以重煩。爰谘信臣，更踐厥職。朝臣可依前檢校兵部尚書兼單於大都護禦史大夫、充振武綏銀麟勝等州節度營田觀察處置押蕃落等使。惟明可依前檢校工部尚書兼鄜州刺史禦史大夫、充鄜坊丹延等都防禦觀察處置等使，餘並如故。
度土分疆，設官蒞事，因時設制，期在理安，必順物宜，且從人欲。版圖既溢，則疏邑以制州；統攝或乖，則分部而建長。沿革之道，亦何常哉。滄海之隅，地饒俗阜，隱然北土，實曰雄藩，鎮撫之宜，是資懿戚。開府儀同三司嘉王運，氣本元淳，重承先訓，忠肅孝友，寬仁惠和。勤於服儒，樂在為善，施於事任，必有可觀。舉不失親，至公斯在，欽率厥職，永孚於休。可橫海軍節度使滄景等州觀察處置等使，勳封如故。
周制以輔翼之臣，出作方伯，漢官以牧守之最，擢拜公卿，其在匡時，中外同體。朕以大勞未乂，勤恤於黎元；多難薦興，注意於藩嶽。就加命服，式寵能賢，則增秩進律，亦古之道也。金紫光祿大夫檢校吏部尚書、使持節潤州諸軍使兼潤州刺史御史大夫、充鎮江軍浙江東西節度觀察等使韓滉，忠肅剛直，清公簡儉。持至公以檢下，強禦必繩；秉大節以事君，險艱無易。惠能恤眾，明足照奸。歲發勤王之師，日增贍國之賦，軍無撓敗，俗以阜康。殿於大邦，理平訟息，朝有勸典，昭升乃庸。胙土以報勤，懋官以旌德，底乂江甸，永孚於休。可檢校尚書右僕射、進封昌黎縣開國公，餘如故。
列爵以旌德，胙土以報功，國有彝章，是用裦勸。朕以不德，間逢多虞，蒲，阪有叛亂之臣，淮沂有僭逆之帥。萬姓罹害，四方靡寧，奉誠軍節度兵馬元帥檢校司徒兼侍中馬燧，聞難之初，忠誠奮發，躬帥士旅，討茲不庭。略地如歸，攻城必克，晉絳磁隰，靡然向風。元凶勢窮，竟就梟戮，清我甸服，時惟茂勳。荊南節度觀察處置等使檢校戶部尚書嗣曹王皋，親率全軍，抗於強虜，書夜不息，迨於三年。謀成必臧，師出皆捷，複蘄黃之地，拔安陸之城。隱其威名，保乂江漢，並著節於國，存功於人。跡效炳然，僉議攸屬，雖懋官已序，而食賦未加。疇庸之科，無乃有闕，宜其寵錫，以答殊休。燧可賜實封五百戶，通前七百戶，皋可賜實封三百戶。
食貨所資，邦家大本，總領之重，必推元臣。故周以塚宰制國用，漢以丞相調軍食，官給人足，謂之善經。今戶口凋傷，財產衰耗，邊疆未靖，役遇尚多。思欲均厚薄之征，權重輕之制，國無匱乏，人不怨谘，運籌佐時，其在良輔。金紫光祿大夫檢校尚書左仆射同中書門下平章事、充鎮海軍浙江東西節度兼江淮轉運等使晉國公韓滉，昔事先朝，常掌邦賦，貞心獨立，一誌在公。吏無奸欺，財以饒羨，自臨江甸，事舉風行，職貢有加，轉餉相繼，成功允集，艱食用康。介於方隅，未極材術，宜其宏濟，式副具瞻。可充度支及諸道鹽鐵轉運等使，餘如故。
行止兩全，必惟明哲。致其用以匡國，敦乎道以保身。周旋令名，始終不替，斯賢者之極致，而行之實難。金紫光祿大夫、守太子少傅檢校尚書右僕射、持節梓州諸軍事兼梓州刺史御史大夫、充劍南東川節度副大使知節度事管內度支觀察處置等使蘇國公李叔明，稟粹挺生，鬱為邦傑，虛懷朗暢，達識周通。早以器能，累更任遇，中外所踐，必聞休聲。嚐尹京師，奸豪屏息，洎臨方嶽，風俗澄清。吏服嚴明，人懷德惠憂公奉職，勵節存誠。服勞王家，行及三紀，以茲盡瘁，沉恙所嬰。扶疾趨朝，披誠告老，固陳衰瘵，深戒滿盈。情皆發衷，語且形泣，視其激切，良所軫懷。敦勸既頻，辭乞彌固，繼獻章疏，期於必從。省之憮然，用增感歎。雖惜其舊德，往蒞遐藩；而憫以高年，難違懇志。猶資碩望，俾長庶寮，罷方鎮之煩，總中臺之重。式彰尚德，且示優賢。可依前守太子少傅兼尚書右僕射。
既明且哲，以保其身，求之昔賢，鮮克全備。良以謀始匪易，慎終尤難。其有誌奉公家，力輔王室，見危而立節，將沒而陳誠。操尚堅明，謀猷深遠，憂國無忘於顛沛，周身不離於令名。有臣如斯，可以旌勸。故義成軍節度滑鄭等州觀察處置等使、開府儀同三司、檢校尚書右仆射兼滑州刺史禦史大夫上柱國武威郡王李澄，天授將材，勇而多智，臨危不懼，見義必為。崎嶇險艱，勳節兼著，勤於廣業，曾未遑安。帶甲臨戎，連年野處，積勞成瘁，霜露所侵。痟疾攻中，癰疽發外，迨茲病亟，不替忠誠。憂國疚懷，戀闕流涕，懼軍戎之乏帥，念方鎮以為虞。上表披陳，懇求代免，辭情激切，備慮精深。視之感傷，當寧興歎。雖史魚之陳屍納諫，吳漢之在疚獻謀，比方於此，不足多尚。天胡不容，奪我良師，惻然嗟悼，用切深衷。始終存義，澄實有之，裦美飾終，是宜加等。可贈司空，賜物五百段，米粟三百石，以左散騎常侍歸崇敬充使吊祭，所緣喪葬，並準式官供，仍以澄讓表宣付史館，以彰忠節。
迫以凶威，陷於寇境，義不受汙，忠能奮誠。履重險而不回，處疾風而逾勁，忘軀殉義，獻款投誠，足以勵彼勤王，激其汙俗。去逆效順，固先典之攸嘉；懋賞勸功，驗彝章而不昧。鹹從序用，俾服官常，可依前件。
鄭武公父子繼為周司徒，內居股肱，外作藩翰，《詩》美「緇衣」之德，《傳》稱「夾輔」之勳，我懷斯人，今得良弼。開府儀同三司檢校尚書右仆射同中書門下平章事、充平盧淄青節度管內度支營田觀察處置陸運海運押新羅渤海兩蕃等使隴西郡王李納，宇量宏博，質性沉毅，體仁能斷，見善必遷。蘊非常之才，守以純一；秉難奪之節，著於艱危。昭升令聞，茂建勳績。屬淮夷構亂，東夏震騷，奮旅徂征，坐籌制勝。解商邱之難，攘彼凶殘；釋陳城之危，俘厥渠帥。德功克懋，官賞宜崇，庸建上台，宜賜真食。慎乃先服，勤勞王家，以殿邦之勳，參論道之職，俾爾嗣績，光於前人。荷國之寵章，承家之丕構，敬慎厥德，永孚於休。可檢校司空同中書門下平章事，仍賜實封五百戶，餘並如故。
