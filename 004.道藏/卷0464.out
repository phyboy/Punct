四鎮北庭將士官吏僧道耆壽百姓：自祿山首亂，中夏不安，蕃戎乘，侵敗封略，道路梗絕，往來不通，哀我士庶，忽如異域，控告無所，歸還莫從。朕未嚐一夕忘懷，而事勢不及相恤，興言軫念，忽以涕流。卿等鹹蘊忠誠誓死不屈，或早從征鎮，白首軍中；或生在戎行，長身塞外。克奉正朔，堅保封疆，援絕勢孤，以寡敵眾，晝夜勞苦，不得休息，歲時捍禦，不解甲胄。勳高百戰，義葉一心，介然孤城，獨守臣節。日來月往，三十餘年，奉國之誠，久而彌勵，求諸今古，忠烈莫儔，義激人倫，名光史冊，蠢動知感，況於朕懷。朕嗣守洪業，君臨宇內，思安兆庶，以絕戰爭，遂與讚普，約定好和。集蕃漢士庶，告天地神祗，設壇會盟，永息邊患，疆場罷警，於今六年。近以賊臣朱泚背恩，驚犯宮闕，讚普又遣師旅，助討奸凶，兩國交歡，事同一體。北庭去此遙遠，信使難通，於西蕃既非便宜，在國家又絕來往。永念士庶，隔在殊方，歸路無因，親戚永訣，為人父母，實所感傷。已共西蕃定議，兼立誓約。應在彼將士官吏僧道耆壽百姓等，並放歸漢界，仍累路置頓，供擬發遣，待卿等進發，然後以土地隸屬西蕃。今故遣太常少卿兼禦史大夫沈房及中使韓朝彩等往彼宣諭，仍便與西蕃交割。卿等宜遞相慰勉，葉力同心，互相提攜，速圖進路。複歸鄉井，重見宗親，生人之情，莫重於此。一勞永逸，固不合辭。卿等誠節昭宣，勳閥茂著，到此之後，當特甄升。仍給田園，以贍生業，必令優厚，用答忠勞。如有資產巳成，不願歸此，亦任便住，各遂所安。宜勉良圖，副我勤想。夏熱，卿等各平安好，遣書指不多及。
皇帝敬問可汗弟：兩國和好，積有歲年，申之以昏姻，約之以兄弟，誠信至重，情義至深。頃因賊臣背恩，構成嫌釁，天不長惡，尋已誅夷，使我兄弟，恩好如舊。周皓及踏本啜、黑達幹等至，得弟來書，省覽久之，良以為慰。弟天資雄傑，智識通明，親仁善鄰，敦信明義。罷戰爭之患，宏禮讓之風，保合太和，用寧區宇。惟茲盛美，何以加焉。朕之素懷，與弟葉契，為君之道，本務愛人，同日月之照臨，體天地之覆育，其於廣被，彼此何殊。況累代以來，繼敦姻戚，與弟俱承先業，所宜遵奉令圖。自茲以還，情契彌固，垂之百代，永遠無窮，緬想至誠，當同此意。所附踏本啜奏，請降公主，姻不失舊，頗葉通規。待弟表到，即依所請，宣示百寮擇日發遣。緣諸軍兵馬，收京破賊，頻立功勳，賞給數多，府藏虛竭，其馬價物，且付十二萬匹，至來年三月，更發遣一般，餘並績續支付，弟宜悉也。安西北庭使人入奏，並卻歸本道，至彼宜差人送過，令其速達。弟所寄馬並到，深愧厚意。
敕尚覽鑠：論莫陵悉繼等至，省所陳奏，朕具悉之。國家與大蕃親則舅甥，義則鄰援，息人繼好，固是常規。朕嗣位君臨，思安兆庶，常以信讓為事，不以爭競為心，區域雖殊，覆育寧別？讚普天資仁德，好生惡殺，與朕同心，重修舊好。會蕃漢將相，告天地神祗，約誓之言，至嚴至重。大信一立，義無改移，所請奉天盟書，勒於清水碑石，審詳事理，頗甚乖違。往歲賊臣稱兵，竊據城闕，尚結讚誌惟嫉惡，義在救災，頻獻表章，請收京邑。朕以宗廟社稷，悉在上都，但平寇戎，豈惜酬賞，遂許四鎮之地，以答收京之功。旋屬炎蒸，又多疾疫，大蕃兵馬，便自抽歸，既未至京，有乖始望，奉天盟約。豈合更論？朕欲苟徇彼情，便令鐫刻，則是非務實，信不由衷，欺天罔神，莫大於此。凡曰通好，貴於推誠，將垂百代之名，豈顧一時之利？但以事之去就，須定是非，若不辨明，便成姑息，親鄰之義，豈所宜然？故遣使臣，與卿詳議。卿是大蕃輔佐，必當智識通明，事理昭然，不足疑惑。儻有他見，宜具奏聞，審細研窮，須歸至當。所論先許每年與讚普彩絹一萬匹段者，本來立約，亦為收京，然於舅甥之情，此乃甚為小事。二國和好，即同一家。此有所須，彼當不吝；彼有所要，此固合供。以有均無，蓋是常理。讚普若須繒帛，朕即隨要支分，多少之間，豈拘定限？假使逾於萬匹，亦當稱彼所求，朕之所重者信誠，所輕者財利。思與率土，同臻太和，想卿深體至公，務存大義，安人保境，垂美無窮，勉思令圖，以副朕意。今遣倉部郎中兼侍禦史趙聿與來使同往，書中意有不盡，並令趙聿口宣。尚結讚、論莽羅等，嚐總師徒，遠來赴難，功雖未就，義則可嘉。其所領將士等，朕先許與賜物一萬匹段，並巳排比，許卿所商量指定，此使卻回，即發遣往。今各賜卿少物，至宜領之。
敕尚結讚：卿天資材術，作輔大蕃，識通古今，誌奉忠信，義聲積著，遠近流傳。比聞入典樞衡，近知還總戎務，二國所定和好首末，是卿商量，得卿卻來，深以為慰。昨者邊軍狀奏，彼國兵馬，逾越封疆。朕以畫界立盟，先有定分，讚普素敦仁義，卿又特稟純誠，背約侵漁，必無此理。但敕邊城自備，不令輒動幹戈，若使效尤，恐成交惡。初疑界首遊奕，少有乖宜，不謂大發師徒，漸加侵軼，興兵動眾，必合有名，蕃軍此行，未測其故。朕自嗣膺寶位，即與讚普通和，敦以舅甥，結為鄰援，懲戰爭之弊，知禮讓之風，彼此大同，務安眾庶。乃於境上建立壇場，契約至明，誓詞至重，告於皇天後土諸佛百神，有渝此盟，殃及其國。朕敬奉誠約，分毫不移，信使交歡，歲時無絕，碑文具在，可以明徵，豈有一事不行，一言不守，。頃令趙聿專往，近方從彼卻回，兼聞彼蕃使同來，至今獨在道路。卿所論奏，朕並未知，待詳事由，乃可商議。既稱和好，理絕相疑未合輕舉甲兵，便逾境界。盟誓之語，忽焉如遺，天地神明，豈其可罔？卿智識明達，朕所深知，頃年猶舉義師，救此災患，今豈不存大信，遂棄令名？故專遣使見卿，欲得審知來意，佇聞還奏，以副所懷。趙聿及蕃使合到，待覽表中意旨，續即商量報卿。卿涉遠而來，當甚勞頓，今賜卿某物，至宜領之。秋冷，卿比平安好，將士並存問之。
趙聿及論拱熱等至，得卿表奏，具見懇誠。省覽言辭，即稱和好，及睹事跡，唯務侵淩，矛楯若斯，將何取信？審察書中之意，蓋求四鎮北庭，如此事宜，足得商議。既言通好，理絕相疑未合輕舉甲兵，便逾境界，盟誓之語，忽焉如遺，天地神祇，豈其可罔？又聞放縱兵馬，蹂踐禾苗，邊境之人，大遭驅掠，在此未為深損，於彼殊非遠謀，卿之用心，何乃至是？國家利害，計須久長，和好之道既虧，仁義之風何在？卿智識明悟，朕所深知，頃年猶發義師，救此災患，今豈不存大信，遂棄令名？故遣使見卿，欲得審知來意。必若守其盟誓，務在同和，即收斂兵車，速歸本界，所掠百姓，一切放回，然後可表卿直心，信卿來奏，續即遣使與論拱熱同往，諸事並有商量，交歡必令得所。或密懷他意，將欲別謀，彼雖未說實情，此亦略為準擬。但緣誓約本重，朕意不欲先違，以此勤勤，合有相問，佇聞來奏，以副朕懷。
敕尚結讚：蕃使論拱熱等與趙聿同到，卿所陳奏，朕具悉之。誠意勤勤，誌敦和好，上以成舅甥之義，次以結鄰援之歡；外以彰禮讓之風，內以息戰爭之患。兼此數事，昔賢所難，非卿材越等倫，識通今古，豈能匡輔大國，宏宣遠圖，施美利於當時，傳盛名於不朽。眷懷明略，歎尚良多。然以讚普來書，務於葉睦，卿之所奏，亦貴通和。初覽其言，實嘉德義，及觀其事，頗訝乖違。以卿賢明，朕所信重，棄義逾約，計必不然，未測事由，因何至此？頃年所定和好，言約頗謂分明，至如四鎮北庭，元不割與蕃國。及朱泚悖逆，作亂上都，卿仗義興師，請收京邑，遂許四鎮北庭之地，將以報答成功。旋屬炎蒸，蕃軍便退，奉天之約，豈可更論？事甚分明，固無疑惑。凡言結好，所貴和同，通體商量，有何不可。大蕃必若要四鎮北庭之地，即合直以情言，彼但露其誠心，此亦自有分義，豈假曲徵前事，廣起異端，仍發師徒，務張威勢。蕃使猶未至此，蕃軍早巳越疆，或稱欲自赴朝，或雲更定言誓，既虧盟約，且失禮儀，言與事乖，將何取信？夫人君立國，必不徒然，惟漢與蕃，各受天命，勝負固有定分，強弱寧由力爭。卿欲以眾相侵，以威相脅，謂天地可罔，謂盟誓可渝，即當肆意所為，不必更論和好。儻欲守其前約，敦以親鄰，去就之間，固宜有禮，遣使來往，足得商量，張皇師徒，是何道理？和好者禮義之事，甲兵者爭奪之由，二端懸殊，理不並用。今欲以用兵之勢，宇航好之辭，事必不成，縱成何益？卿識見通敏，器宇沉詳，如此事宜，不言可悉，未知來意，竟擬如何？且首末論和，是卿商議，清水會盟之日，卿又親發誓辭，將期去殺好生，修文偃武，永安兆庶，垂法子孫。天下稱嗟，以為盛美。未經數歲，遽有變移，非獨見誚於四方，亦將取笑於千古。以此思度，甚欲通和。彼雖小有侵陵，朕亦未即交惡，故遣某官與卿更審籌量。卿若必務同和，更無他意，即宜便歸本界，遣使具述本情，所須四鎮北庭，朕當自有推議。如或托稱繼好，誌在別圖，依前縱兵，不即歸國，惟利是視，亦識彼懷，和與不和，於茲決定。書中事有不盡，並令某官某口宣，宜令速回，佇望來奏。所獻方物，深表遠誠。今賜卿某物，至可領也。秋冷，比平安好。
朕失德致寇，再經播越，郊廟乏主，禋祀曠時。感憤情中，憂愧形外，日月以冀，庶補前修。賴天地降休，祖宗儲慶，再新景命，祗複皇都。自秋涉冬，巳遷於律候；因心致享，未展於孝思。而公卿上言，邀予以備物；都鄙興誦，諷予以勞人。禮將俟於他年，卜不先於近日，永懷感慕，情實未安。雖則嘉話重違，其如至誠難抑。所宜參會群彥，更擇近期，無或因循，以增不德。
朕再經播遷，久曠禋祀，不惟霜露之感，實貽墜失之憂。賴先澤在人，上帝臨我，克平大難，再複舊京。朕之失德，非曰能補，旋欲請罪宗廟，展敬郊丘。迫以群情，俟於獻歲，今滌牲撰吉，甫及近期，齋心永懷，明發不寐。忽覽來表，良深矍然。雖嘉備慮之誠，實乖昭事之意，朕誌先定，期於必行，即斷來表也。
國之大事，首在祀典，所宜嚴奉，以達至誠。況今之所懷，又異常日。不克嗣守，馴致寇戎，淪陷國都，震驚園寢。幸憑元祐，再續鴻休。播越三時，久虧禋祀之禮；旋歸半載，未申告謝之誠。感愧積中，若墜泉穀，坐而待曙，跂及上春。庶乎天地靈祇，以歆精意；胡乃股肱卿士，尚執疑謀。出既不及告辭，入又廢於朝獻，罔極之慕，何心自安。宜潔乃誠，以祗所奉，副予懇切，勿複頻煩。
三省來表，深體乃誠，明孝敬之大端，陳安危之上計。祗率嘉話，夫豈不懷！永言思之，固亦難抑。進退慚惕，罔知所裁，中宵求衣，當饋忘食。且聿修祀事，所貴專精，苟未至誠，則如勿祭。今近期甫及，當齊潔敬之心，而輿育紛然，猶執異同之論。禮既虧於嚴奉，事奚展於孝思，以義制心，勉依來請，重予不德，愧歎良深。
珍木呈祥，允符靈貺，顧惟不德，何以當之。朕聞人事聿修，天休乃答。今則凶渠尚在，戎役方殷，虐旱妨農，飛蝗害稼，諒咎徵之未弭，曷嘉瑞而複臻？所冀公卿大夫，交匡不逮，睹茲稱述，益用懷慚。
嚐覽典謨，每嘉儉德，愛人惜費，是朕素懷。況大兵之餘，繼以荒饉，軍儲國計，資用皆空；凋戶疲，膏澤已竭，致人於此，過實在予。內懷憂慚，躬自損貶。今凶渠殘滅，粟麥豐成，皆祖宗垂休，非寡薄所致。矧乎邦畿之內，餒殍尤多，役戍之徒，傷夷未複。孜孜訓戒，克巳增修，猶懼辱守寶圖，罔答元祐，豈宜暇逸，以厚厥躬。卿等誠在致君，將順其美，顧惟虛缺，非所宜然。
頃者大勞不息，至化未孚，雨澤愆期，蟲蝗為害。朕以銷災謝譴，莫大於修誠；節用愛人，必先於克已。顧慚愆咎，躬貶膳羞，下以均眾庶之憂，上以答昊穹之儆。至誠或感，嘉應遂臻，宿麥方成，元凶巳殄，慶深德薄，惕厲彌加。忽覽表章，過為稱述，雖將順其美，則曰乃誠，而戒慎不忘，諒惟朕誌。未喻來請，深體此懷。
夫人事失於下，則天變形於上，咎徵之作，必有由然。自去歲巳來，災沴仍集，雨澤不降，延曆三時。蟲蝗既臻，彌亙千里，穀糴翔貴，稼穡卒癢。嗷嗷烝人，聚泣田畝，興言及此，實所痛傷。遍祈百神，曾不獲應，方悟禱祀殊救患之術，言詞非謝譴之誠。憂心如焚，深自刻責。得非刑法舛謬，忠良鬱堙，暴賊未蠲，勞師靡息。事或無益，而重為煩費；任或非當，而橫肆侵蟊。有一於茲，足傷和氣，本其所以，罪實在予。百姓何辜，重罹殍餒。所宜出次貶食，節用緩刑，側身增修，以謹天戒。朕避正殿不禦，百寮奏事，並於延英處分。尚食進膳，宜更節減。百司不急之務，一切且除。諸軍將士外，自餘應食官糧人，及諸色用度等，並委本使長官商量，權行停減，以救荒饉。仍限十日內，具元額及所厘革，條件聞奏。待至豐稔，卻令依舊。畿內百姓，委京兆尹切慰撫，除正稅正役外，徵科差遣，並宜禁絕。非交相侵奪，尋常訴訟，不須追擾，務且息人。京畿內外，及京兆府諸縣，見禁囚徒，死罪降徒，流以下一切放免。畿內及河中同州界，應有因戰陣殺戮，遺骸暴露者，各委所在長吏隨時薶瘞，谘爾卿佐，實惟股肱，所當一其誠心，同恤災患，勉修厥職，副我憂勤。
維貞元二年歲次丙寅十一月丁亥朔十一日丁酉，皇帝若曰：乾坤合德，聖人則之。惟帝承天，惟后配地，嗣續百代，母臨萬邦。位定於中，而尊加於外；德修諸已，而化被於人。禦於家邦，所係斯在，三代崇替，靡不由之。予是以詢眾采賢，重難茲命。中台虛位，於今曆年，陰儀或虧，宗事無主，缺於典禮，朕甚愧焉。稱是徽章，聿歸全德。谘爾淑妃王氏，天與純粹，氣鍾元和，含章在中，發秀於外。卓爾風操，穆然容輝，周旋中規，進退有度。仁愛共儉，稟於生知，詩書禮樂，成自師氏。竭其孝敬，祗事先朝，承事無違，克諧尊旨。往居桂苑，淑問已彰，洎奉椒塗，謙光載路。言無伐善，誌在匿瑕，柔嘉自持，喜慍莫見。六宮攸序，九族以親，嚐屬艱，累從行幸。思賢才以輔佐，知臣下之勤勞，庶績伊凝，頗資內助。永念頃筐之誌，且懷求劍之情，崇位長秋，永懷盛典。矧惟元子，貞我萬邦，稽以舊章，是宜從貴。今遣攝太尉某官某持節冊命爾為皇后。嗚呼，敬哉！王教之端，始於內範。風美《關雎》之化，雅詠《思齊》之德。罔懈厥位，忝於前修，克念有終，庶無後悔。奉承休命，可不慎歟。
維貞元元年歲次乙丑六月甲子朔十二日乙亥，皇帝若曰：王者以義睦宗親，以禮敦風俗。義之深實先於友愛；禮之重莫大於婚姻。故《春秋》書築館之儀，《易象》著歸妹之吉。予是用祗考令典，率由舊章。谘爾嘉誠公主，孝友柔謙，外和內敏，公宮稟訓，四德備修。疏邑啟封，命為公主，徽章所被，禮實宜之。今遣光祿大夫檢校司徒同平章事汧國公勉持節冊命，爾惟欽哉。下嫁諸侯，諒惟古制，肅雍之德，見美詩人。和可以克家，敬可以行巳，奉若茲道，永孚於休，懋敦王風，勿墜先訓，光膺盛典，可不慎歟。
維建中二年十一月某日，皇帝若曰：夫茂建親戚，以敦族固本；明慎選納，以厚別蕃嗣：實人倫之始，王教之端也。朕奉若謨訓，允求淑哲。賢必有象，鍾慶於令門；姻不失親，載光於戚裏。故某官駙馬都尉田擇交第若干女，生稟柔惠，習知禮則，容德純備，孝睦洽聞，可以葉美好逑，輔成樂善。是用使某官某持節冊命為蜀王妃。嗚呼，敬之哉！備禮以崇其好合，起家而居其爵位，非義信不固，非溫順不親。克恭匪懈，則罔攸悔。朕言必複，可不慎歟。
維建中二年十一月某日甲子，皇帝使某官持節冊命某官竇兟第若干女為杞王妃，曰：「於戲！《禮》以大婚崇繼嗣，本人倫之教；《詩》言淑女配君子，係王化之綱。蓋率人成風，由內及外，得不采嘉耦以固盤石，刑閨門以禦家邦。詳求惟難，曆選茲久，時乃之擇，得於舊姻。柔婉稟乎天和，禮樂成於家法，明章婦順，虔奉姆儀。克茂《鵲巢》之規葉宣《麟趾》之美。其祗膺嘉禮，欽率內教，淑慎厥心，無替於後。嗚呼！可不慎歟。
維興元元年歲次甲子正月癸酉朔二日甲戌，皇帝谘爾具官某：嗚呼！君者所以撫人，失於所撫則叛；下者所以奉上，失於所奉則刑。各當其理，德用不擾；各違其分，亂於是生。朕德薄化淺，昧於君道，罔知省已，姑務責人。是以徵師徂征，連歲靡息。惟爾以誠誌之不達，反仄於厥衷，阻眾興戎，結黨拒命，豈非上失於所撫，而下失於所奉與？《書》曰：「萬方有罪，罪在朕躬。」我實不德，兆人何咎？俾廢其生業，離於室家，陷於困窮，死於戰陣，老疾廢養，孤惸靡依，怨結蒼生，感傷和氣。朕為人父母，得不愧於心哉！晨興以思，夕惕以悼。粵自嗣位，迄今六載，天將悔禍，朕方覺悟，爾亦知眾心之厭亂，思所以保安，葉於朕懷。若應符契，非天地合德，人神合謀，將茂育群生，則何以臻此。朕是用上順天意，俯從人心，滌爾疵瑕，複爾爵位，坦然靡阻，君臣如初。功載鼎彝，名藏王府，子孫代代，為國勳臣，河山帶礪，傳祚無絕。朕方布大信，承天子人，若食其言，何以享國。嗚呼！其祗若明命，用保無疆之休。
維貞元二年歲次丙寅八月丁巳朔三日己未，皇帝若曰：谘爾四鎮節度管內黃姓纛官驃騎大將軍、行左金吾衛大將軍員外置同正員兼試太常卿頓啜護波支，惟爾乃祖乃父，代服聲教，勤勞王家，勳書於鼎彝，族列於藩籍。爾克紹先祖之烈，而重之以忠貞，嗣守職官，祗若朝化，率其種落，保我邊陲，丹誠向化，萬里如近。是用稽諸令典，錫以券書，若金之堅，永代無變子孫繼襲，作我藩臣。爾其欲承，勿替休命。
皇帝若曰：朕承祖宗之鴻烈，獲主神器，任大守重，懼不克堪。思與賢士大夫，共康理道，虛襟以佇，側席以求，而群議紛然，所見異指。或牽古義而不變，或趨時會而不經，依違以來，七年於茲矣。國制多缺，朕甚恧焉。今子大夫博習墳典，深明教化，裒然充舉，鹹造於庭，其極思精心，以喻朕之未寤。仲尼敘《禮》、《樂》，刪《詩》、《書》，修《春秋》，廣《易》道，六經之教，所尚各殊。豈學者修行，理當區別，將聖人立意，本異宗源，施之於時，孰為先後？考之於道，何者淺深？差次等倫，指明其義。夫知本乃能通於變，學古所以行於今。今之教人，則異於是。工祝陳禮樂之器，而不知其情；生徒誦禮樂之文，而不試以事。欲人無惑，其可得耶？將革前非，固有良術，堯舜率天下以義，比屋可封；桀紂率天下以暴，比屋可戮。然則上之化下，罔或不從，而「三仁」「四凶」，較然自異，「有教無類」，豈虛言哉！作樂移風，聞諸昔典。夫至雅必淡，至音希聲，文侯列國之賢君，猶曰「則惟恐寐」，矧彼流俗，其能化乎？將使天地同和，災沴不作，黎人丕變，奸慝不萌，何施何為，以致於此？王者制理，必因其時，故忠敬質文，更變迭救，三代之際，罔不由之。自秦剗古法，漢雜霸道，紛綸幹祀，王教不興。國家接周隋之餘，俗未淳一，處都邑者，利巧而無恥；服田畝者，樸野而近愚。尚文則彌長其澆風，複質又莫救其鄙俗，立教之本，將安所從？自昔哲王，惟以三正互用，後之術士，乃言五運相生。以漢應火行，則周為木德，禮稱尚赤，義例頗乖，永言於茲，莫識厥理。九流得失之論，曆代興亡之由，王鄭識理之異同，公穀傳經之優劣，必精必究，用沃虛懷。
皇帝若曰：朕遐觀典謨，詳求理道，三代之際，粲然可徵，未嚐不文武並興，農戰兼務，故能居則足食，動則足兵。兵足則威，食足則固；威則暴亂息，固則教化行。理國之本，實在於此。秦漢巳降，王制不修，選士廢射禦之儀，教人無蒐狩之禮，即戎者不知其稼穡，力本者罕習於幹戈。於是異文武之人，分農戰之道，守則乏食，征則鮮兵，曆茲千年，竟莫能複。抑知者蓋寡，將行之惟艱歟？朕念之甚勤，思繼前躅，良以軍旅之士，役戍靡寧，勳庸既多，爵秩鹹貴。俾服田畝，慮興怨谘，仰給縣官，不可勝計。由是版圖日減，阡陌歲荒，水旱小愆，廩餉鹹竭。欲使軍人悅歸於耒耜，儒者兼達於韜鈐，田萊盡耕，攻取必勝，誘人孔易，其術安施？王者之師，本於立德，兵家之法，方務出奇。德以信成，奇以詐勝，理有違反，將何適從？宋襄成列而敗軍，見嘉魯策；韓信決囊以摧敵，取貴漢朝。然則喪國亡身，豈霸王之道，冒危乘厄，非仁誼之心。所宜討論，以定裦貶。夫眾寡不敵，克必以謀。樂生下齊，孫子破楚，魏武之勝袁紹，宋高之滅姚浤，成敗之由，備陳本末。古人有言曰：「誅伐不可偃於天下。」又曰：「善為國者不師。」二端異焉，其有深旨。子房序次兵法，任宏論撰軍書，指明異同，詳錄名氏，想聞商略，擇善而行。
