國朝著令，賦役這法有三：一曰租，二曰調，三曰庸。古者一井之地，九夫共之，公田在中，藉而不稅。私田不善則非吏，公田不善則非民。事頗纖微，難於防檢，春秋之際，已不能行。故國家襲其要而去其煩，丁男一人，授田百畝，但歲納租稅二石而已。言以公田假人，而收其租入，故謂之租。古者任土之宜，以奠賦法。國家就因往制，簡而一之，每丁各隨鄉土所出，歲輸若絹若綾若絁，共二丈，綿三兩。其無蠶桑之處，則輸布二丈五尺，麻三斤，以其據丁戶，調而取之，故謂之調。古者用人之力，歲不過三日，後代多事，其增十之。國家斟酌物宜，立為中制，每丁一歲定役二旬，若不役則收其庸，日準三尺，以其出絹而當庸直，故謂之庸。此三道者，皆宗本前哲之規模，參考曆代之利害，其取法也遠，其立意也深，其斂財也均，其域人也固，其裁規也簡，其備慮也周。有田則有租有家則有調，有身則有庸。天下為家，法制均一，雖欲轉徙，莫容其奸。故人無搖心，而事有定制。以之厚生，則不隄防而家業可久；以之成務，則不較閱而眾寡可知；以之為理，則法不煩而教化行；以之成賦，則下不困而上用足。三代創制，百王是程，雖維禦損益之術小殊，而其義則一也。天寶季歲，羯胡亂華，海內波搖，兆庶雲擾，版圖隳於避地，賦法壤於奉軍。建中之初，再造百度，執事者知弊之宜革，而所作兼失其源，知簡之可從，而所操不得其要。舊患雖減，新沴複滋，救跛成痿，展轉增劇。凡欲拯其積弊，須窮致弊之由，時弊則但理其時，法弊則全革其法，而又揆新校舊，慮遠圖難。規略未詳悉，固不果行；利害非相懸，固不苟變。所為必當，基悔乃亡。若好革而不知原始要終，斯皆以弊易弊者也。至如賦役舊法，乃是聖祖典章，行之百年，人以為便。兵興之後，供億不恒，乘急誅求，漸隳經制，此所謂時之弊，非法弊也。時有弊而未理，法無弊而已更，埽庸調之成規，創兩稅之新制，立意且爽，彌綸又疏，竭耗編，日日滋甚。夫作法裕於人，未有不得人者也；作法裕於財，未有不失人者也。陛下初膺寶位，思致理平，誕發德音，哀痛流弊，念徵役之煩重，憫烝黎之困窮，分命使臣，敷揚惠化。誠宜損上益下，嗇用節財，窒侈欲以蕩其貪風，息冗費以紓其厚斂。而乃搜摘郡邑，劾驗簿書，每州各取大曆中一年科率錢穀數最多者，便為兩稅定額。此乃采非法之權令，以為經制；總無名之暴賦，以立恒規。是務取財，豈雲恤隱？作法而不以裕人拯病為本，得非立意且爽者乎！夫財之所生，必因人力，工而能勤則豐富，拙而兼惰則窶空。是以先王之制賦入也，必以丁夫為本，無求於力分之外，無貸於力分之內。故不以務穡增其稅，不以輟稼減其租，則播種多；不以殖產厚其征，不以流寓免其調，則地著固；不以飭勵重其役，不以窳怠蠲其庸，則功力勤。如是，然後能使人安其居，盡其力，相觀而化，時靡遁心，雖有惰遊不率之人，亦巳懲矣。兩稅之立，則異於斯，唯以資產為宗，不以丁身為本。資產少者則其稅少，資產多者則其稅多，曾不悟資產之中，事情不一：有藏於襟懷囊篋，物雖貴而人莫能窺；有積於場輔囤倉，直雖輕而眾以為富；有流通蕃息之貨，數雖寡而計日收贏；有廬舍器用之資，價雖高而終歲無利。如此之比，其流實繁，一概計估算緡，宜其失平長偽。由是務輕費而樂轉徙者，恒脫於徭稅，敦本業而樹居產者，每困於徵求。此乃誘之為奸，<區支>之避役，力用不得不弛，風俗不得不訛，閭井不得不殘，賦入不得不闕。複以創制之首，不務齊平但令本道本州。各依舊額徵稅。軍興已久，事例不常，供應有煩簡之殊，牧守有能否之異，所在徭賦，輕重相懸。既成新規，須懲積弊，化之所在，足使無偏，減重分輕，是將均濟。而乃急於聚斂，懼或蠲除，不量物力所堪，唯以舊額為準。舊重之處，流亡益多；舊輕之鄉，歸附益眾。有流亡，則已重者攤徵轉重；有歸附，則巳輕者散出轉輕。高下相傾，勢何能止。又以謀始之際，不立科條，分遣使臣，凡十餘輩，專行其意，各制一隅。遂使人殊見，道異法，低昂不類，緩急不倫。逮至複命於朝，竟無類會裁處，其於蹖駁，胡可勝言。利害相形，事尤非便，作法而不以究微防患為慮，得非彌綸又疏者乎！立意且爽，彌綸又疏，凡厥疲人，已嬰其弊。就加保育，猶懼不支，況複亟繚棼絲，重傷宿痏，其為擾病，抑又甚焉。請為陛下舉其尤者六七端，則人之困窮固可知矣。大曆中，紀綱廢弛，百事從權，至於率稅少多，皆在牧守裁制。邦賦既無定限，官私懼有闕供，每至徵配之初，例必廣張名數，以備不時之命。且為施惠之資。應用朋餘，則遂減放。增損既由郡邑，消息易協物宜，故法雖久刓，而人未甚瘁。及總雜徵虛數，友為兩稅恒規，悉登地官，鹹係經費，計奏一定，有加無除，此則人益困窮，其事一也。本懲賦斂繁重，所以變舊從新，新法既行，巳重於舊。旋屬征討，國用不充，複以供軍為名，每貫加徵二百，當道或增戎旅，又許量事取資，詔敕皆謂權宜，悉令事畢停罷。息兵巳久，加稅如初。此則人益困窮，其事二也。定稅之數，皆計緡錢，納稅之時，多配綾絹。往者納絹一匹，當錢三千二三百文，今者納絹一匹，當錢一千五六百文，往輸其一者，今過於二矣。雖官非增賦，而私已倍輸，此則人益困窮，其事三也。諸州稅務，送至上都，度支頒給群司，例皆增長本價，而又繆稱折估抑使剝徵，奸吏因緣，得行侵奪，所獲殊寡，所據殊多。此則人益困窮，其事四也。稅法之重若是，既於已極之中，而複有奉進宣索之繁，尚在其外。方嶽頗拘於成例，莫敢闕供；朝典又束以彝章，不許別稅。綺麗之飾，紈素之饒，非從地生，非自天降，若不出編戶之筋力膏髓，將安所取哉。於是有巧避微文，曲承睿旨，變徵役以召雇之目，換科配以和市之名，廣其課而狹償其庸，精其入而粗計其直。以召雇為目而捕之，不得不來；以和市為名而迫之，不得不出。其為妨抑，特甚常徭。此則人益困窮，其事五也。大曆中，非法賦斂，急備供軍，折估宣索進奉之類者，既並收入兩稅矣。今於兩稅之外，非法之事，複又並存。此則人益困窮，其事六也。建中定稅之始，諸道己不均齊，其後或吏理失宜，或兵賦偏重，或癘疾鍾害，或水旱薦災，田裏荒蕪，戶口減耗。牧守苟避於殿責，罕盡申聞，所司姑務於取求，莫肯矜恤。遂於逃死闕乏稅額，累加見在疲。一室巳空，四鄰繼盡，漸行增廣，何由自存。此則人益困窮，其事七也。自至德訖於大曆，二十年餘，兵亂相乘，海內罷弊。幸遇鄰陛下紹膺寶運，憂濟生靈，誕敷聖謨，痛矯前弊，重愛人節用之旨，宣輕徭薄賦之名。率土烝黎，感涕相賀，延頸企踵，鹹以為太平可期。既而制失其中，斂從其重，頗乖始望，已沮群心。因之以兵甲，而煩暴之取轉加；繼之以獻求，而靜約之風浸靡。臣所知者，才梗槩耳，而人益困窮之事，已有七焉，臣所不知，何啻於此。陛下倘追思大曆中所聞人聞疾苦，而又有此七事，重增於前，則人之無聊，不問可悉。昔魯哀公問於有若曰：「年饑，用不足。如之何？」有若對曰：「盍徹乎！」哀公曰：「二吾猶不足，如之何其徹也？」有若曰：「百姓足，君孰與不足；百姓不足，君孰與足？」孔子曰：「有國有家者，不患寡而患不均，不患貧而患不安。蓋均而無怨，節而無貧，和而無寡，安而無傾。」漢文恤患救災，則命郡國無來獻。是以人為本，以財為末，人安則財贍，本固則邦寧。今百姓艱窮，非止不足；稅額類例，非止不均；求取繁多，非止來獻；誠可哀憫，亦可憂危。此而不圖，何者為急？聖情重慎，每戒作為，伏知貴欲因循，不敢盡求厘革，且去其太甚，亦足小休。望令所司與宰臣參量，據每年支用色目中，有不急者、無益者罷廢之；有過制者、廣費者減節之。遂以罷減之資，回給要切之用。其百姓稅錢，因軍興每貫加徵二百者，下詔停之，用複其言。俾人知信，下之化上，不令而行。諸道權宜加徵，亦當自請蠲放，如是，則困窮之中，十緩其二三矣。供禦之物，各有典司，任土之宜，各有常貢。過此以往，複何所須？假欲崇飾燕居，儲備賜與，天子之貴，寧憂乏財。但敕有司，何求不給，豈必旁延進獻，別徇營求。減德市私，傷風敗法，因依縱擾，為害最深。陛下臨禦之初，已宏清淨之化，下無曲獻，上絕私求。近歲以來，稍渝前旨，今但滌，除流誤，振起聖猷，則淳風再興，賄道中寢。雖有貪饕之輩，曷由複肆侵漁，州郡羨財，亦將焉往？若不上輸王府，理須下紓疲人，如是，則困窮之中，十又緩其四五矣。所定稅物估價，合依當處月平。百姓輸納之時，累經州縣簡閱，事或涉於奸冒，過則不在戶人，重重剝徵，理甚無謂。望令所司，應諸州府送稅物到京，但與色樣相符，不得虛稱折估如。濫惡尤甚。給用不充，惟罪元納官司，亦勿更徵百姓。根本既自端靜，權葉無因動搖，如是，則困窮之中，十又緩其二三矣。然後據每年見供賦稅之處，詳諭詔旨，鹹俾均平。每道各令知兩稅判官一人赴京，與度支類會參定，通計戶數，以配稅錢，輕重之間，大約可準。而雙量土地之沃瘠計物產之少多，倫比諸州，定為兩等。州等下者，其每戶配錢之數少；州等高者，其每戶配錢之數多。多少已差，悉令折衷。仍委觀察使更於當管所配錢數之內，均融處置，務盡事宜。就於一管之中，輕重不得偏並，雖或未盡齊一，決當不甚低昂。既免擾人，且不變法。粗均勞逸，足救凋殘。非但徵賦易供，亦冀逋逃漸息。俟稍寧阜，更擇所宜。
夫國家之制賦稅也，必先導以厚生之業，而後取其什一焉。其所取也，量人之力，任土之宜，非力之所出則不徵，非土之所有則不貢，謂之通法，曆代常行。大凡生於天地之間，而五材之用為急。五材者，金木水火土也。水火不資於作為，金木自產於山澤，唯土爰播植，非力不成，衣食之源，皆出於此。故可以勉人功定賦入者，惟布麻繒纊與百穀焉。先王懼物之貴賤失平，而人之交易難準，又立貨泉之法，以節輕重之宜，斂散弛張，必由於是。蓋禦財之大柄，為國之利權，守之在官，不以任下。然則穀帛者，人之所為也；錢貨者，官之所為也。人之所為者，故租稅取焉；官之所為者，故賦斂舍焉。此又事理著明者也，是以國朝著令，稽古作程，所取於人，不逾其分。租出穀，庸出絹，調雜出繒纊布麻，非此族也，不在賦法。列聖遺典，粲然可徵，曷常有禁人鑄錢，而以錢為賦者也。今之兩稅，獨異舊章，違任土之通方，效算緡，之末法，不稽事理，不揆人功，但估資產為差，便以錢穀定稅，臨時折徵雜物，每歲色目頗殊。唯計求得之利宜，靡論供，辦之難易，所徵非所業，所業非所徵。遂或增價以買其所無，減價以賣其所有，一增一減，耗損已多。且百姓所營，唯在耕織，人力之作為有限，物價之貴賤無恒。而乃定稅計錢，折錢納物，是將有限之產，以奉無恒之輸。納物賤則供稅之所出漸多，多則人力不給；納物貴則收稅之所入漸少，少則國用不充。公私二途，常不兼濟，以此為法，未之前聞。往者初定兩稅之時，百姓納絹一匹，折錢三千二百百文，大率萬錢，為絹三匹。價計稍貴，數則不多。及乎頒給軍裝，計數而不計價，此所謂稅入少而國用不充者也。近者百姓納絹一匹，折錢一千五六百文，大率萬錢，為絹六匹。價既轉賤，數則漸加，向之蠶織不殊，而所輸尚欲過倍，此所謂供稅多而人力不給者也。今欲不甚改法，而精救災害者，在乎約循典制，而以時變損益之。臣謂宜令所司，勘會諸州府初納兩稅年絹布定估比類當今時價，加賤減貴，酌取其中，總計合稅之錢，折為布帛之數，仍依庸調舊制，各隨鄉土所宜。某州某年定出稅布若干端，某州某年定出稅絹若干匹，其有絁綿雜貨，亦隨所出定名，勿更計錢，以為稅數。如此，則土有常制，人有常輸，眾皆知上令之不遷，於是一其心而專其業。應出布麻者，則務於紡績；供綿絹者，則事於蠶桑。日作月營，自然便習，各修家技，綿足供官。無求人假手之勞，無賤鬻貴買之費，無暴徵急辦之弊，無易常改作之煩。物甚賤而人之所出不加，物其貴而官之所入不減，是以家給而國足，事均而法行，此直稍循令典之舊規，固非創制之可疑者也。然蚩蚩之俗，罕究事情，好騁異端，妄行沮議。
臣請假為問答，以備討論，陛下誠有意乎憐湣蒼生，將務救恤，但垂聽覽，必有可行。議者若曰：「每歲經費所資，大抵皆納錢數，若令以布帛為額，是命支計無憑。」答曰：「國初約法已來，常賦率由布帛輸，二甲子制用不愆，何獨當今則難支計。且經費之大，其流有三：軍食一也，軍衣二也，內外官月俸及諸色資課三也。軍衣固在於布帛，軍食又限於地租其計錢為數者，獨月俸資課而已。制祿唯不計錢，故三代以食人眾寡為差，兩漢以石數多少為秩。蓋以錢者官府之權貨，祿者吏屬之常資，以常徇權，則豐約之度不得恒於家；以權為常，則輕重之柄不得專於國。故先王制祿以食，而平貨以錢，然後國有權而家有節矣。況今饋餉方廣，倉儲未豐，盡複古規，或慮不足。若但據群官月俸之等，隨百役資課之差，各依錢數少多，折為布帛定數，某官月給俸絹若干匹，某役月給資布若干端。所給色目精粗，有司明立條例，便為恒制，更不計錢。物甚賤而官之所給不加，物甚貴而私之所稟不減，官私有準，何利如之。生人大端，衣食為切，有職田以供食，有俸絹以供衣，從事之家，固足自給，以茲制事，誰曰不然。夫然，則國之用財，多是布帛，定以為賦，複何所傷。」議者曰：「吏祿軍裝，雖頒布粟，至於以時斂糴，用權物價重輕，是必須錢，於何取給？」答曰：「古之聖人，所以取山澤之蘊材，作泉布之寶貨，國專其利，而不與人共之者，蓋為此也。物賤由乎錢少，少則重，重則加鑄而散之使輕；物貴由乎錢多，多則輕，輕則作法而斂之使重。是乃物之貴賤，係於錢之多少；錢之多少，在於官之盈縮。官失其守，反求於人，人不得鑄錢，而限令供稅，是使貧者破產，而假資於富有之室，富者蓄貨，而竊行於輕重之權。下困齊人，上虧利柄，今之所病，諒在於斯。誠宜廣即山殖貨之功，峻用銅為器之禁，苟制持得所，則錢不乏矣。有糶鹽以入其直，有榷酒以納其資，苟消息合宜，則錢可收矣。錢可收，固可以斂輕為重；錢不乏，固可以散重為輕。弛張在官，何所不可，慮無所給，是未知方。」議者若曰：「自定兩稅以來，恒使計錢納物，物價漸賤，所納漸多，出給之時，又增虛估廣求羨利，以贍庫錢。歲計月支，猶患不足，今若定供布帛，出納以平，軍國之資，無乃有闕？」答曰：「自天寶以後，師旅數起，法度消亡。肅宗撥滔天之災，而急於功賞；先帝邁含垢之德，而緩於糾繩。由是用頗殷繁，俗亦靡弊，公賦巳重，別獻繼興；別獻既行，私賂競長。誅求刻剝，日長月滋，積累以至於大曆之間，所謂取之極甚者也。今既總收極甚之數，定為兩稅矣；所定別獻之類，複在數外矣；間緣軍用不給，巳嚐加徵矣；近屬折納價錢，則又多獲矣。比於大曆極甚之數，殆將再益其倍焉。複幸年穀屢豐，兵車少息，而用常不足，其故何哉？蓋以事逐情生，費從事廣，物有劑而用無節，夫安得不乏乎！苟能黜其情，約其用，非但可以布帛為稅，雖更減其稅亦可也；苟務逞其情，侈其用，非但行今重稅之不足，雖更加其稅亦不足也。夫地力之生物有大數，人力之成物有大限，取之有度，用之有節，則常足；取之無度，用之無節，則常不足。生物之豐敗由天，用物之多少由人，是以聖王立程，量入為出，雖遇災難，下無困窮。理化既衰，則乃反是，量出為入，不恤所無。故魯哀公問，年饑，用不足，如之何？有若對以盍徹。桀用天下而不足，湯用七十裏而有餘，是乃用之盈虛，在節與不節耳。不節則雖盈必竭，能節則雖虛必盈。衛文公承滅國之餘，建新徙之業，革車不過三十乘，豈不甚殆哉！而能衣大布，冠大帛，約巳率下，通商務農，卒以富強，見稱載籍。漢文帝接秦項積久傷夷之弊，繼高呂革創多事之時，家國虛殘，日不暇給，而能恭儉節用，靜事息人。服弋綈，履革舄，卻駿馬而不禦，罷露台而不修，屢賜田租以厚烝庶，遂使戶口蕃息，百物阜殷。乃至鄉曲宴遊，乘牝牸者不得赴會；子孫生長，或有積數十歲不識市廛；禦府之錢，貫朽而不可校；太倉之粟，紅腐而不可食。國富於上，人安於下，生享遐福，沒垂令名，人到於今稱其仁賢，可謂盛矣。太宗文皇帝收合板蕩，再造寰區，武德年中，革車屢動，繼以災歉，人多流離。貞觀之初，薦屬霜旱，自關輔綿及三河之地，米價騰貴，鬥易一縑，道路之間，餒殍相藉。太宗敦行儉約，撫養困窮，視人如傷，勞徠不倦。百姓有鬻男女者，出禦府金帛，贖還其家。嚴禁貪殘，慎節徭賦，弛不急之用，省無事之官，黜損乘輿，斥出宮女。太宗嚐有氣疾，百官以大內卑濕，請營一閣以居，尚憚煩勞，竟不之許。是以至誠上感，淳化下敷，四方大和，百穀連稔。貞觀八年以後，米鬥至四五錢，俗阜休行，人知義讓，行旅萬里，或不齎糧。故人到於今，談帝王之盛，則必先太宗之聖功；論理道之崇，則必慕貞觀之故事。此三君者，其經始豈不艱窘哉？皆以嗇用愛人，竟獲豐福，是所謂能節雖虛必盈之效也。秦始皇據崤函之固，藉雄富之業，專力農戰，廣收材豪，故能芟滅暴強，宰制天下。功成誌滿，自謂有泰山之安，貪欲熾然，以為六合莫予違也。於是發閭左之戍，徵太半之賦，進諫者謂之宣謗，恤隱者謂之收恩，故徵發未終，而宗社已泯。漢武帝遇時運理平之會，承文景勤儉之積，內廣興作，外張甲兵，侈汰無窮，遂致殫竭。大搜財貨，算及舟車，遠近騷然，幾至顛覆。賴武帝英姿大度，付任以能，納諫無疑，改過不吝，下哀痛之詔，罷征伐之勞，封丞相為富民侯，以示休息，邦本搖而複定，帝祚危而再安。隋氏因周室平齊之資，府庫充實，開皇之際，理尚清廉，是時公私豐饒，議者以比漢之文景。煬帝嗣位，肆行驕奢，竭耗生靈，不知止息，海內怨叛，以至於亡。此三君者，其所憑藉，豈不豐厚哉！此皆以縱欲殘人，竟致蹙喪，是所謂不節則雖盈必竭之效也。秦隋不悟而遂滅，漢武中悔而獲存，乃知懲與不懲、覺與不覺，其於得失相遠，複有存滅之殊，安可不思，安可不懼。今人窮日甚，國用歲加，不時節量，其勢必蹙，而議者但憂財利之不足，罔慮安危之不持。若然者，則太宗漢文之德曷見稱？秦皇隋煬之敗靡足戒，唯欲是逞，複何規哉。幸屬休明，將期致理，急聚斂而忽於勤恤，固非聖代之所宜言也。」
夫欲施教化，立度程，必先域人，使之地著。古之王者，設井田之法，以安其業；立五宗之制，以綴其恩。猶懼其未也，又教之族墳墓，敬桑梓，將以固人之誌，定人之居，俾皆重遷，然可為理。厥後又督之以出鄉遊惰之禁，糾之以版圖比閱之方，雖訓導漸微，而檢制猶密，曆代因襲，以為彝章，其理也必謹於堤防，其亂也必慢於經界。斯道崇替，與時興衰。人主失之，則不可禦寰區；守長失之，則不可厘郡邑。理人之要，莫急於茲。頃因兵興，典制弛廢，戶版之紀綱罔緝，土斷之條約不明，恣人浮流，莫克禁止。縱之則湊集，整之則驚離，恒懷幸心，靡固本業。是以賦稅不一，教令不行，長人者又罕能推忠，恕易地之情，體至公徇國之意。迭行小惠，競誘奸，以傾奪鄰境為智能，以招萃逋逃為理化。舍彼適此者，既為新收而獲宥；倏忽往來者，又以複業而見優。唯懷土安居，首末不遷者，則使之日重，斂之日加，是令地著之人，恒代惰遊服役，則何異驅之轉徙，教之澆訛。此由牧宰不克宏通，各私所部之過也。及夫廉使奏課，會府考功，但守常規，不稽時變。其所以為長吏之能者，大約在於四科：一曰戶口增加，二曰田野墾辟，三曰稅錢長數，四曰徵辦先期。此四者，誠吏職之所崇，然立法齊人，久無不弊。法之所沮，則人飾巧而苟避其網；法之所勸，則人興偽以曲附其文。理之者若不知維禦損益之宜，則巧偽萌生，恒因沮勸而滋矣。夫課吏之法，所貴戶口增加者，豈不以撫字得所，人益阜蕃乎？今或詭情以誘其奸浮，苛法以析其親族，苟益戶數，務登賞條。所誘者將議薄征，已遽驚散；所析者不勝重稅，又漸流亡。州縣破傷，多起於此。長吏相效以為績，安忍莫懲；齊人相扇以成風，規避轉甚。不究實而務增戶口，有如是之病焉。所貴田野墾辟者，豈不以訓導有術，人皆樂業乎？今或牽率黎烝，播植荒廢，約以年限，免其地租。苟農夫不增，而墾田欲廣，新畝雖辟，舊佘反蕪。人利免租頗亦從令，年限才滿，複為汙萊，有益煩勞，無增稼穡。不度力而務辟田野，有如是之病焉。所貴稅錢長數者，豈不以既庶而富，人可加賦乎？今或重困疲羸，力求附益，捶骨瀝髓，隳家取財，苟媚斂之司，以為仕進之路，不恤人而務長稅數，有如是之病焉。所貴徵辦先期者，豈不以物力優贍，人皆樂輸乎？今或肆毒作威，殘人逞欲，事有常限，因而促之，不量時宜，唯尚強濟，絲不容織，粟不暇舂，矧伊貧虛，能不奔迸，不恕物而務先徵辦，有如是之病焉。然則引人逋逃，蹙人艱窘，唯茲四病，亦有助焉。此由考覈不切事情，而泛循舊轍之過也。且夫戶口增加，田野墾辟，稅錢長數，徵辦先期，若不以實事驗之，則真偽莫得而辨，將驗之以實，則租賦須加。所加既出於人，固有受其損者，此州若增客戶，彼郡必減居人，增處邀賞，而稅數有加，減處攫罪，而稅數不降。倘國家所設考課之法，必欲崇於聚斂，則如斯可矣，將有意乎富俗而務理，豈不刺謬歟？當今之要，在於厚人而薄財，損上以益下。下苟利矣，上必安焉，則少損者，所以招大益也。人既厚矣，財必贍焉，則暫薄者。所以成永厚也。臣愚謂宜申命有司，詳定考績，往貴於加者，今務於減焉。假如一州之中，所稅舊有定額，凡管幾許百姓，複作幾等差科，每等有若干戶人，每戶出若干稅物，各令條舉，都數年別一申使司，使司詳覆有憑，然後錄報戶部。若當管之內，人益阜殷，所定稅額有餘，任其據戶均減，率計減數多少，以為考課等差。其當管稅物通比較，每戶十分減三分者為上課，十分減二分者次焉，十分減一分者又次焉。如或人多流亡，加稅見戶，比校殿罰，法亦如之。其百姓所出田租則各以去年應輸之數，便為定額，每歲據徵，更不勘責檢巡。增辟者勿益其租廢耕者不降其數，足以誘導墾植，且免妨奪農功，事簡體宏，人必悅勸。每至定戶之際，但據雜產較量，田既自有恒租，不宜更入兩稅。如此則吏無苟且，俗變澆浮，不督課而人自樂耕，不防閑而眾皆安土。斯亦當今富人固本之要術，在陛下舉而行之。
建官立國，所以養人也；賦人取財，所以資國也。明君不厚其所資，而害其所養，故必先人事而借其暇力，先家給而斂其餘財。遂人所營，恤人所乏，借必以度，斂必以時。有度則忘勞，得時則易給。是以官事無闕，人力不殫，公私相全，上下交愛。古之得眾者，其率用此歟。法制或虧，本末倒置，但務取人以資國，不思立國以養人，非獨徭賦繁多，敻無蠲貸，至於徵收迫促，亦不矜量。蠶事方興，巳輸縑稅；農功未艾，遽斂穀租。上司之繩責既嚴，下吏之威暴愈促，有者急賣而耗其半直，無者求假而費其倍酬。所係遲速之間，不過月旬之異，一寬稅限，歲歲相承，遲無所妨，速不為益，何急敦逼，重傷疲人。頃緣定稅之初，期約未甚詳悉，旋屬征役多故，複令先限量徵，近雖優延，尚未均濟。望委轉運使與諸道觀察使商議，更詳定徵稅期限聞奏。各隨當土風俗所便，時候所宜，務於紓人，俾得辦集。所謂惠而不費者，則此類也。
臣聞仁君在上，則海內無餒殍之人，豈必耕而餉之，爨而食之哉。蓋以慮得其宜，制得其道，致人於歉乏之外，設備於災沴之前，是以年雖大殺，眾不恇懼。夫水時為敗，堯湯被之矣，陰陽相寇，聖何禦哉！所貴堯湯之盛者，在於遭患。能濟耳。凡厥哲後，皆謹循之。故《王制》記虞夏殷周四代之法，乃云：「國無九年之蓄曰不足，無六年之蓄曰急，無三年之蓄曰國非其國也。」《周官》司徒之屬亦云：「掌鄉裏之委積，以恤艱厄；縣鄙之委積，以待凶荒。」王制既衰，雜以權術。魏用平糴之法，漢置常平之倉，利兼公私，頗亦為便。隋氏立制，始創社倉，終於開皇，人不饑饉。貞觀初，戴胄建積穀備災之議，太宗悅焉，因命有司，詳立條制，所在貯粟，號為義倉。豐則斂藏，儉則散給，曆高宗之代，五六十載，人賴其資。國步中艱，斯制亦弛。開元之際，漸複修崇。是知儲積備災，聖王之急務也。《語》曰：「百姓足，君孰與不足；百姓不足，君孰與足。」此言君養人以成國，人戴君以成生，上下相成，事如一體。然則古稱九年六年之蓄者，蓋率土臣庶，通為之計耳，固非獨豐公庾，不及編。《記》所謂「雖有凶旱水溢，人無菜色」，良以此也。後代失典籍備慮之旨，忘先王子愛之心，所蓄糧儲，唯計廩庾。犬彘厭人之食，而不知檢；溝壑委人之骨，而不能恤。亂興於下，禍延於上，雖有公粟，豈得而食諸！故立國而不先養人，國固不立矣；養人而不先足食，人固不養矣；足食而不先備災，食固不足矣。為官而備者，人必不贍；為人而備者，官必不窮。是故論德昏明，在乎所務本末。務本則其末自遂，務末則其本兼亡，國本於人，安得不務。頃以寇戎為梗，師旅亟興，惠恤之方，多所未暇，每遇陰陽愆候，年不順成，官司所儲祗給軍食。支計苟有所闕，猶須更取於人，人之凶荒，豈遑賑救。人小乏則求取息利，人大乏則賣鬻田廬。幸逢有年，才儻逋債，斂獲始畢，餱糧巳空，執契擔囊，行複貸假，重重計息，食每不充。倘遇薦饑，遂至顛沛，室家相棄，骨肉分離，乞為奴仆，猶莫之售，或行丐鄽，或縊死道途。天災流行，四方代有，率計被其害者，每歲常不下一二十州。以陛下為人父母之心，若垂省憂，固足傷惻，幸有可救之道，焉可舍而不念哉？今賦役巳繁，人力巳竭，窮歲汲汲，永無贏餘，課之聚糧終不能致，將樹儲蓄根本，必藉官司助成。陛下誠能為人備災，過聽愚計，不害經費，可垂永圖。近者有司奏請稅茶，歲約得五十萬貫，元敕令貯戶部，用救百姓凶饑，今以蓄糧適副前旨。望令轉運使總計諸道戶口多少，每年所得稅茶錢，使均融分配各令當道巡院主掌。每至穀麥熟時，即與觀察使計會，散就管內州縣和糴，便於當處置倉收納，每州令錄事參軍專知。仍定觀察判官一人與和糴巡院官同勾當，亦以義倉為名，除賑給百姓已外，一切不得貸便支用。如時當大稔，事至傷農，則優與價錢，廣其糴數，穀若稍貴，糴亦便停，所糴少多，與年上下，準平穀價，恒使得中。每遇災荒，即以賑給，小歉則隨事借貸，大饑則錄奏分頒，許從便宜，務使周濟，循環斂散，遂以為常。如此，則蓄財息債者，不能耗吾人；聚穀幸災者，無以牟大利。富不至侈，貧不至饑，農不至傷，糴不至貴，一舉事而眾美具，可不務乎。俟人小休，漸勸私積，平糴之法斯在，社倉之制兼行，不出十年之中，必盈三歲之蓄，宏長不巳，升平可期。使一代黎人，永無餒乏，此堯湯所以見稱於千古也。願陛下遵之慕之，繼之齊之。苟能存誠，蔑有不至。
國之紀綱，在於制度，商農工賈，各有所專，凡在食祿之家，不得與人爭利。此王者所以節財力，礪廉隅，是古今之所同，不可得而變革者也。代理則其道存而不犯，代亂則其制委而不行。其道存，則貴賤有章，豐殺有度，車服田宅，莫敢僭逾，雖積貨財，無所施設。是以鹹安其分，罕徇貪求。藏不偏多，故物不偏罄，用不偏厚，故人不偏窮。聖王能使禮讓興行，而財用均足，則此道也。其制委，則法度不守，教化不從，唯貨是崇，唯力是騁，貨力苟備，無欲不成。租販兼並，下錮齊人之業；奉養豐麗，上侔王者之酋。戶蓄群黎，隸役同輩，既濟嗜欲，不虞憲章，肆其貪惏，曷有紀極。天下之物有限，富室之積無涯。養一人而費百人之資，則百人之食不得不乏；富一家而傾千家之產，則千家之業不得不空。舉類推之，則海內空乏之流，亦巳多矣。故前代致有風俗訛靡，氓庶困窮，由此弊也。
今茲之弊，則又甚焉。夫物之不可掩藏，而易以閱視者，莫著乎田宅。臣請又措其宅而勿議，且舉占田一事以言之。古先哲王，疆理天下，百畝之地，號曰一夫，蓋以一夫授田，不得過於百畝也。欲使人無廢業，田無曠耕，人力田疇，二者適足，是以貧弱不至竭涸，富厚不至奢淫，法立事均，斯謂制度。今制度弛紊，疆理隳壞，恣人相吞，無複畔限。富者兼地數萬畝，貧者無容足之居，依托強豪，以為私屬，貸其種食，賃其田廬，終年服勞，無日休息，罄輸所假，常患不充。有田之家，坐食租稅，貧富懸絕，乃至於斯，厚斂促徵，皆甚公賦。今京畿之內，每田一畝，官稅五升，而私家收租殆有畝至一石者，是二十倍於官稅也。降及中等，租猶半之，是十倍於官稅也。夫以土地王者之所有，耕稼農夫之所為，而兼並之徒，居然受利。官取其一，私取其十，穡人安得足食，分廩安得廣儲風俗安得不貪財貨安得不壅。昔之為理者，所以明制度而謹經界，豈虛設哉！斯道浸亡，為日巳久，頓欲修整，行之實難，革弊化人，事當有漸。望令百官集議，參酌古今之宜，凡所占田，約為條限，裁減租價，務利貧人。法貴必行，不在深刻。裕其制以便俗，嚴其令以懲違，微損者餘，稍優不足，損不失富，優可賑窮，此故乃古者安富恤窮之善經，不可舍也。
右臣前月十一日延英奏對，因敘賦稅煩重，百姓因窮，伏奉恩旨，令具條疏聞奏。今且舉其甚者，謹件如前。臣聞於《書》曰：「無輕人事惟難，無安厥位惟危。」此理之所以興也。又曰：「厥後嗣王生則逸，不知稼穡之艱難。」此亂之所由始也。以陛下天縱聖哲，事更憂危，夙夜孜孜，誌求致理。往年論及百姓，必為淒然動容，每言朕於蒼生，支體亦無所惜。臣久叨近侍，亟奉德音，竊謂一代黔黎，必躋富壽之域。昨奏人間疾苦，十分才及二三，聖情巳甚驚疑，皆謂臣言過當。然則愁怨之事，何由上聞，煦育之恩，何由下布？典籍所戒，信而有徵，一虧聖猷，實可深惜。臣又聞於《書》曰：「非知之艱，行之唯艱。」竊惟陛下所以驚疑於微臣之言者，但聞之未熟耳。此乃股肱耳目之任，仰負於陛下，誠所謂知之非艱，尚未足深累聖德也。今則既知之矣，願陛下勿複艱於所行，居安思危，億兆幸甚。謹奏。
