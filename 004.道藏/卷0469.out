右。冀寧奉宣聖旨：「往年百官請上尊號曰聖神文武皇帝。今緣經此寇難，諸事並宜改變，眾議欲得於朕舊號之中，更加一兩字，卿宜商量事體穩便得否者。」
伏以睿德神功，參天配地，巍巍蕩蕩，無得而名。臣子之心，務崇美號，雖或增累盈百，猶恐稱述未周。陛下既越常情，俯稽至理，愚衷未諭，安敢不言。竊以尊號之興，本非古制，行於安泰之日，已累謙衝；襲乎喪亂之時，尤傷事體。今者鑾輿播越，未複宮闈，宗祏震驚，尚愆禋祀，中區多梗，大憝猶存，此乃人情向背之秋，天意去就之際。陛下誠宜深自懲勵，以收攬群心，痛自貶損，以答謝靈譴，豈可近從末議，重益美名，既虧追咎之誠，必累中興之業，以臣庸蔽，未見其宜。乞更詳意思，不為凶孽所幸，此臣之至願也。謹奏。
右。冀寧奉宣聖旨：「卿所商量加尊號事，雖則理體甚切，然時運必須小有改變，亦不可執滯不信。卿宜為朕更審思量，應亦無妨者。」
臣聞德合天者謂之皇，德合地者謂之帝，德合人者謂之王。父天母地以養人理物各得其宜者，謂之天子。是皆至尊之殊號，極美之大名，雖欲變更，無逾於此。故伏羲神農黃帝堯舜，自生人已來，君德之最神聖者，天下尊之美之，亦已至矣。而其指以為號者，或曰皇，或曰帝，唯目一字，且猶不兼。禹湯繼興，莫匪大聖，尚自菲薄，降號為王。嬴泰德衰於殷周，而名竊於羲皞，兼皇與帝，始總稱之。流及後代，昏僻之君，乃有聖劉天元之號。是知人主輕重，不在名稱。崇其號，無補於徽猷，損其名不傷於德美。然而損之有謙光稽古之善，崇之獲矜能納訁臽之譏，得失不侔，居然可辯。況今時遭屯否，事屬艱難，尤宜懼思，以自貶抑。必也俯稽術數，須有變更，與其增美稱而失人心，不若黜舊號以祗天戒。天時人事，理必相扶，人既好謙，天亦助順。陛下誠能斷自宸鑒，渙發德音，引咎降名，深自克責，惟謙與順，一舉而二美從之。外可以收物情，內可以應元運，上可以高德於敻古，下可以垂法於無窮。興廢典，矯舊失，至明也；損虛飾，收美利，大智也。前聖之所以永保鴻名，常為稱首者，達於茲義而已矣。陛下何吝而不革，反欲加冗號以受實患哉？元元《道德經》曰：「王侯自謂孤、寡、不穀，以賤為本也。」周襄王遭亂出居於鄭，告於諸侯曰：「不穀不德，鄙在鄭地。」《春秋》禮之，以其能降名也。漢光武詔令上書者不得言聖，史冊稱之，以其能損已也。臣顧以賤微，獲承訪議，伊尹恥其君不如堯舜，臣亦恥之。是以誠發於中，不複防慮忌諱，赦其愚而鑒其理，惟明主行焉。謹奏。
右。隱朝奉宣聖旨，並以中書所撰赦文示臣，令臣審看可否。「如有須改張處，及事宜不盡，條錄奏來者」。
臣謹如詔旨，詳省再三，猶懼所見不周，兼與諸學士等參考得失。僉以為綱條粗舉，文理亦通，事多循常，辭不失舊，用於平昔，頗亦可行，旋之當今，則恐未稱。何則？履非常之危者，不可以常道安；解非常之紛者，不可以常語諭。自陛下嗣承大寶，誌壹中區，窮用甲兵，竭取財賦。庶未達於暫勞之旨，而怨谘已深；昊穹不假以悔禍之期，而患難繼起。複以刑謫太峻，禁防傷嚴，上下不親，情誌多壅。乃至變生都輦，盜據宮闈，九廟鞠陷於匪人，六師出次於郊邑，奔逼憂厄，言之痛心，自古禍亂所鍾，罕有若此之暴。今重圍雖解，逋寇尚存，裂土假王者四凶，滔天僭帝者二豎，又有顧瞻懷貳，叛援黨奸，其流實繁，不可悉數。皇輿未複，國柄未歸，勞者未獲休，功者未及賞，困窮者未暇恤，滯抑者未克伸，將欲紓多難而收群心，唯在赦令誠言而已。安危所屬，其可忽諸！動人以言，所感已淺，言又不切，人誰肯懷？昔成湯遇災而禱於桑野，躬自髡剔以為犧牲。古人所謂割發宜及膚，翦爪宜侵體，良以誠不至者物不感，損不極者益不臻。今茲德音，亦類於是，悔過之意，得不深，引咎之辭，不得不盡，招延不可以不廣，潤澤不可以不宏，宣暢鬱堙，不可不洞開襟抱，洗刷疵垢，不可蕩去瘢痕，使天下聞之，廓然一變，若披重昏而睹朗曜，人人得其所欲，則何有不從者乎？應須改革事條，謹具別狀同進，除此之外，尚有所虞。竊以知過非難，改過為難；言善非難，行善為難。假使赦文至精，止於知過言善，猶願聖慮，更思所難。《易》曰：「聖人感人心而天下和平。」夫感者，誠發於心，而形於事，人或未諭，而宣之以言，言必顧心，心必副事，三者符合，不相越逾，本於至誠，乃可求盛。事或未致，則如勿言，一虧其誠，終莫之信。伏惟陛下先斷厥誌，乃施於辭，其可行而宣之，其不可者措之，無苟於言，以重其悔，言克誠而人心必感，人心既感而天下必平。事何可不詳，言何可不務？罄輸愚懇，伏聽聖裁。謹奏。
右。冀寧奉宣敕旨：「卿及諸學士名銜，宜並鈔錄進來。」冀寧又向臣說雲，聖意以臣等自到奏天，書詔填委，欲與改轉，以獎勤勞者。
承命竦恧，顧慚非宜，進退徬徨，不知所措。臣謬以儒學，選居翰林，雖職異訏謀，而恩參近侍。當陛下用兵之會，乏決勝之籌；從陛下避狄之遊，磨創見奇之計。見危闕授命之節，知難無伏死之爭，事君大猷，臣則皆曠，屑屑供職，曾何足雲。夫君之有臣，以濟理也，理不失道，亂何由生？亂之浸興，由理乖也；君之及難，實臣罪也。是以主憂則臣辱，主辱則臣死。今陛下躬罹逼脅，露處郊畿，園廟震驚，斯謂辱矣。寇讎密邇，亦雲憂矣。臣竊謂凡今在位，任重者其罪大，職近者其責深。臣之職司，頗亦為近，是宜當責，安可增榮？又聞初到奉天，已頒詔命，應是扈從將吏，一例並加兩階。今若翰林之中，獨蒙改轉，乃是行賞不類，命官以私。錄微勞則臣等遷位過優，勸來者則從官加階太薄。先後失次，輕重不倫，凡百具寮，誰不解體。夫行罰先貴近而後卑遠，則令不犯；行賞先卑遠而後貴近，則功不遺。至如徇主忘家，固是臣子常分，追陪輦蹕，曷足甄稱。陛下必以朝官之中，有來有否，事須旌別，以儆不從，則望先錄大勞，次遍群品，然後以例均被，臣亦何敢獨辭。殊渥曲臨，實傷大體，不任懼之至，謹奉狀以聞。謹奏。
右。臣聞「作法於涼，其弊猶貪；作法於貪，弊將安救」？示人以義，其患猶私；示人以私，患必難弭。故聖人之立教也，賤貨而尊讓，遠利而尚廉。天子不問有無，諸侯不言多少，百乘之室，不畜聚斂之臣。夫豈皆能忘其欲賄之心哉？誠懼賄之生人心而開禍端，傷風教而亂邦家耳。是以務鳩斂而厚其帑櫝之積者，匹夫之富也；務散發而收其兆庶之心者，天子之富也。天子所作，與天同方，生之長之，而不恃其為；成之收之，而不私其有。付物以道，混然忘情，取之不為貪，散之不為費，以言乎體則博大，以言乎術則精微。亦何必撓廢公方，崇聚私貨，降至尊而代有司之守，辱萬乘以效匹夫之藏。虧法失人，誘奸聚怨，以斯制事，豈不過哉！今之瓊林、大盈，自古悉無其制，傳諸耆舊之說，皆雲創自開元。貴臣貪權，飾巧求媚，乃言「郡邑貢賦所用，盍各區分？稅賦當委之有司，以給經用，貢獻宜歸乎天子，以奉私求。」元宗悅之，新是二庫。蕩心侈欲，萌柢於茲。迨乎失邦，終以餌寇。《記》曰：「貨悖而入，必悖而出。」豈非其明效歟！陛下嗣位之初，務遵理道，敦行約儉，斥遠貪饕。雖內庫舊藏，未歸太府，而諸方曲獻，不入禁闈，清風肅然，海內丕變。議者鹹謂漢文卻馬，晉武焚裘之事，複見於當今矣。近以寇逆亂常，鑾輿外幸，既屬憂危之運，宜增儆勵之誠。臣昨奉使軍營，出遊行殿，忽睹右廊之下，榜列二庫之名，懼然若驚，不識所以。何則？天衢尚梗，師旅方殷，瘡痛呻吟之聲，噢咻未息，忠勤戰守之效，賞賚未行，而諸道貢珍，遽私別庫，萬目所視，孰能忘懷。竊揣軍情，或生觖望，試詢候館之吏，兼采道路之言，果如所虞，積憾已甚。或忿形謗讟，或鬼肆謳謠，頗含思亂之情，亦有悔忠之意。是知俗昏鄙，譏昧高卑，不可以尊極臨，而可以誠義感。頃者六師初降，百物無儲，外捍凶徒，內防危堞，晝夜不息，迨將五旬。凍餒交侵，死傷相枕，畢命同力，竟夷大艱。良以陛下不厚其身，不私其欲。絕甘以同卒伍，輟食以啖功勞。無猛制而人不攜，懷所感也；無厚賞而人不怨，悉所無也。今攻圍已解，衣食已豐，而謠讟方興，軍情稍阻。豈不以勇夫恒性，嗜貨矜功，其患難既與之同憂，而好樂不與之同利，苟異恬默，能無怨谘？此理之常，固不足怪。《記》曰：「財散則民聚，財聚則民散。」豈非其殷鑒歟！眾怒難任，蓄怨終泄，其患豈徒人散而已，亦將慮有構奸鼓亂，幹紀而強取者焉。
夫國家作事，以公共為心者，人必樂而從之，以私奉為心者，人必咈而叛之。故燕昭築金台，天下稱其賢；殷紂作玉杯，百代傳其惡。蓋為人與為已殊也。周文之囿百里，時患其尚小；齊宣之囿四十里，時病其太大：蓋同利與專利異也。為人上者，當辨察茲理，灑濯其心，奉三無私，以壹有眾。人或不率，於是用刑，然則宣其利而禁其私，天子所恃以理天下之具也。舍此不務，而壅利行私，欲人無貪不可得已。今茲二庫，珍幣所歸，不領度支，是行私也。不給經費，非宣利也。物情離怨，不亦宜乎！智者因危而建安，明者矯失而成德。以陛下天姿英聖，儻加之見善必遷，是將化蓄怨為銜恩，反過差為至當，促殄遺孽，永垂鴻名，易如轉規，指顧可致。然事有未可知者，但在陛下行與否耳。能則安，否則危；能則成德，否則失道。此乃必定之理也，願陛下慎之惜之。陛下誠能近想重圍之殷憂，追戒平居之專欲，器用取給，不在過豐，衣食所安，必以分下，凡在二庫貨賄，盡令出賜有功，坦然布懷，與眾同欲。是後納貢，必歸有司，每獲珍華，先給軍賞。環異纖麗，一無上代，推赤心於其腹中，降殊恩於其望外。將卒慕陛下必信之賞，人思建功；兆庶悅陛下改過之誠，孰不歸德。如此則亂必靖，賊必平，徐駕六龍，旋複都邑，興行墜典，整緝棼綱，乘輿有舊儀，郡國有恒賦，天子之貴，豈當憂貧？是乃散其小儲而成其大儲也，損其小寶而固其大寶也，舉一事而眾美具，行之又何疑焉？吝少失多，廉賈不處，溺近迷遠，中人所非。況乎大聖應機，固當不俟終日。不勝管窺願效之至，謹陳冒以聞。謹奏。
右。冀寧奉宣聖旨：「緣國家賦稅，多出江淮，既未收複京城，恐遠路傳說過甚，所以欲得遣一大臣，往彼宣慰，以安遠近之情。初欲簡擇此使，並先共宰相商量，皆雲蕭複久任江外刺史，諳彼事宜，又就宰相之中，名望最重，令其往彼宣慰，人必望風悅服。其時蕭複亦自見此商議，更無異同。朕猶不能自斷，遂喚諸朝士般次對見，一一親向說宣慰之意，問其穩便與否，皆雲至要，並無異辭。朕所以更不疑惑，已與拜得發日。及其臨行，從一等卻論奏，欲得且留蕭複。又頻有朝官上封事，亦與從一等意同。朕忽見此翻覆非常悵恨，數日思量，不測其故。意者必是蕭複計會，遣其論奏。蕭複又有何事，苦欲得住？其意深不可會，卿比來諳此人性行否？兼與朕子細思料，若不肯去，其意何在者？」
蕭複往年曾任常州刺史，臣其時寄住常州，首尾二年，閱其理行。及到京邑，多與往來，歲月滋深，情意相得。複之誌性，臣則備諳。本是貴門，又聯戚屬，痛自修勵，慕為清貞，矯枉太深，時或過當。論經義則以守死善道，執心不回為本；議人物則以魏元忠、宋璟為師，已之所行，皆欲盡善。故涉好名之累，亦無應變之才，用雖不周，行則可保。至如二三爽德，翻覆挾奸，複之為人，必不至是。安有親承計議，退自變渝，私誘官僚，曲令幹說。是同兒戲，非近人情，雖甚狂愚，猶應不敢，若稍恭慎，固當不為。況乃見稱名流，獲踐清貫，備股肱之任，承渥澤之私，何心何顏，忍至於此。假令蕭複之意，或欲逗留，在於從一之徒，寧肯附會。臣緣自到行在，常居禁中，向外事情，視聽都絕，忽承顧問，莫測端由。陛下必欲研窮斯理，不為難察。初舉蕭複充使，本是從一等商量；後請蕭複不行，又是從一等論奏。一矛一楯，理必有歸；或遣或留，意將安在？但垂睿詰，孰敢麵謾？蕭複若相屬求，則從一等何容為隱；從一等儻自回互，則蕭複不當受疑。陛下奚憚而不辯明，乃直為此悵恨也。夫明則罔惑，辯則罔冤惑莫甚於逆詐而不與明，冤莫痛於見疑而不獲辯。是使情偽相糅，忠邪靡分，茲實居上禦下之要樞，惟陛下留意幸察。謹奏。
袁高、楊頊，（已上二人並曾任禦史中丞）、裴諝（曾任金吾將軍）、孫鹹（曾任京兆少尹）、周皓（曾任丹延都團練觀察使）、裴胄（曾任宣州刺史）、崔造、殷亮、李舟（以上並任郎官）、何士幹、姚南仲、陸淳、沈既濟（已上曾任補闕拾遺），右。臣近因奏對，言及任人，陛下累歎乏才，惘然憂見於色。臣退而思省，且喜且慚。所喜者，樂陛下急於求賢，明君致理之資也；所慚者恥近侍不能薦士，微臣竊位之罪也。輒自揣擇，思舉所知，猶懼鑒識不明，品藻非當，反覆參校，未果上聞。昨蒙宣示，中書進擬量移官，令臣審看可否者，因悟貶降之輩，其中甚有可稱。臣以素所諳知，兼聞公議，此狀之內，僅得十人；狀所不該，又有三四。或因連累左黜，或遭讒忌外遷，互有行能，鹹著名跡，置之清列，皆謂良材。若但準例量移，及令仍舊出守，固非陛下愛賢之意，亦乖海內望理之心。儻蒙特恩，追赴行在，試垂訪接，必有可觀。錄用棄瑕，既符德號，振淹求舊，亦闡大猷。謹錄薦陳，庶備采擇。其餘差序遠近，並具別狀以聞。謹奏。
右。贓泚稽誅，保聚宮苑，勢窮援絕，引日偷生。懷光總仗順之師，乘制勝之氣，鼓行芟翦，易若摧枯。而乃寇奔不追，師老不用，諸帥每欲進取，懷光輒沮其謀，據茲事情，殊不可解。陛下意在全後，委曲聽從，觀其所為，亦未知感。若不別務規略，漸相制持，唯以姑息求安，終恐變故難測。此誠事機危迫之秋也，固不可以尋常容易處之。今李晟奏請移軍，適遇臣銜命宣慰懷光，偶論此事，臣遂訊問所宜。懷光乃云：「李晟既欲別行，某亦都不要藉。」臣猶慮有翻覆，因美其軍盛強。懷光大自矜誇，轉有輕晟之意。臣又從容問云：「昨發，行在之日，未知有此商量，今者從此卻回，或恐聖旨顧問，事之可否？」決定何如，懷光已肆輕言，不可中變，遂云：「恩命許去，事亦無妨。」要約再三，非不詳審，雖欲追悔，固難為辭。伏望即以李晟表出付中書，敕下依奏；別賜懷光手詔，示以移軍事由。其手詔之大意云：「昨得李晟奏，請移軍城東，以分賊勢。朕緣未知利害，本欲委卿商量，適會陸贄從彼宣慰回，奏雲見卿論敘軍情，語及於此，仍言許去，事亦無妨。遂敕本軍，允其所請，卿宜授以謀略，分路夾攻，務使葉齊克平寇孽。」如此則詞婉而直，理順而明，雖蓄異端，何由起怨。臣初奉使諭旨，本緣糧賜不均，偶屬移軍，事相諧會。又幸懷光詭對，且無阻絕之言，機宜合並，若有幽讚，一失其便，後悔何追！伏望聖聰，速垂裁斷。謹奏。
右。懷光當管師徒，足以獨制凶寇，逗留未進，抑有他由。所患太強，不資傍助。比者又遣李晟、李建徽、楊惠元三節度之眾，附麗其營，無益成功，秪足生事。何則？四軍接壘，群帥異心，論勢力則懸絕高卑據，職名則不相統屬。懷光輕晟等兵微位下，而忿其制不從心；晟等疑懷光養寇蓄奸，而怨其事多淩已。端居則互防飛謗，欲戰則遞恐分功。齟齬不和，嫌釁遂構，俾之同處，必不兩全。強者惡積而後亡，弱者勢危而先覆，覆亡之禍，翹足可期。舊寇未平，新患方起，憂歎危切，實堪疚心。太上消慝於未萌，其次救失於始兆，況乎事情已露，禍難垂成，委而不謀，何以寧亂？李晟見機處變，先請移軍就東，建徽、惠元，勢轉孤弱，為其吞噬，理在必然。他日雖有良圖，亦恐不能自拔，拯其其危，唯在此時。今因李晟願行，便遣合軍同往，托言晟兵素少，慮為賊泚所邀，藉此兩軍，迭為犄角，仍先諭旨，密使促裝，詔書至營，即日進路。懷光意雖不欲，然亦計無所施，是謂先聲有奪人之心，疾雷不及掩耳者也。夫制軍馭將，所貴見情，離合疾徐，各有宜適。當離者合之則召亂，當合者離之則寡功，當疾而徐則失機，當徐而疾則漏策。得其要，契其時，然後舉無敗謀，措無危勢。今者屯兵而不肯為用，聚將而罔能葉心，自為鯨鯢，變在朝夕。留之不足以相制，徒長厲階；析之各競於擅能，或建勳績。事有必應，斷無可疑。解鬥不可以不離，救焚不可以不疾，理盡於此，惟陛下圖之。
以前件事宜，臣昨晚自行營回麵奉進止，以臣所商量，許李晟移就城東，灼然穩便。但慮懷光不免悵望，因此生詞，轉難調息，則不如不去，令臣更審細思量秦來者。臣以事機得失，所係安危，千慮百思，通夕忘寐。誠以貪因循而不能矯失者，終有大患；處臲卼而不思出險者，必無久安。罄東芻蕘，惟所省擇。謹奏。
右。欽漵奉宣聖旨：「自發洋州已來，累路百姓進獻果子胡瓜等，雖甚微細，且有此心，今擬各與散試官，卿宜商量可否者。」
伏以爵位者，天下之公器，而國之大柄也。唯功勳才德，所宜處之。非此二途，不在賞典。恒宜慎惜，理不可輕。若輕用之，則是壞其公器，而失其大柄也。器壞則人將不重，柄失則國無所恃，起端雖微，流弊必大。緣路所獻瓜果，蓋是野人微情，有之不足光聖猷，無之不足虧至化，量以錢帛為賜，足彰行幸之恩。因饋酬官，恐非令典。謹奏。
右。欽漵齎中書所與《進瓜果人擬官狀》示臣，仍奉宣聖旨：「朕所到處，欲得人心喜悅，試官虛名，無損於事，宰臣已商量進擬，與亦無妨者。」臣愚以為信賞必罰，霸王之資；輕爵褻刑，衰亂之漸。信賞在功無不報，必罰在罪無不懲。非功而獲爵則爵輕，非罪而肆刑則刑褻。爵賞刑罰，國之大綱，一綱或棼，萬目皆弛，雖有善理，未如之何？天寶季年，嬖幸傾國，爵以情授，賞以寵加，天下蕩然，紀綱始紊。逆羯乘釁，遂亂中原，防戍歲增，策勳日廣。財賦不足以供賜，而職官之賞興焉；職員不足以容功，而散試之號行焉。青朱雜遝於胥徒，金紫普施於輿早，薰蕕無辨，涇渭不分，二紀於茲，莫之能整。當今所病，方在爵輕，設法貴之，猶恐不重，若又自棄，將何勸人。聖旨以為試官虛名，無損於事，臣伏恐陛下思之未熟，偶有是言；儻或謂之信然，臣竊以為過矣。夫立國之道，惟義輿權，誘人之方，惟名與利。名近虛而於教為重，利近實而於德為輕，凡所以裁是非立法制者，則存乎其義。至於參虛實，揣輕重，並行而不傷，迭用而不悖，因眾之欲，度時之宜，消息盈虛，使人不倦者，則存乎其權。專實利而不濟之以虛名，則耗匱而物力不給；專虛名而不副之以實利，則誕謾而人情不趨。故國家之制賞典，錫貨財，賦秩廩所以彰實也；差品列，異服章，所以飾虛也。居上者必明其義達其變，相須以為表裏，使人日用而不知，則為國之權得矣。謹按命秩之載於甲令者，有職事官焉，有散官焉，有勳官焉，有爵號焉。雖以類而分，其流有四，然其掌務而授俸者，唯係於職事之一官，以序才能，以位賢德，此所謂施實利而寓之虛名者也。其勳、散爵號三者所係，大抵止於服色資蔭而已，以馭崇貴，以甄功勞，此所謂假虛名以佐其實利者也。虛實交相養，故人不瀆賞；輕重互相制，故國不廢權。今之員外、試官，頗同勳、散、爵號，雖則授無費祿，受不占員，然而突銛鋒排患者，則以是賞之；竭筋力展勤效者，又以是酬之。其為用也，可謂重矣。今或捧瓜一器，挈果一盛，亦授試官，以酬所獻，則彼突銛鋒而竭筋力者，必相謂曰：「吾以忘軀命而獲官，此以進瓜果而獲官，是乃國家以吾之軀命同於瓜果矣。」瓜果草木也，視人如草木，誰複為用哉？且員外、試官，無俸祿之資，無攝管之柄，無見敬之貴，無免役之優，唯假空名，以籠浮俗。浮俗所以若存若亡而未甚厭棄者，徒以上之所惜耳。今陛下若又輕用之，以為無損於事，人寤斯旨，複何賴焉？後之立功，曷用為賞？陛下若欲賞之以職事，則官員有限，而勳伐無窮，固不勝其用矣；陛下若欲賞之以貨財，則人力已殫，而帑藏皆匱，固不充其費矣。既未有實利以敦勸，又不重虛名而濫施，人無藉焉，何以為國？且植瓜樹果，多是野人貧者，所資唯在衣食，假以冗號，亦奚用焉？必欲使之歡欣，不如厚賞錢帛，人不失利，國不失權，各得所宜，兩全其寶，何有不可。顧傷大猷，願留睿思，更少詳度。謹奏。
