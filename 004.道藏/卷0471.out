右。德亮承旨，並錄先所散失內人名字，令臣撰詔書以賜渾瑊，「遣於奉天尋訪，以得為限，仍量與資裝，速送赴行在者。」
頃以理道乖錯，禍亂薦鍾，陛下思咎懼災，裕人罪已，屢降大號，誓將更新。天下之人，垂涕相賀懲忿釋怨，煦仁戴明，畢力同心，共平多難，止土崩於絕岸，收板蕩於橫流，殄寇清都，不失舊物。實由陛下至誠動於天地，深悔感於神人，故得百靈降康，兆庶歸德。苟不如此，自古嚐有棄擲宮闕，失守宗祧，繼逆於赴難之師，再遷於蒙塵之日，不逾半歲而複興大業者乎！今渠魁始平，法駕將返，近自郊甸，遠周寰瀛，百役疲瘵之，重傷殘廢之卒，皆忍死扶病，傾耳竦肩，想聞德聲，翹望聖澤。陛下固當感上天悔禍之眷，荷烈祖垂裕之休，念將士鋒刃之殃，湣黎元塗炭之酷，以致寇為戒，以居上為危，以務理為憂，以複言為急。損之又損，尚懼汰侈之易滋；艱之惟艱，猶患戒慎之難久。謀始盡善，克終已稀，始而不謀，終則何有？夫以內人為號，蓋是中壺末流，天子之尊，富有宮掖，如此等輩，固繁有徒，但恐傷多，豈憂乏使。翦除元惡，曾未浹辰，奔賀往來，道路如織。何必自虧君德，首訪婦人，又令資裝，速赴行在。萬目閱視，眾口流傳，恐非所以答慶賴之心，副惟新之望也。
夫事有先後，義有重輕，重者宜務之於先，輕者宜措之於後。故武王克殷，有未及下車而為之者，有下車而為之者，蓋美其不失先後之宜也。自翠華播越，萬姓靡依，清廟震驚，三時乏祀，當今所務，莫大於斯。誠宜速遣大臣，馳傳先往，迎複神主，修整郊壇，展禋享之儀，申告謝之文。然後吊恤死義，慰犒有功，綏輯烝黎，優問耆耋，安定反側，寬宥脅從，宣暢鬱堙，裦獎忠直，官失職之士，複廢業之人，是皆宜先，不可後也。至如崇飾服器，繕緝殿台，備耳目之娛，選巾櫛之侍，是皆宜後，不可先也。宜後而先，則為君之道喪；宜先而後，則理國之義差。古之興王，必慎於此，陛下將務興複，又安可不慎乎？且散失內人，已經累月，既當離亂之際，必為將卒所私。其人若稍有知，不求當自陳獻；其人若甚無識，求之適使憂虞。自因寇亂喪亡，頗有大於此者，一聞搜索，懷懼必多，餘孽尚繁，群情未一，因而善撫，猶恐危疑若又懼之，於何不有？昔人所以掩絕纓而飲盜馬者，豈必忘其情愛耶？蓋知為君之體然也。以小妨大，明者不為，天下固多美人，何必獨在於此！《易》曰：「危者安其位者也，亂者有其理者也。」故君子安不忘危，理不忘亂，是以身安而國家可保也。《春秋傳》曰：「或多難以固其國，或無難以喪其邦。」誠以處危則思安之情切，遭亂則求理之誌深。切於思安，深於求理，國之固也，不亦宜乎！及夫居安而驕，恃理而怠，驕則縱肆其奢欲，怠則厭惡於忠言。奢欲日行，忠言日梗，國之喪也，不亦宜乎！昔衛獻出奔，久而複國，大夫迎於境者，執其手而與之言；迎於門者，領之而已。言其驕怠之易生也。齊桓將圖霸功，管仲戒之以無忘在莒，懼其情誌之易變也。今臣亦願陛下企思危固國如不及，懲忘亂喪國如探湯，以在莒為書紳之規，以衰衛為覆車之鑒，則德為帝範，理致時雍，與夫貪逸欲而踐禍機，其利害亦雲遠矣。所令撰賜渾瑊詔，未敢承旨，伏惟聖裁。謹奏。
右。欽漵奉宣聖旨：「省卿所奏蕃軍退歸及關中體勢，理皆切當，甚慰朕懷。然渾瑊、李晟等諸軍，須有商量規畫，令其進取。朕見欲遣使宣慰，卿宜審細條疏，速奏來者。」
臣聞將貴專謀，兵以奇勝，軍機遙制則失變，戎帥稟命則不威。是以古之賢君，選將而任，分之於閫，誓莫千也；授之以鉞，俾專斷也。夫然，故軍敗則死眾，戰勝則策勳，不用刑而師律貞，不勞慮而武功立。其於委任之體，豈不博大哉；其於責成之利，豈不精覈哉！自昔帝王之所以夷大艱成大業者，由此道也。其或疑於委任，以制斷由已為大權；昧於責成，以指麾順旨為良將。鋒鏑交於原野，而決策於九重之中；機會變於斯須，而定計於千里之外。違令則失順，從令則失宜；失順則挫君之嚴，失宜則敗君之眾。用舍相礙，否臧皆凶，上有掣肘之譏，下無死綏之誌，其於分畫之道，豈不兩傷哉！其於經綸之術，豈不都謬哉！自昔帝王之所以長亂繁刑，喪師蹙國者，由此道也。茲道得失，兵家大樞，當今事宜，所係尤切。蓋以寇盜充斤，乘輿播遷，人心有觀變之搖，王室無自固之重。秦、梁回繚，千里迢遙，臨之以威，則力勢不制；授之以策，則阻遠不精。頃者驟降詔書，教諭群帥，事無大小，悉為規裁。及乎章表陳誠，使臣複命，進退遲速，率乘聖謀，豈皆樂於違忤哉？亦由傳聞與指實不同，懸算與臨事有異故也。設使其中或有肆情於命者，陛下能於此時戮其違詔之罪乎？臣竊恐未能也。陛下複能奪其兵而易其將帥乎？臣亦恐未能也。是則違命者既不果行罰，從命者又未必合宜，徒費空言，祗勞睿慮，匪唯無益，其損實多。何則？時方艱屯，下陵上替，凡在執幹戈而衛社稷者，皆自謂勳業由已，義烈發心，安於專行，病於羈制。陛下宜俯徇斯意，因而委之，遂其所安，護其所病，敦以付授之義，固以親信之恩，假以便宜之權，待以殊常之賞，其餘細故，悉勿關言。所賜詔書，務從簡要，慎其言以取重，深其托以示誠。言見重則君道尊，托以誠則人心感。尊則不嚴而眾服，感則不令而事成。其勢當令智者騁謀，勇者奮力，小大鹹極其分，賢愚各適其懷，將自效忠，兵自樂戰，與夫迫於驅制，不得已而從之者，誌氣何啻百倍哉！夫君上之權，特與臣下者，唯不自用，乃能用人。其要在順於物情，其契在通於時變。今之要契，頗具於茲，儻蒙究思，或有可取。謹奏。
右件官，比緣性行無良，多為時議所惡，頻被封章論奏，言其心挾兩端，若不提防，恐妄生窺伺，謂宜斥絕，用杜奸邪。近者鳳，翔使來，絕不蒙恩召見，滯留數輩，並未放還。伏恐陛下不忍，忿心，頗從輿議，以臣憃戇，竊謂非宜。李楚琳乘時艱危，俶擾岐下，賊殺戎帥，款結凶渠，奉天之圍，頗亦有助，其於叛亂，海內彰聞。論者令始紛紜，一何知見之晚耶？但以乘輿未複，大憝猶存，勤王之師，悉在畿內，急定宣速告，晷刻是爭。商嶺則道迂且遙，雒穀複為盜所扼，僅通王命，唯在裦斜，此路若又陰艱，南北遂將敻絕。以諸鎮危疑之勢，居二逆誘脅之中，洶洶群情，各懷向背。賊勝則往，我勝則來，其間事機，不容差跌。儻或楚琳發憾，公肆猖狂，南塞要衝，東延巨猾，則我咽喉梗而心膂分矣，其勢豈不甚病哉！且楚琳本懷，惟惡是務，今能兩端顧望，乃是天誘其衷。故通歸塗，將濟大業，陛下誠宜深以為念，厚加撫循，得其持疑但足集事，儻能遷善，亦可濟師。令若徇褊狹之談，露猜阻之跡，懼者甚眾，豈唯一夫？自昔能建奇功，或拯危厄，未必皆是絜矩之士，溫良之徒，驅駕擾馴，唯在所馭。朝稱凶悖，夕謂忠純；始為寇讎，終作卿相。知陳平無行而不棄，忿韓信自王而遂封，蒯通以折理獲全，雍齒以積恨先賞，此漢祖所以恢帝業也。置射鉤之賊而任其才，釋斬袪之怨以免於難，此桓文所以宏霸功也。然則當事之要，雖罪惡不得不容；適時之宜，雖仇讎不得不用。陛下必欲精求素行，追抉宿疵，則是改過不足以補愆，自新不足以贖罪。凡今獎吏，豈得盡無疵瑕？人皆省思，孰免疑畏。又況阻命之輩，脅從之流，自知負恩，安敢歸化？斯釁非小，所宜速圖。孔子曰：「人而不仁，疾之已甚，亂也。」又曰：「小不忍則亂大謀。」《君陳》曰：「無忿疾於頑。」又曰：「必有忍，其乃有濟。」伏願陛下必以英主大略聖人格言為元龜，固不可納豎儒小忠，以虧撓興複之業也。臣不勝憂國至計，謹啟事以聞。謹奏。
右。欽漵奉宣聖旨：「比來奉天將士，並賜名定難功臣。今宰臣等商量，扈從中官，辛苦至甚，亦合依例，並賜此名。朕以南衙朝士之中，有經奉天重圍，又似卿等，昨者奔赴行在，涉曆危險，亦極艱難。今不問中官朝官，但經重圍又到山南者，並擬賜名定難功臣，卿宜商量，豈不穩便者。」
陛下惠霑{執目}，仁洽庶寮，念隨難之憂危，恤從巡之勞苦，議增寵飾，將錫嘉名。事雖未行，意則已就，凡在貴近，固知銜恩。睿旨淹詳，複詢庸賤，惟精惟慎，允謂防微。顧省何知，屬當下問。臣若自貪榮號，傍懼怨憎，因循順成，不極所見，心且知負，如天鑒何？是以不揆言之淺深，不計身之利害，但輸狂直，唯聖所裁。臣聞賞以懋庸，名以彰行。賞乖其庸，則忠實之效廢；名浮於行，則瀆冒之弊興。一足以撓國權，一足以亂風俗，授受之際，豈容易哉！頃以駐蹕奉天，迫於患難，竟攘凶逆，實賴武人，遂旌定難之勳，特賜功臣之目，名頗符實，事亦會時，所霑雖多，誰曰非允？至如宮闈近侍，班列具臣，雖奔走恪居，各循厥職，而驅除翦伐，諒匪所任。又屬皇輿再遷，天禍未悔，見危無補，曷謂功臣？致寇方深，孰雲定難？縱使遭罹圍逼，跋履崎嶇，難則當之，定將安據。勞或有矣，功其謂何？大凡有生之倫，莫不各親其類，賤彼貴我，抑惟常情，黜異獎同，亦是常性。臣忝搢紳之列，又當受賜之科，竊自校量，猶知不可，而況於公議乎，況於介胄之士乎？人之多言，靡所不至，必謂陛下溺愛近習，故徇其苟得之情，汎該群司，以分其私昵之謗。怨不在大，釁皆自微，必將沮戰士激勵之心，結勳臣憤恨之氣。所悅者寡，所慢者多，所與者虛名，所失者實事。所悅者臣下之誇誌，所病者國家之大猷。利害皎然，不為難辨。且名者眾之所評也，是曰公器，亦為爭端。覈之至精，猶患相軋，處或乖當，安能勿逾？以漢高之制服雄豪，太宗之削平區寓，天下既定，乃論功勳。有蕭、曹之殊庸，有房、杜之碩畫，戰守經略，倬乎殊倫，猶謂豐、沛故人，刀筆文吏，諸將不服，頗相訐揚。乃至攘袂指天，拔劍係柱，偶語謀反，喧嘩訟冤。矧今國步猶艱，王化未洽，方資武力，以殄寇仇，蓋非恩幸競進之時，文儒角逐之日，當功而獎，尚恐未孚，獎又非功，固宜見誚。儻有節效尤著，理當裦崇，賞典甚多，何必在此。其餘別無績用，例徇驅馳，且俟賊平，甄錄非晚。謹奏。
右。先頒敕旨，已定行期，所司供承，亦聞粗備。但以霖潦方甚，道路阻艱，眾情同憂，莫敢論奏。今發日漸逼，陰雲尚繁，小大嗷嗷，愁懼轉甚。臣雖闇鈍，亦竊揣量，豈不知元惡初平，餘氛未殄，乃是逆順將分之際，吉凶多變之時，須速鎮安，理宜促駕。向使霖潦為害，人功可施，其備禦由於智能，其役用止於煩費，其所患不及於性命，其可憂但在於人臣，則當公私罄財，上下竭力，務寧大業，奚恤暫勞。各應葉奉聖規，安敢複忤成命，良以裦斜峻阻，素號畏途，緣側逕於巔嚴，綴危棧於絕壁。或百里之內，曆險且千，或一程之巾，涉水數四。若遇積雨滯浸，群峰澍流，巨石崩奔，訇殷相繼，深穀彌漫，往來不通，悉非功力之所支，籌略之所遏。斯須之頃，跬步之閑，倉黃遘殃，皆不可測。匹夫單騎，尚且過防，況萬乘時行，千官景從，而可以蹈不存之險，冒無禦之災乎？如或磴路潀崩，閣道淹圯，環衛之儀少缺，屬車之馬微驚，縱有億徒，何所為用？陛下欲無駭慮，其可得乎！又或霪滯更深，谿澗皆溢，逕路既絕，傳送無由，連山萬重，進退不可，一日乏食，將如之何？陛下欲無軫憂，固亦難矣。人主舉措，宜圖萬全，必先事以防危，不臨危而求幸。幸而獲濟，貽愧巳深，不幸罹災，追悔何及。孔子曰：「欲速則不達。」誠哉是言。臣今非敢阻陛下欲速之情，但頗以不達為慮耳。儻迥睿旨，少俟開晴，則發期雖延，涉路無滯，不疾而速，允葉乾行，知幾其神，是謂天鑒。竊聞群議，輒以上陳，屢屢懇誠，實冀昭納。謹奏。
右。欽漵奉宣聖旨：「前者共卿商量趙貴先，欲恕其罪。朕朝來更問諸將，皆云：‘貴先順從朱泚，則是逆人，合依常刑，不可寬舍。’眾人意既如此，應難釋放。卿宜知悉者。
臣愚以為貴先從逆之罪，法當不容；貴先陷身之由，情則可恕。陛下所議矜宥，原其情也；諸將所請誅戮，據於法也。據法而除君之惡者，人臣之常誌；原情而安眾之危者，人主之大權。臣主之道既殊，通執之方亦異，言各有當，體各有宜，事或相駁而無傷，此之謂也。往以襄城告急，詔命隴右發兵，齊映率眾東行，貴先即其部將。於時軍至昭應，適遇駕幸奉天，齊映馳歸鳳翔，貴先獨主營幕。進無總帥，退閡亂兵，遂為賊泚所招，紿以同迎鑾駕。泚既反狀未露，貴先安得勿從？巳受邀留，遂遭劫制，身縻偽職，兵隸凶徒，雖居賊中，亦不見任，首末事跡，簡在天心，臣亦親承德音，非獨聞於傳說。其於情狀，頗有足矜，所可受責之辜，唯在不能守節而死耳。貴先儻能守節，即是忠烈之徒，固獲裦旌，豈資寬舍？凡所議讞，蓋緣獄疑罪疑惟輕，實編令典，脅從罔理，亦載聖謨。況複懷光未殲，希烈猶熾，遭罹誘陷，其類實繁。今京邑初平，皇猷更始，乃是汙俗觀化之日，聖王布德之時，所用刑章，尤宜審慎，一輕一重，理亂攸生。宥之以恩，則自新者鹹思歸命；斷之以法，則懷懼者姑務偷生。眾心既偷，賊勢愈固，不忍一朝之忿，而貽累歲之憂。苟循匹夫之談，以興億眾之役，為計若此，夫何利之有焉？曩者羯胡亂華，染汙士吏，肅宗興複，累降赦書，罪止渠魁，餘所不問。河朔遺孽，既聞德澤之宏被，且幸脅汙之見原，人人皆自怨尤，各悔歸國之晚。及乎三司按罪，繼用嚴科，未降之流，複喜得計，慶緒將消而再結，思明已附而重攜，浸長厲階，至今為梗。豈不以任法吏而虧權道，小不忍而亂大謀者乎？昔漢高帝既定四方，見諸將往往偶語謀反，乃問張良曰：「為之奈何？」良曰：「陛下所最恨者為誰？」帝曰：「雍齒與我有舊，而數窘我。」良曰：「今急封雍齒，則人人自堅矣。」帝用良計，諸將果安。皆云：「雍齒且侯，吾屬何患！」蓋以圖霸王者，不牽於常制，安反側者，罔念於宿瑕。今陛下有漢高之英，貴先無雍齒之釁，加戮不足威暴逆，矜全可以定危疑。明恕而行，盛德斯在，何所為慮，尚勞依違？微臣區區上言，蓋為將來張本，凡非首惡，皆願從寬，庶使負累之徒，莫不聞風而化，消奸凶誘惑之計，開叛亂降附之門，此其大機，不可失也。陛下前意，固為善矣，伏惟不為浮議所移。謹奏。
右。欽漵奉宣聖旨：「李楚琳不可久在鳳翔，欲候朕到日簡擇一人替楚琳充節度使，楚琳別與一官，便隨朕歸京。既有迎駕諸軍，威勢甚盛，因此替換，亦是權宜。卿宜商量穩便否者。」
臣聞王者有作，先懷永圖，謀必可傳，事必可繼，不因利以苟得，不乘便而幸成，故能上下相安，而理可長久也。彼楚琳者，固是亂人，乘國難而肆逞其奸，賊邦君而篡居其位，按以典法，是宜汙瀦。既屬多虞，不遑致討，乃分之以旄鉞，又繼之以寵榮，逮至南巡，頗全外順，道途無壅，亦有賴焉。雖朝命累加，蓋非獲已，然王言一出，則不可渝，縱闕君臣之恩，猶須進退以禮。今若因行幸之威勢，假迎扈之甲兵，易置以歸，是同虜執。以言乎除亂則不武，以言乎務理則不誠，禍變繁興，為日久矣，負釁居位，豈唯一人？以此時巡，後將安入？以此撫禦，誰其感懷？昔漢高偽遊，韓信見獲，功臣繼叛，天下幾危，征伐紛紜，以至沒代。其徼幸之不可也如此，陛下得不為至戒哉！議者謂之權宜，臣又未諭其理。夫權之為義，取類權衡，衡者稱也，權者錘也。故權在於懸，則物之多少可準；權施於事，則義之輕重不差。其趣理也，必取重而舍輕；其遠禍也，必擇輕而避重。苟非明哲，難盡精微，故聖人貴之，乃曰：「可與適道，未可與立；可與立，未可與權。」言知機之難也。今者甫平大亂，將複天衢，輦路所經，首行脅奪，易一帥而虧萬乘之義，得一方而結四海之疑，乃是重其所輕，而輕其所重，謂之權也，不亦反乎？以反道為權，以任數為智，君上行之必失眾，臣下用之必陷身，曆代之所以多喪亂而長奸邪，由此誤也。夫以韓信才略，當時莫儔，且負嫌猜，已遭告訐，縱之足以亂區，除之可以安國家，幸而成擒猶謂失策，當時被攻戰之害，百代流詭詐之譏。況楚琳卒伍凡材，廝養賤品，因時擾讓，得肆猖狂，非有陷堅殪敵之雄，出奇制勝之略，頗同狐鼠，乘夜睢盱，晨光既升，勢自跧縮。今郊畿已乂，武衛方嚴，汧隴鎮壓於其西，邠涇扼制於其北，顧是岐下，若居掌中。以楚琳瑣劣之資，處掌中控握之地，縱令商躅，何惡能為？願陛下姑務含宏，普安反側，促駕遄止，錄功犒勤，敷肆眚之恩，布維新之令，然後徵韋皋、楚琳，俾入分文武之職；擇元勳宿望，命出總岐隴之師。則彼承詔欣榮，奔走不暇，安敢蠆芥，複勞誅鋤。措置得宜，萬無一跌，何遽過動，不為後圖。仰希睿聰，試更詳虜。謹奏。
