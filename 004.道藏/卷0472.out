昨日欽漵奉宣聖旨，示臣馬燧、渾瑊等奏平懷光收河東狀，，兼令臣商量，須作何處置，令欽漵奏來者。
凶梗殲蕩，關畿廓清，實聖謀廣運之功，亦宗社無疆之祚。應須處置大略，已附欽漵口陳，展轉傳言，恐未盡意，謹複薦其固陋，願陛下少留察焉。臣聞禍或生福，福亦生禍，喪者得之理，得者喪之端。故晉勝鄢陵，範燮祈死；吳克勁越，夫差啟殃。是知福不可以久徼幸，得不可以常覬覦。居福而慮禍，則其福可保；見得而忘喪，則其喪必臻。臣竊懼訁臽諛希旨之徒，險躁生事之輩，幸凶鬼覆亡之人，揣英主削平之心，必將競效甘言，誘開利欲，謂王師所向莫敵，謂餘孽指顧可平，請回蒲阪之戈，複起淮沂之役。斯議一啟，必有亂階。故微臣姑以生禍為憂，而未敢以獲福為賀也。何則？建中之難，其事可徵，始以蓄憾而隘於含容，或以亟勝而輕於戰伐。故文喜之討，涇上之瘡痛未平；崇義之征，漢南之芟夷繼甚。阻命之帥，非不誅也；伐叛之師，非不克也；介馬之斷，非不堅也；赫斯之怒，非不逞也。然以人不見恤，惟戮是聞，有辜無辜，不敢自保。是以抱釁反側者，懼鈇鉞之次加；畏禍危疑者，慮猜譖之旋及。遂乃螽結以拒討，狼顧以背恩，彌兩河而亙淮夷，蕩三輔而盜京邑，鑾輅為之再駕，行宮至於合圍。於時海內大搖，物情幾去，天命莫保於寸晷，王威不出於一城，邦國之杌隉艱屯，綿綿聯聯，若苞桑綴旒，幸而不殊者屢矣。勢之危窘，實足寒心，非有曩時熊羆翕習之師，雷霆奮發之勢，武庫劍戟之利，帑藏財賦之殷，其所以施令率人，取威定亂，比於建中之始，豈不至微至殺哉！然而陛下懷悔過之深誠，降非常之大號，知黷武窮兵之長亂，知急征重斂之剿財，知殘人肆欲之取危，知違眾率心之稔慝，知烝庶困極之興怨，知上下鬱堙之失情，德音渙然，與之更始。所在宣揚之際，聞者莫不涕流，雖或凶獷匪人，亦必為之歔欷，誠之動物，乃至於斯。懷梟鴟以好音，消祲沴為和氣，由是奸回易慮，黎獻歸心。假王叛援之夫，削偽號以請罪；觀釁首鼠之將，壹純誠以效勤。流亡凍餒者，希保於室家；屯戍戰爭者，冀全其性命。德澤將竭而重霈，君臣已絕而更交，天下之情，翕然一變。曩討之而愈叛，今釋之而畢來；曩以百萬之師而力殫，今以咫尺之詔而化洽。是則聖王之敷理道，服暴人，任德而不任兵明矣。群帥之悖臣禮，拒天誅，圖活而不圖亡，又明矣。
尚恐陛下以臣言之略而未喻也，請複循其本而申備之。往以河、朔、青、齊，同惡相扇，擁戎據土，易代不庭。陛下恥王化之未同忿奸慝之靡格，於是發六軍神策河陽河東澤潞朔方之騎士，以徂征於北，命永平汴宋幽隴江淮閩嶺之將卒，以奮伐於南。罄國家廩帑以贍軍，悉公私廄牧以張武，算斂周於萬類，征徭被於八荒，勞已甚矣，威亦盛矣！既而曠日綿歲，老師費財，兩河之寇患，有加無瘳，而邦本已始覆矣。洎涇卒倡亂，泚戎構災，豺狼整居於禁闈，猰貐擇肉於馳道，河朔問罪之眾，布路而歸，宋郊仗順之師守壘不暇。於斯之亂，海內沸騰儻有問鼎之雄圖，滔天之巨猾，幸災乘間，何所不為。既而悅納之儔，鹹自斂縮，內無非望之議，外無軼境之侵，及聞天澤滌瑕，制書複爵，曾不帶芥，望風款降，爭馳表章，唯恐居後。讜其素誌，於此可知，是皆假兵救死之流，戀土偷安之輩。懷生畏死，蠢動之大情；慮危求安，品物之常性。有天下而子百姓者，以天下之欲為欲，以百姓之心為心，固當遂其所懷，去其所畏，給其所求，使家家自寧，人人自遂。家苟寧矣，國亦固焉；人苟遂矣，君亦泰焉。是則好生以及物者，乃自生之方；施安以及物者，乃自安之術。擠彼於死地，而求此之久生也，從古及今，未之有焉；措彼於危地，而求此之久安也，從古及今，亦未之有焉。是以昔之聖王知生者人之所樂，而已亦樂之，故與人同其生，則上下之樂兼得矣；聖王知安者人之所利，而已亦利之，故與人共其安，則公私之利兩全矣。其有反易常理，昏迷不恭，則當外察其倔強之由，內省於撫馭之失，修近以來遠，檢身而率人。故《書》曰：「惟幹戈省厥躬。」又曰：「舞幹羽於兩階，七旬有苗格。」孔子曰：「遠人不服，則修文德以來之，既來之，則安之。」此其證也。如或昧於懷柔，務在攻取，不懲教化之未至，不疵誠感之未孚，惟峻威是臨，惟忿心是肆，視人如禽獸，而曝之原野；輕人如草芥，而剿之銛鋒。叛者不賓，則命致討；討者不克，則將議刑。是使負釁者懼必死之誅，奉辭者慮無功之責，編以困於杼柚而思變，士卒以憚於死喪而念歸。萬情相攻，亂豈有定？一夫不率，闔境罹殃；一境不寧，普天致擾；兵連禍結，變起百端。故孔子曰：「遠人不服而不能來也，邦分崩離析而不能守也，而謀動幹戈於邦內，吾恐季孫之憂，不在顓臾而在蕭牆之內矣。」此蓋必然之常理，至當之格言，足以為明鑒元龜，貫百王而不易者也。事乃反覆，得無懼乎？夫理有必然，則殊途歸於同轍；言有至當，則異代應如合符。頃以東北孽徒，職貢廢闕，陛下忿其違命，大舉甲兵，至令逆泚誘奸，乘釁而動。所備之寇，猶遠介於河山；不虞之戎，已竊發於都輦。蕭牆之戒，不其信歟！
前典垂訓既如彼，近事明驗又如此，所以德音敘哀痛之情，悔征伐之事，引眾慝以咎已，布明信以示人，既往之失畢懲，莫大之辜鹹宥，約之以省賦，哲之以息拴，由是億兆汙人，四三叛帥，感陛下自新之旨，悅陛下盛德之言，革麵易辭，具修臣禮。其於深言密議，固亦未盡坦然，必當聚黨而謀，傾耳而聽，觀陛下所行之事，考陛下所誓之言。若言與事符，則遷善之心漸固；儻事與言背，則慮禍之態複興。自京邑底寧，乘輿旋返，屬懷光繼亂，天討又行，息兵之言，我則未複，山東群帥，所以未敢生辭者，蓋為河中之地，密近王城，迫於朝夕之虞，不得不翦除之爾。今若改轅移旆，複指淮西，則淮西元凶，必將誑脅其同惡之徒，間說於新附之帥，謂之曰：「奉天息兵之旨，乃因窘急而言，朝廷稍安，必複誅伐。是以朱泚滅而懷光戮，懷光戮而希烈征，希烈儻平，禍將次及。」則彼之蓄素疑而懷宿負者，能不為之動心哉！心既動，則盈其喪身覆族之憂；憂既盈，則慮以唇亡齒寒之病。夫病同者雖胡越而相湣，憂同者不邀結而自親。河朔青齊，固當響應，建中之禍，勢必重興。以國家再造之初，當群孽息肩之後，迭來鳴吠，或肆奔衝，討之則我力未遑，縱之乃寇患斯甚，臣愚竊以為禍非細，未審陛下何方以待之？若有其方，侮之可也；如其未有，願陛下勿輕易焉。凡將圖終，必在慎始，禍機一發，難可複追。臣請粗陳當今維馭之所宜，唯聖主省擇萬一。夫君之大柄，在惠與威，二者兼行，廢一不可，惠而罔威則不畏，威而罔惠則不懷。苟知夫惠之可懷，而廢其取威之具，則所敷之惠，適足以示弱也，其何懷之有焉。苟知夫威之可畏，而遺其施惠之德，則所作之威，適足以召敵也，其何畏之有焉？故善為國者，宣惠以養威，蓄威以尊惠，威而能養則不挫，惠而見尊則有恩，是以惠與威交相畜也，威與惠互相行也。人主之欲柔遠人而服強暴，不明斯術之要，莫之得焉。今皇運中興，天禍將悔，以逆泚之偷居上國，以懷光之竊保中畿，歲未再周，相次梟殄，實眾慝驚心之日，群生改觀之時。威則已行，惠猶未洽，誠宜上副天眷，下收物情，布恤人之惠以濟威，乘滅賊之威以行惠。宥河中染汙之黨，悉無所問；赦淮右僭逆之罪，鹹與維新。蠲貸疲，休罷戰士，符往歲息兵之令以彰信，丕大君含垢之德以布仁，俾萬姓皆曰：「大哉王言！」又曰：「一哉王心！」如是則威不用而畏如神明，惠不費而懷如父母。凡在危疑懼討者必將曰：「淮右僭逆之罪且赦矣，吾屬何患焉！」凡在脅從同惡者必將曰：「河中染汙之黨且宥矣，吾屬何疚焉！」凡在倦苦思安者必將曰：「吾君有戰勝之師，抑而不騁，信乎其罷征矣！」凡在凋殘望理者必將曰：「吾君有嫉亂之憤，忍而不攄，信乎其恤隱矣！」天下之心若此，而禍亂不息、理道不行者無之。臣所未敢保其必從，唯希烈一人而已，私心，非不願從也，想其潛慮，非不追悔也，但以猖狂失計，已竊大名，雖荷陛下全宥之恩，然不能不自於天地之間耳。縱未順命，斯為獨夫，內則無辭以起兵，外則無類以求助，其計不過厚撫部曲，偷容歲時，心雖陸梁，勢必不敢。陛下但敕諸鎮，各守封疆，彼既氣奪算窮，是乃狴牢之虜，不有人禍，則當鬼誅，朝廷務崇德以待之，臣固知其必不逃於所揣矣。古所謂「不戰而屈人之兵」者，斯之謂歟？今若不顧機宜，複興戎役，瀆威而蔑惠，舍易而即難，是棄明信而務忿心，假敵辭而資寇援，窮者不暇恤，勞者不得居，國之安危，或未可保。此乃成敗理亂之所係，願陛下難之慎之。區區上幹，夏恤在此。儻蒙過納狂瞽，不疑所行，謹當草具招諭之辭，詳陳備禦之畫。伏俟宣許，方敢以聞。謹奏。
今月十七日，顧少連延英對回，奉宣密旨：「卿先奏令台省長官各舉屬吏，近聞外議雲，諸司所舉，皆有情故，兼受賄賂，不得實才。此法甚非穩便，已後除改。卿宜並自揀擇，不可信任諸司者。」
臣以暗劣，謬當大任，果速官謗，上貽聖憂，過蒙恩私，曲降慈誨，感戴循省，寢興不寧。緣是密旨特宣，不敢對眾陳謝，祗稟成命，所宜必行。恭惟聖規，又合無隱，苟有未達，安敢勿言？雖知塵煩，固不可已。夫理道之急，在於得人；而知人之難，聖哲所病。聽其言則未保其行，求其行則或遺其才。校勞考則巧偽繁興，而貞方之人罕進；徇聲華則趨競彌長，而沉退之士莫升。自非素與交親，備詳本末，探其志行，閱其器能，然後守道藏用者可得而知，沽名飾貌者不容其偽，故孔子云：「視其所以，觀其所由，察其所安，人焉廋哉？」夫欲觀視而察之，固非一朝一夕之所能也。是以前代有鄉里舉選之法，長吏辟署之制，所以明曆試，廣旁求，敦行能，息馳騖也。昔周以伯冏為大仆，命之曰：「慎簡乃僚，罔以巧言令色便僻側媚，其惟吉士。」是則古之王朝，但命其大官，而大官得自簡僚屬之明驗也。漢朝務求多士，其選不唯公府辟召而已，又有父任兄任，皆得為郎，選入之初，雜居三署，台省有闕，即用補之。是則古之郎官，皆以任舉充選，此其明驗也。魏晉已後，暨於國初，采擇庶官，多由選部，唯高位重職，乃由宰相考庶官之有成效者，請而命焉。故晉代山濤為吏部尚書，中外品員，多所啟授。宋朝以蔡廓為吏部尚書，廓先使人謂宰相徐羨之曰：「若得行吏部之職則拜，不然則否。」羨之答云：「黃、散已下悉委。」蔡廓猶憤恚以為失職，遂不之官。是則黃門散騎侍郎，皆由吏部選授，不必朝廷，列位盡合，簡在台司，此其明驗也。
國朝之制，庶官五品已上，制敕命之；六品已下，則並旨授。制敕所命者，蓋宰相商議奏可而除拜之也。旨授者，蓋吏部銓材署職，然後上言，詔旨但畫聞以從之，而不可否者也。開元中，吏部注擬選人奏置，循資格限自起居、遺、補及御史等官，猶並列於選曹銓綜之例，著在格令，至今不刊。未聞常參之官，悉委宰臣選擇，此又近事之明驗也。其後舊典失序，幸臣專朝，舍僉議而重已權，廢公舉而行私惠，是使周行庶品，苟不出時宰之意者，則莫致焉。任重之道益微，進善之途漸隘。近者每須任使，常苦乏人，臨事選求，動淹旬朔，姑務應用，難盡當才。豈不以薦舉淩遲，人物衰少，居常則求精太過，有急則備位不充，欲令庶績咸熙，固亦難矣。臣實駑鈍，一無所堪，猥蒙任使，待罪宰相，惟懷竊位之懼，且乏知人之明。自揣庸虛，終難上報，唯廣求才之路，使賢者各以彙征，啟至公之門，令職司皆得自達。臣當謹守法度，考課百官，奉揚聰明，信賞必罰，庶乎人無滯用，朝不乏才，以此為酬恩之資，以此為致理之具。爰初受命，即以上陳，求賢審官，粗立綱制。凡是百司之長，兼副貳等官，及兩省供奉之職，並因察舉勞效，須加獎任者，並宰臣敘擬以聞。其餘台省屬僚，請委長官選擇，指陳才實，以狀上聞。一經薦揚，終身保任，各於除書之內，具標舉授之由，示眾以公，明章得失。得賢則進考增秩，失實則奪俸贖金，亟得則裦升，亟失則黜免。非止搜揚下位，亦可閱試大官，前誌所謂達觀其所舉，即此義也。自蒙允許，即以宣行，南宮舉人，才至十數，或非台省舊吏，則是使府佐僚，累經薦延，多曆事任。議其資望，既不愧於班行；考其行能，又未聞於闕敗。而議者遽以騰口，上煩聖聰，道之難行，亦可知矣。
陛下勤求理道，務徇物情，因為舉薦晨宜，復委宰臣揀擇，其為崇任輔弼，博采輿詞，可謂聖德之盛者。然於委任責成之道，聽言考實之方，閑邪存誠，猶恐有闕。所謂委任責成者，將立其事，先擇其人，既得其人，慎謀其始；既謀其始，詳慮其終。終始之間，事必前定，有疑則勿果於用，既用則不復有疑。待終其謀，乃考其事，事愆於素者，革其弊而黜其人；事協於初者，賞其人而成其美。使受賞者無所與讓，見黜者莫得為辭。夫如是，則苟無其才，孰敢當任？苟當其任，必得竭才。此古之聖王，委任責成，無為而理之道也。所謂聽言考實，虛受廣納，宏接下之規；明目達聰，廣濟人之道。欲知事之得失，不可不聽之於言；欲辯言之真虛，不可不考之於實。言事之得者，勿即謂是，必原其所得之由。言事之失者，勿即謂非，必窮其所失之理。稱人之善者，必詳徵行善之跡；論人之惡者，必明辨為惡之端。凡聽其言，皆考其實；既得其實，又察以情；既盡其情，復稽於眾；眾議情實，必參相得。然後信其說，獎其誠；如或矯誣，亦寘明罰。夫如是，則言者不壅，聽之不勞，無浮妄亂教之談，無陰邪傷善之說，無輕信見欺之失，無潛陷不辯之冤。此古之聖王，聽言考實，不出戶而知天下之方也。陛下既納臣言而用之，旋聞橫議而止之，於臣謀不責成，於橫議不考實，此乃謀失者得以辭其罪，議曲者得以肆其誣。率是以行，觸類而長，固無必定之計，亦無必實之言。計不定則理道難成，言不實則小人得志，國家所病，恒必由之。昔齊桓公將啟霸圖，問管仲以害霸之事。管仲對曰：「得賢不能任，害霸也；任賢不能固，害霸也；固始而不能終，害霸也；與賢人謀事，而與小人議之，害霸也。」所謂小人者，不必悉懷險詖，故覆邦家，蓋以其意性憸邪，趣尚狹促，以沮議為出眾，以自異為不群，趨近利而昧遠圖，效小信而傷大道。故《論語》曰：「言必信，行必果，硜硜然小人哉。」夫以能信於言，能果於行。唯以硜硜淺近，不克宏通，宣尼猶謂其小人，管仲尚憂其害霸，況又有言行難保，而恣其非心者乎！此皆任不責成，言不考實之弊也。
聖旨以謂外議云：「諸司所舉，皆有情故，兼受賄賂，不得實才」者。臣請陛下當使所言之人，詳陳所犯之狀，某人受賄，某舉有情，陛下然後以事質於臣，臣復以事質於舉主。若便首伏，則據罪抵刑，如或有詞，則付法閱責。謬舉者必行其罰，誣善者亦反其辜，自然憲典克明，邪慝不作，懲一沮百，理之善經。何必貸其奸贓，不加辯詰，私其公議，不出主名。使無辜見疑有罪獲縱，枉直同貫，人何賴焉。聖旨又以官長舉人，法非穩便，令臣並自揀擇，不可信任諸司者。伏以宰輔常制，不過數人，人之所知，固有限極必不能遍諳多士，備閱群才。若令悉命群官，理須展轉詢訪是則變公舉為私薦，易明敭以暗投。儻如議者之言，所舉多有情故，舉於君上，且未絕私；薦於宰臣，安肯無詐？失人之弊，必又甚焉。所以承前命官，罕有不涉私謗，雖則秉鈞不一，或自行情，亦由私訪所親，轉為所賣，其弊非遠，聖鑒明知。今又將徇浮言，專任宰臣除吏，宰臣不遍諳識，踵前須訪於人，若訪於親朋，則是悔其覆車，不易前轍之失也；若訪於朝列，則是求其私薦，必不如公舉之愈也。二者利害，惟陛下更詳擇焉，恐不如委任長官，慎簡僚屬，所簡既少，所求亦精。得賢有鑒識之名，失實當闇謬之責，人之常性，莫不愛身，況於台省長官，皆是久當朝選，孰肯徇私妄舉，以傷名取責者乎？所謂台省長官，即僕射、尚書、左右丞、侍郎及侍御史、大夫、中丞是也，陛下比擇輔相，多亦不出其中。今之宰相，則往日台省長官也；今之台省長官，乃將來之宰臣也。但是職名暫異固非行業頓殊，豈有為長官之時，則不能舉一二屬吏，居宰臣之位，則可擇千百具僚？物議悠悠，其惑斯甚。聖人制事，必度物宜，無求備於一人，無責人於不逮，尊者領其要，卑者任其詳。是以人主擇輔臣，輔臣擇庶長，庶長擇佐僚，所任愈崇，故所擇愈少，所試漸下，故所舉漸輕。進不失倫，選不失類，以類則詳知實行，有倫則杜絕徼求，將務得人，無易於此。是故選自卑遠，始升於朝者，各委長吏任舉之，則下無遺賢矣。寘宇周行，既任以事者，於是宰臣序進之，則朝無曠職矣。才德兼茂，曆試不渝者，然後人主倚任之，則海內無遺士矣。夫求才貴廣，考課貴精，求廣在於各舉所知，長吏之薦擇是也；考精在於按名責實，宰臣之序進是也。求不廣則下位罕進下位罕進則用常乏人，用常乏人則懼曠庶職，懼曠庶職則苟取備員：是以考課之法，不暇精也。考不精則能否無別，能否無別則砥礪漸衰，砥礪衰則職業不舉，職業不舉則品格浸微：是以賢能之功，不克彰也。皆失於不廣求人之道，而務選士之精，不思考課之行，而望得人之美，是以望得彌失，務精益粗，塞源浚流，未見其可。
臣欲詳徵舊說，伏恐聽覽為煩，粗舉一端，以明其理。往者則天太后踐祚臨朝，欲收人心，尤務拔擢宏委任之意，開汲引之門，進用不疑求訪無倦，非但人得薦士，亦得自舉其才。所薦必行，所舉輒試，其於選士之道，豈不傷於容易哉！然而課責既嚴，進退皆速，不肖者旋黜，才能者驟升，是以當代謂知人之名，累朝賴多士之用，此乃近於求才貴廣，考課貴精之效也。陛下誕膺寶曆，思致理平，雖好賢之心有逾前哲，而得人之盛，未逮往時。蓋由鑒賞獨任於聖聰，搜擇頗難於公舉，但速登延之路，罕施練覈之方。遂使先進者漸益凋訛，後來者不相接續，施一令則謗沮互起，用一人則瘡痏立成，此乃失於選才太精，制法不一之患也，則天舉用之法，傷易而得人；陛下慎簡之規，太精而失士。是知雖易於舉用，而不易於苟容，則所易者適足廣得人之資，不為害也；不精於法制，而務精於選才，則所精者適足梗進賢之途，不為利也。人之才行，自昔罕全，苟有所長，必有所短。若錄長補短，則天下無不用之人；責短舍長，則天下無不棄之士。加以情有憎愛，趣有異同，假使聖如伊、周，賢如楊、墨，求諸物議，孰免譏嫌？昔子貢問於孔子曰：「鄉人皆好之，何如？」子曰：「未可也。」鄉人皆惡之，何如？「子曰：」未可也，不如鄉人之善者好之，其不善者惡之。「蓋以小人君子，意必相反，其在小人之惡君子，亦如君子之惡小人。將察其情，在審其聽。聽君子則小人道廢，聽小人則君子道消。今陛下慎選宰臣，必以為重於庶品；精擇長吏，必以為愈於末流。及至宰臣獻規，長吏薦士，陛下則但納橫議，不稽始謀，是乃任以重者輕其言，待以輕者重其事。且又不辨所毀之虛實，不校所議之短長，人之多言，何所不至！是將使人無所措其手足，豈獨選任之道，失其端而已乎？臣之切言，固非為已，所惜者致理之道，所感者見遇之恩，輒因陳謝。布露以聞，惟陛下幸察。謹奏。
