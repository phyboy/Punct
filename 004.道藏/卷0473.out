右。頻得鹽鐵轉運及州縣申報：霖雨為災，彌月不止。或川瀆汎漲，或谿穀奔流，淹沒田苗，損壞廬舍。又有漂溺不救，轉徙乏糧喪亡流離，數亦非少。臣等任處台輔，職調陰陽，一物失宜，屍曠斯在，五行愆度，黜責何逃？陛下德邁禹湯，恕人咎已，臣等每奉詞旨，倍益慚惶。所以僶俛在公，不敢頻煩請罪。前者麵陳事體，須遣使撫綏，陛下尚謂詢問來人所損殊少，即議優恤，恐長奸欺。臣等旬日以來，更審借訪，類會行旅所說，悉與申報符同，但恐所聞聖聰，或未盡陳事實。夫流俗之弊，多徇訁臽諛，揣所悅意者，則侈其言；度所惡聞者，則小其事。制備失所，恒病於斯。初聞諸道水災，臣等屢訪朝列，多雲無害於物，以為不足致懷；退省其私，言則頓異。霖潦非可諱之事，搢紳皆有識之人，與臣比肩，尚且相媚，況乎事或曖昧，人或瑣微，以利巳之心，希至尊之旨，其於情實，固不易知，如斯之流，足誤視聽。所願事皆覆驗，則冀言無詐欺大明照臨，天下之幸也。昔子夏問於孔子曰：「何如斯可謂人之父母？」孔子對曰：「四方有敗，必先知之，斯可謂人之父母矣。」蓋以君人之道，子育為心，雖深居九重，而慮周四表；雖恒處安樂，而憂及困窮。近取諸身，如一體之於四支，其疾病無不恤也；遠取諸物，如兩曜之於萬類，其鑒照無不均也。故時有凶害，而人無流亡，恃天聽之必聞，知上澤之必至。是以有母之愛，有父之尊，古之聖王，能以天下為一家，中國為一人，用此術也。今水潦為敗，綿數十州，奔告於朝，日月相繼。若哀其疾苦，固宜降旨優矜，儻疑其詐欺，亦當遣使巡視，安可徇往來之浮說，忘惠恤之大猷？失人得財，是將焉用？況災害已甚，申奏亦頻，縱不蒙恩複除，自當準式蠲免。徒失事體，無資國儲，恐須速降德音，深示憂憫，分道命使，明敕吊災，寬息征徭，省察冤濫。應家有溺死，及漂沒居產多盡，父子不存濟者，各量賜粟帛，便委使臣與州府以當處官物給付。其損壞廬舍田苗者，亦委使臣與州府據所損作分數等第聞奏，量與蠲減租稅。如此則歿者蒙瘞酹之惠，存者霑煦嫗之恩，霈澤下施，孰不欣戴！所費者財用，所收者人心，若不失人，何憂乏用？臣等已約支計，所費亦不甚多，儻蒙聖恩允從，即具條件續進。臣又聞聖人作則，皆以天地為本，陰陽為端。慶賞者順陽之功，故行於春夏；刑罰者法陰之氣，故用之秋冬。事或愆時，人必罹咎。是以《月令》所載，夏行秋令，則苦雨數來，邱隰水潦；夏行冬令，則後乃大水，敗其城郭。典籍垂誡，言固不誣，天人同符，理當必應。既有係於舒慘，是能致於災祥。頃自夏初，大臣得罪，親黨坐累，其徒實繁，邦憲已行，宸嚴未解，畏天之怒，中外竦然。若以《月令》推之，水潦或是其應，雖天所降沴，不在郊畿，然海內為家，無論遐邇，伏願滌瑕以德，消沴以和，威惠之相濟合宜，陰陽之運行自序。臣等不勝睹災慚負之至，謹奉狀陳請以聞。謹奏。
右。奉進止：「淮西管內貢賦既闕，所緣水損簡擇宣慰使，此道亦不要遣去者。」
臣聞聖王之於天下也，人有不得其所者，若已納之於隍，故夏禹泣辜，殷湯引罪。蓋以率土之內，莫非王臣，或有昏迷不龔，是由教化未至，常以善救，則無棄人。自希烈亂常，汙染淮甸，職貢廢闕，責當有歸，在於編，豈任其咎。陛下息師含垢，宥彼渠魁，惟茲下人，久罹脅制，想其翹望聖化，誠亦有足哀傷，儻宏善救之心，當軫納隍之慮。今者遣使宣命，本緣恤患吊災，諸道災患既同，朝廷吊恤或異，是使慕聲教者絕望，懷反側者得詞，棄人而固其寇讎，恐非所以為計也。昔惡饑乞糴於秦，大夫百里奚曰：「天災流行，國家代有，救災恤鄰道也。行道有福。」丕豹則請因而伐之，穆公用百里奚之言，拒丕豹之請，且曰：「其君是惡，其人何罪？」遂輸粟以救之。其後秦饑，乞糴於晉，晉大夫虢射曰：「無損於怨，而益於寇，不如勿與。」慶鄭曰：「幸災不仁，貪愛不祥，怒鄰不義，不如與之。」惠公信虢射之謀，違慶鄭之議，遂閉糴以絕焉，是歲惡國複饑，秦伯又饋之粟，曰：「吾怨其君，而矜其人。」終於秦穆霸強，晉惠擒辱。是知棄怨而施惠者，可以懷敵；計利而忘義者，罔不失人。此乃列國諸侯，猶務恤鄰救災，矧君臨天下，而可使德澤不均被者乎！議者多謂淮右薦饑，國家之利，臣等愚見，以為不然。必若興有征之師，問不庭之罪，因災幸濟，已爽德征，儻又難於用兵，望其艱窘自弊，利害之勢，或未可知。夫悍獸之情，窮則攫搏，暴人之態，急則猖狂。當其迫阨之時，尤資撫馭，苟得招攜以禮，便可底寧，備慮乖方，亦足生患。竊以帝王之道，頗與敵國不同，懷柔萬邦，唯德與義，寧人負我，無我負人，故能使億兆歸心，遠邇從化，猶有凶迷不複，必當人鬼同誅，此其自取覆亡，尚亦不足含怒。今因供稅有闕，遂令施惠不均，責帥及人，恐未為允。伏惟聖鑒，更審細裁，量其所擇，諸道使並未敢宣行，伏候進止。
前日顧少連奉諭密旨：「每於延英對卿，緣有諸人，言不得盡。中間卿所奏去冬薦人，實緣對趙憬執論，所以有言相拒，亦不是阻卿之意。若有要便事，但依前者意旨，自手疏密封進來。卿又頻與苗粲進官，朕未放過，恐卿未知朕意。此人即苗晉卿之子，惡卿往年攝政，曾有不臣之言，又諸子皆與古帝王同名，意甚不善。緣非諸子之過，不欲明行斥逐，終是不合令在朝廷，卿宜密知此意。苗粲兄弟並改與在外閑僻處官，仍不得令近兵馬者。」
猥蒙天慈，屢降深旨，慰眷稠疊，誨諭周詳，骨肉之恩，無以加此。士感知已，尚合捐軀，臣雖孱微，能不激勵。至於彌綸庶績，督課群官，始終不渝，夙夜匪懈，是皆常分，曷足酬恩。自揣凡庸之才，又無奇崛之效，唯當輸罄忠節，匡補聖猷，眾人之所難言，臣必無隱；常情之所易溺，臣必不回。冏然貞心，持以上報，此愚夫一誌而不易者也，惟明主矜亮而保容之。頃以去冬薦人，頻於街衢披訴，既是準制許集，理合量才授官，進擬再三，未蒙允許。伏慮事轉淹滯，所以因對奏陳，懵於忖量，推理輒發。以趙憬與臣並命，俱掌樞衡參奉謀猷，事當無間，不知避忌，輕黷宸嚴。陛下特宥蠢愚，曲加獎導，寵遇逾等，恩私倍常，顧惟何人，叨幸若此？偶有所見，敢不盡言。是彰無隱之誠，以申上報之分。臣聞王者之道，坦然著明，奉三無私，以勞天下，平平蕩蕩，無側無偏。所謂三無私者：如天之無私覆也，如地之無私載也，如日月之無私照也。其或有過，如日月之有蝕焉，過也人皆見之，更也人皆仰之。日月不疾於蔽虧，人君不吝於過失。虧而能複，無損於明；過而能改，不累於德。昨者臣所奏事，惟有趙憬得聞，陛下已至勞神，委曲防護，是於心膂之內，尚有形跡之拘。職同事殊，鮮克以濟，恐爽無私之德，且傷不吝之明。夫元首股肱，義實同體，諮詢獻納，一日萬幾。宣之使言，猶未盡意，言若有阻，義何由通？啟沃既難，機務斯壅，雖荷綢繆之顧，實增曠廢之憂。仰希聖聰，更賜裁處。
苗粲少以門子，早登朝班，曆拾遺、補闕、起居、員外郎中，前後二十餘年，溫恭有加。
恪慎無怠，端敏足以守職，文學足以飾身，詳其器能，堪處近侍。陛下以粲先父，常有過言，名子之方，又乖義類，不忍明加斥黜，但令改授外官。伏以理國化人，在於獎一善使天下之為善者勸；罰一惡使天下之為惡者懲。是以爵人必於朝，刑人必於市，惟恐眾之不睹，事之不彰，君上行之無愧心，兆庶聽之無疑議，受賞安之無怍色，當刑居之無怨言，此聖王所以宣明典章，與天下公共者也。獎而不言其善，斯謂曲貸；罰而不書其惡，斯謂中傷。曲貸則授受不明，而恩幸之門啟；中傷則枉直莫辨，而讒間之道行。此柄一虧，為害滋大。凡是譖之輩，多非信實之言，利於中傷，懼於公辨。或雲歲月已久，不可究尋；或雲事體有妨，須為隱忍；或雲惡跡未露，宜假他事為名；或雲但棄其人，何必明言責辱。詞皆近於情理，意實苞於矯誣，傷善售奸，莫斯為甚。伏惟聖鑒之下，必無浸潤之流，然於稱毀之言，不可不辨，賞罰之典，不可不明。陛下若以晉卿跡實奸邪，粲等法應坐累，則當公議典憲，豈令陰受播遷？陛下若察晉卿見誣，又知粲等非罪，則合隨才獎用，不宜降意猜防。今忽不示端由，但加斥逐，謂之掄材則失序，謂之行罰則無名，徒使粲等受錮於聖朝，晉卿銜憤，於幽壤，以臣蔽滯，未見其宜。夫聽訟辯讒，貴於明恕，明者在驗之以跡，恕者在求之以情。跡可責而情可矜，聖王懼疑似之陷非辜，不之責也；情可責而跡可宥，聖王懼逆詐之濫無罪，不之責也。惟情見跡具，詞服理窮者，然後加刑罰焉。是以下無冤人，上無謬聽，苛慝不作，教化以興。晉卿起自文儒，致位台輔能以謙柔自處，故為三朝所推，當諒闇之辰，攝塚宰之任是將備禮，豈足擅權！安肯露不臣之言，招覆族之釁？雖甚狂險，猶應不為，矧伊老臣，寧忍及此？假有忍人之意，其如言發禍隨，求之以情既無端，驗之以跡又無兆，宜蒙昭恕，理在不疑。又自陛下禦極以來，粲及兄丕，皆曆清近，若以舊事為累，豈複含容至今！恐有無良之徒，憎嫉丕粲兄弟，構成飛語，務欲挫傷，大抵任重勢疑，易生嫌謗。以周公之聖，不免流言；霍光之忠，亦遭告訐。向非成王覺寤，昭帝保明，則二主之德美不傳，二臣之冤誣莫辯。陛下追懷往事，得失豈不相遠哉？後之視今，固亦如此，凡所舉措，安可不詳！伏願稍留睿思，特加省察，斯實群臣庶免於戾，豈唯苗氏一族，存歿幸賴而已乎？
少連又向臣說云：「聖旨察臣孤貞。猶謂清慎太過，都絕諸道饋遺，卻恐事情不通，如不能納諸財物，至如鞭靴之類，受亦無妨者。」伏以貨賄之利，耳目之娛，人間常情，孰不貪悅？況臣性實凡鄙，寧忘顧私？家本窶貧，安能無欲？所以深自刻慎，勉修廉隅者，蓋由負戴厚恩，屍竊大任。既不克導揚風教，致俗清淳，又未能減息，征徭，濟人窮困，若無恥懼，更啟賄門，是忘憂國之誠，仍速焚身之禍。由是苟行特操，杜絕交私，誠知無補大猷，所冀免貽深累。陛下責臣以清謹太過，斯謂聖明，陛下慮事之不通，有乖理道。或恐貪惏之輩，務逞無厭之求，巧陳異端，惑亂聖德，稽諸事實，則甚不然。夫以胥吏末流，苞苴微貺，苟或違道，且猶知慚，況乎公卿大臣之間，方嶽連帥之任，豈資納賄，然後致誠？若因財利交歡，是以姑息為事，既乖直道，必有過求，遂之則法度浸隳，阻之則觖望彌甚，為害如此，國何賴焉。高祖、太宗，著法垂制，監臨受賄，盈尺有刑。陛下每發德音，敷宥下土，大辟之屬，皆蒙滌除，唯於犯贓，往往不赦。豈不以貪饕為弊，殘蠹最深！至於士吏之微，尚當嚴禁，矧居風化之首，反可通行？凡上之所為，以導下也；上所不為，以檢下也。上所不為，而下或為之，然後可以設峻防，寘明辟；若上為之，而下亦為之，固其理也，又可禁乎？今吏有受監臨之賄者，則以為罪不可容，朝廷之制，四方所監臨也；而宰司公受其賄，是亦無恥而不恕者歟！孔子曰：「大臣不可不敬也，是人之表也；邇臣不可不慎也，是人之道也。」表傾則影曲，道僻則行邪。若大臣邇臣，可以受財，則庶長寀寮，孰為不可？朝廷取之於方鎮，方鎮複取之於州，州取之於縣，縣取之於鄉，鄉將安取哉？是皆出於疲人之肝腦筋髓耳。自大盜猾夏，耗斁生人，天下常屯百萬之師，坐受衣食，農夫蠶婦，凍而織，餒而耕，殫力忍死，以供十倍之賦，日月引頸，望睹昇平之化，惠恤之恩，凡四十九年矣。薦屬多故，有加無瘳，持利權食厚祿者，當憂隱忸怩，憫愧黎庶，而又交通私賄，扇起貪風，是令已困之，重遭過分之擾。
陛下尚以為鞭靴之類，受亦無妨。若使天下納賂，唯有二三宰臣，四方誅求，止於鞭靴細物，行之不足以傷化，絕之不足以利人，則臣固已微抑私心，將順睿旨矣；若使國家致理，必資饋遺通情，辭之足以失天下之心，受之足以濟天下之務，則臣固亦不避汙行，助我聖功矣。臣所以未敢奉詔，冒昧塵煩者，審知此道不唯無益，必有甚損故也。亦冀陛下詳察其理，普澄其源，宏清淨，無欲之風，守慈儉不貪之寶，是將感人心而天下服，何有事情不通之患乎！夫貨賄上行，則賞罰之柄失；貪求下布，則廉恥之道衰。何者？善惡不分，功過無辨，以貨賄之多少，為課績之重輕，守道闕供，或時致怨招累，求得當欲，可以釋罪賈榮，忍行刻剝者，見謂公忠，巧飾玩好者，或稱才智，此謂賞罰之柄失也。上好利則下思聚斂，上求賄，則下肆侵蟊，不懷愧心，但逞私欲，遞相企效，習以成風，閭閻日殘，紀綱日壞，不可以禮義勸，不可以刑法懲，此由廉恥之道衰也。作法於涼，其弊猶貪，作法於貪，其弊斯亂。利於小者，必害於大，易於始者，必悔於終。賄道一開，展轉滋甚，鞭靴不已，必及衣裘；衣裘不已，必及幣帛；幣帛不已，必及車輿；車輿不已，必及金璧。日見可欲，何能自窒於心，已與交私，固難中絕其意。是以涓流不止，谿壑成災；毫末既差，邱山聚釁。自昔國家敗亡多矣，何嚐有以約失之者乎？
臣竊料郡府之不願行賄於朝廷，猶鄉閭之不願輸貨於郡府也。但以行之者有利，不行者有虞，故為安身保位之謀，不得不行耳。夫豈樂而行之哉？假如四方俱賂於朝廷，朝廷受其三而卻其一，有所受，有所卻，二端相反，則遇卻者或有意疑乎見拒而不通焉；四方俱賂於朝廷，朝廷俱辭而不受，則鹹知不受者乃朝廷之常理耳，適所以服其心而誘其善，複何嫌阻之有乎？陛下若謂問遺可以通物情，絜矩不足敦理化，則自建中以來，股肱耳目之間，蓋常有交利行私者矣，乃其所也，陛下何尤焉？陛下嗣位之初，躬行節儉，郡國無來獻，朝廷無私求，行李無黷貨之人，邇臣無受賂之事，四方風動，幾致清平。旋以刑峻賦繁，兵連禍結，理功中否，至化未凝。洎大憝殲夷，皇運興複，征伐之役，頗息於前時，清約之風，亦虧於往日。此則雖革一弊，亦喪一美焉。曩興師徒，人困暴賦，今罷征伐，人困私求，乃是殘瘁之餘，永無蘇息之望。使萬方黎獻，當陛下休明之代，不登富壽，不洽雍熙，追懷前修，實用心熱。而議者反以納賂通情之理，以惑陛下，斯不亦誣上行私之甚者乎？
夫天下公器也，王綱大權也，執大權者不任其小數，守公器者不徇於私情。任小數而禦大權，則忿戾之禍起；徇私情以持公器，則奸亂之釁生。故《春秋傳》曰：「在上位者灑濯其心以待之，而後可以理人。」言私曲之不可以蒞眾庶也。又曰：「國家之敗，由官邪也；官之失德，寵賂彰也。君人者將昭德塞違，以臨照百官，百官於是乎戒懼而不敢易紀律。」言賄利之不可以化百官也。又曰：「長國家者，非無賄之難，無令名之難。諸侯之賄聚於公室，則諸侯貳。」言貪欲之不可以懷諸侯也。古之懷諸侯者，蓋有其道矣，唯不務賄，然後得之。故《禮記》云：「凡為天下國家有九經」，其一曰：「理亂持危，朝聘以時，厚往而薄來，所以懷諸侯也。」是知懷撫之道，貴德賤財，於往也則厚其贈送之資，於來也則薄其贄幣之禮。訓人以尊讓，示人以不貪，始於朝廷，行於郡國，廉節之風漸廣，侵漁之害不萌，裏閭獲安，郡國斯乂，朝廷益尊。所謂化自上流，理由下濟，近者悅服而遠者歸懷，是皆無賄之致也。及夫王綱浸壞，德化陵夷，然後滅公議而徇私情，盛誅求而崇饋獻。故《禮記》曰：「天子微，諸侯僭，於是相覿以貨，相賂以利，而天下之禮亂矣。」是知傷風害禮，莫甚於私；暴物殘人，莫大於賂。利於絕私去賄者，莫先於君主；務於愛人助理者，莫切於輔臣。然則君主輔臣之間，固不可以語及於私賄矣，況又躬行乎？臣以受恩特深，誌欲巨細裨補，苟懷疑慮，不敢因循。亦賴遭逢聖明，庶得竭盡愚直，所以每事獻替，不以犯忤為虞。意懇詞繁，伏用慚悚。謹奏。
嶺南節度經略使奏：「近日舶船多往安南市易，進奉事大，實懼闕供。臣今欲差判官就安南收市，望定一中使與臣使司同勾當，庶免隱欺。」希顏奉宣聖旨宜：「宜依者。」
遠國商販，唯利是求，綏之斯來，擾之則去。廣州地當要會，俗號殷繁，交易之徒，素所奔湊。今忽舍近而趨遠，棄中而就偏，若非侵刻過深，則必招懷失所。曾無內訟之意，更興出位之思，玉毀櫝中，是將誰咎？珠飛境外，安可複追？《書》曰：「不貴遠物，則遠人格。」今既徇欲如此，宜其殊俗不歸。況又將蕩上心，請降中使，示貪風於天下，延賄道於朝廷，黷汙清時，虧損聖化，法宜當責，事固難依。且嶺南、安南，莫非王土，中使外使，悉是王臣，若緣軍國所須，皆有令式恒制，人思奉職，孰敢闕供？豈必信嶺南而絕安南，重中使以輕外使，殊失推誠之體，又傷賤貨之風。望押不出。
右。緣班宏喪亡，臣今日麵取進止。今當此選，總有四人：杜佑、盧徵、李衡、李巽。並曾掌判財賦，各有績用可稱，資望人才，亦堪獎任。聖旨以淮南未可移動，盧徵又近改官，令臣擇一人與江西追取李衡者。臣以支計之司，當今所切，常須銜制黠吏，不可斯須闕人。待追李衡，數月方到，或恐綱條弛紊，錢物隱欺。李巽近追到城，請授給事中，且令權判，若處理稱職，便除戶部侍郎，如材不相當，則待李衡到，別商量處分。既免曠廢於事，又得閱試其能，兩人之中，必有可取。陛下累稱穩便，許依所奏施行。臣又退更誠意思，以為無易於此。希顏適宣進止：「李巽知度支，恐未相當，且空與給事中。朕更思量，司農少卿裴延齡，甚公清有才，宜令判度支，便進擬狀來，其李衡亦從追取者。」伏以周制六官，實司理本，塚宰制國用，量入為出；司徒掌邦賦，敷教恤人。今之度支，兼此二柄，準平萬貨，均節百司，有無懋遷，豐敗相補，利害關黎元之性命，費省係財物之盈虛。加以饋餉邊軍，資給禁旅，刻吝則生患，寬假則容奸，若非其人，不可輕授。裴延齡僻戾而好動，躁妄而多言，遂非不悛，堅偽無恥，豈獨有識深鄙，兼為流俗所嗤。頃列班行，已塵清貫，更居要重，必斁大猷，是將取{}讎四方，貽殃兆庶。屍祿之責，固宜及於微臣；知人之明，亦恐傷於聖鑒。伏願重循前議，俯察愚誠，更於四人之中，選擇取其尤者，庶諧僉屬，不紊朝經。延齡妄誕小人，任之交駭物聽，臣雖熟知不可，猶慮所見未周。趙憬眼疾漸瘳，後日即合假滿，待其朝謁，乞更參詳。去邪勿疑，天下幸甚。謹奏。
右。希顏奉宣進止：「卿等所進齊映替李衡緣江南與湖南接近，齊映、齊抗，既是當家，同任方麵，事非穩便，宜別商量者。」
齊映齊抗，同姓別房，既非五服之親，則與眾人無異，聖朝推誠致理，未嚐先事示疑。曩之李皋、李兼，鄰接方鎮，今之韓潭、全義，密邇軍城，此例甚多，無足為慮。但以中朝要職，常苦乏人，至如映、抗良才，並當台閣妙選。臣等先請授映禮部，聖旨令且向外商量。儻許移鎮江西，亦是漸加恩獎。齊抗文學足用，精敏罕儔，掖垣之駁議司言，南宮之掌賦承轄，俾居其任，皆謂當才。若蒙追赴闕庭，試加顧問，察言稽行，必有可觀。可否之宜，伏候進止。
右。臣伏見陛下每垂睿心，經略邊境，增築城壘，加置戍兵。至於春秋衣裝，歲時宴犒，先後遲速，悉由宸衷，其為憂勤，可謂至矣。其為資費，亦以多矣。蓋以安人固國，不憚煩勞，此誠慎慮之深者也。然於儲蓄大計，則示降意良圖，但任有司隨月供應。近歲蕃戎小息，年穀屢登，所支軍糧猶有匱乏，邊書告闕，相繼於朝。儻遇水旱為災，粟糴翔貴，凶鬼匪茹寇擾淹時，或負挽力殫，或饋餉路絕，則戍兵雖眾不足恃城壘雖固不克居，是使積年完聚之勞，適資一夕潰敗之辱，此乃理有必至，而事無幸濟者也。臣竊為陛下惜之！軍志曰： 「雖有石城十仞，湯池百步，無粟不能守也。」故晁錯論安邊之策，要在積穀；充國建破羌之議，先務屯田。歷代制御四夷，常為國之大事，勇者奮其力，智者貢其謀，攻守異宜，盛衰殊勢，柔服而不勞師旅者，則常聞之矣；屯師而不務農食者，未嘗有焉。今陛下廣徵甲兵，分守城鎮，除所在營田稅畝自供之外，仰給於度支者尚八九萬人。千里饋糧，涉履艱險，運米一斛，達於邊軍，遠或費錢五六千，近者猶過其半。犯雪霜皸瘃之苦，冒豺狼剽掠之虞，四時之間，無日休息，傾財用而竭物力，猶苦日給之不充，其於儲蓄，以備非常，固亦絕意而不暇思也。夫屯兵守土，以備寇戎，至而無糧，守必不固矣。遇寇不守，則如勿屯。平居有殘人耗國之煩，臨難有啟敵納侮之禍，所養非所用，所失非所虞，以為制備之規，臣竊謂疏矣。頃者吐蕃尚結讚率其鬼，類，越軼封疆，朔方、五原，相繼淪陷，雖由將帥不武，亦因匱乏得辭，其事未遙，足為深戒。昧理而好諛者必曰：「當結贊入寇之日，遇賊泚作亂之餘，戍卒未多，邊農尚寡。今則甲兵大備，稼穡屢豐，比於曩時，勢不同等。」臣請復陳近效，以質浮詞。今年夏初，寇犯靈武，禦則寡力，守則乏糧告急求哀，匪朝伊夕。有司為之請罪，陛下為之軫憂，遽擇使臣，奔波督運，積財以資用，高價以招人。賴蕃戎自旋，糧道護濟，封略不壞，固非成謀。然則鹽夏覆而靈武全，唯在幸與不幸之間耳。是皆無不拔之勢，有可駭之危，其為規制之方，所謂同歸於失矣。議者是當今而非既往，豈不曰昧理而好諛乎？今戍卒之加於往時，臣固知之矣；今邊農之廣於往歲，臣亦知之矣。所謂同歸於失者，在於措置乖當，蓄斂乖宜，利之所生，害亦隨至故也。陛下忿蕃鬼之暴掠，懲邊鎮之空虛，繕甲益兵，庇人保境，此誠雄武之英志，覆育之仁心，刷憤恥而揚威聲，海內咸望有必攻之期矣。既而統師無律，制事失權，戍卒不隸於守臣，守臣不總於元帥，至有一城之將，一旅之兵，各降中使監臨，皆承別詔委任。分鎮亙千里之地，莫相率從；緣邊列十萬之師，不設謀主。每至犬羊犯境，方馳書奏取裁，行李往來，動逾旬日。比蒙徵發救援，寇已獲勝罷歸，小則蹂藉麥禾，大則驅掠人畜，是乃益兵甲而費財用，竟何補侵軼之患哉？夫將貴專謀，軍尚氣勢，訓齊由乎紀律，制勝在於機權，是以兵法有分閫之詞，有合拳之喻，有進退如一之令，有便宜從事之規。故能動作協變通，制備垂永久，出則同力，居則民心，患難相交，急疾相赴。兵之奉將，若四支之衛頭目；將之守境，若一家之保室廬。然後可扞寇讎，護庶，蕃畜牧，辟田疇，天子唯務擇人而任之，則高枕無虞矣。吐蕃之比於中國，眾寡不敵，工拙不侔，然而彼攻有餘，我守不足，蓋彼之號令由將，而我之節制在朝；彼之兵眾合並，而我之部分離析。夫部分離析，則紀律不一，而氣勢不全；節制在朝，則謀議多端，而機權多失。臣故曰「措置乖當」，此之謂乎？
陛下頃以邊兵眾多，轉饋勞費，設就軍和糴之法以小運，制與人加倍之價以勸農。此令初行，人皆悅慕，爭趨厚利，不憚作勞，耕稼日滋，粟麥歲賤。向使有司識，重輕之術，宏久遠之謀，守之有恒，施之有制，謹視豐耗，善計收積，菽麥必歸於公廩，布帛悉入於農夫，其或有力而無資，願居而靡措，貸其種食，假以犁牛，自然戍卒忘歸，貧人樂徙，可以足食，可以實邊。無屯田課責之勞，而儲蓄自廣；無徵役踐更之擾，而守德益嚴。果能用之，足謂長算。既而有司隘吝，不克將順，忘國家制備之謀，行市道苟且之意。當稔而顧糴者，則務裁其價，不時斂藏；遇災而艱食者，則莫揆乏糧，抑使收糴。遂使豪家貪吏，反操利權，賤取於人，以俟公私之乏困，乘時所急，十倍其贏。又有勢要近親，羈遊之士，或托附邊將，或依倚職司，委賤糴於軍城，取高價於京邑，坐致厚利，實繁有徒。欲勸農而農不獲饒，欲省費而費又愈甚。復以制事無法，示人不誠，每至和糴之時，多支絺紵充直。窮邊寒沍，不任衣裘，絕野蕭條，無所貨鬻。且又虛張估價，不務準平，高下隨喜怒之心，精粗在胥吏之手，既無信義率下，下亦以偽應之，度支物估轉高，軍郡穀價轉貴，遞行欺罔，不顧憲章，互相制持，莫可禁止。度支以苟售滯貨為功利，而不察邊食之盈虛；軍司以所得加價為羨餘，而不恤農人之勤苦。雖設巡院，使相監臨，既失綱條，轉成囊橐。至有空簿帳，偽指囷倉，計其數則量億萬有餘，考其實則百十不足。巡院巧誣於會府，會府承詐以上聞，幸逢有年，復過無事，吞聲補舊，引日偷安；若遇歲儉兵興，則必立至危迫，靈武之事，足為明徵。臣故曰 「蓄斂乖宜」，此之謂也。邊之大事，在食與兵，今食則無儲，兵則乏帥，謂之有備，其可得乎？
近者緣邊諸州，頻歲大稔，穀糴豐賤，殊異往時，此乃天讚國家，永固封略之時也。而尚日不暇給，曾無遠圖，軍府有歉食之詞，穡人有悔耕之意，天讚而不受其利，農傷而不恤其窮，及凶災流行，播植墮廢，雖悔恨，事何可追？臣是以屢屢塵煩，所惜在此。頃請擇人充使，委之平糴務農，陛下以理貴因循，未賜允許。又請乘時豐稔，邊城加貯軍糧有司以經費無餘，其事復寢。臣謬當任使，待罪樞衡，雖神武之謀，不資獻納，而職司之分敢忘憂虞？夙夜疚心，衋如焚灼，輒復效其鄙薄，庶或裨補萬分。不勞人，不變法，不加賦稅，不費官錢，不廢耳目之娛，不節浮冗之用，唯於漕運一事，稍權輕重所宜，請為陛下致邊軍十萬人一年之糧，以為艱急之備。陛下誠能聽臣愚計，不受沮傷，百日之間，收貯總畢，轉運常行之務，既無失於舊規；太倉歲入之儲，亦不闕其恒數。圖慮至熟，更無所妨，謹具揚搉上陳，惟陛下留意省察。舊制以關中王者所都，萬方輻輳，人殷地狹，不足相資，加以六師糗糧，百官祿廩邦畿之稅，給用不充。所以控引東方，歲運租米，冒淮湖風浪之弊，溯河渭湍險之艱，所費至多，所濟蓋寡。習聞見而不達時宜者則曰：國之大事，不計費損，故承前有用一斗錢運一斗米之言，雖知勞煩，不可廢也；習近利而不防遠患者則曰：每至狄成之時，但令畿內和糴，既易集事，又足勸農，何必轉輸，徒耗財賦。臣以兩家之論，互有短長，各申偏執之懷，俱昧變通之術，其於事理，可得粗言。夫聚人以財，而人命在食，將制國用，須權重輕。食不足而財有餘，則弛於積財而務實倉廩；食有餘而財不足，則緩於積食而嗇用貨泉。若國家理安，錢穀俱富，烝黎蕃息，力役靡施，然後恒操羨財，益廣漕運，雖有厚費，適資貧人。三者不失其時之所宜，則輕重中權，而國用有制矣。
開元天寶之際，承平日久，財力阜殷，祿食所頒，給用亦廣，所以不計糜耗，勵贍軍儲至使流欲過言，有用一斗錢運一斗米之說。然且散有餘而備所乏，雖費何害焉？斯所謂操羨財以廣漕運者也。貞元之始，巨盜初平，太倉無兼月之儲，關輔遇連年之旱，而有司奏停水運，務省腳錢，至使郊畿之間，煙火殆絕，都市之內，餒殍相望，斯所謂睹近利而不防遠患者也。近歲關輔之地，年穀屢登，數減百姓稅錢，許其折納粟麥，公儲委積，足給數年，田農之有，猶困穀賤。今夏江、淮水潦，漂損田苗，比於常時，米貴加倍，庶匱乏，流庸頗多。關輔以穀賤傷農，宜加價糴穀，以勸稼穡；江、淮以穀貴民困，宜減價糶米，以救凶災。今宜糴之處則無錢，宜糶之處則無米，而又運彼所乏，益此所餘，斯所謂習見聞而不達時宜者也。今淮南諸州，米每鬥當錢一百五十文，從淮南轉運至東渭橋，每鬥船腳又約用錢二百文，計運米一斗，總當錢三百五十文。其米既糙且陳，尤為京邑所賤，今據市司月估，每鬥隻糶得錢三十七文而已，耗其九而存其一，餒彼人而傷此農，制事若斯，可謂深失矣。頃者每年從江西、湖南、浙江、淮南等道，都運米一百一十萬石送至河陰，其中減四十萬石留貯河陰倉，餘七十萬石送至陝州，又減三十萬石留貯太原倉，唯餘四十萬石送赴渭橋輸納。臣詳問河陰太原等倉留貯之意，蓋因往年蟲旱，關輔薦饑，當崔造作相之初，懲元琇罷運之失，遂請每年轉漕米一百萬石，以贍京師。比至中塗，力殫歲盡，所以節級停減，分貯諸倉。每至春水初通，江淮所般未到，便取此米入運，免令停滯舟船。江淮新米至倉，還復留納填數，輪環貯運，頗亦協宜，不必每歲加般，以增不急之費。所司但遵舊例，曾不詳究源由，邇來七年，積數滋廣。臣近勘河陰太原等倉，見米猶有三百二十餘萬石，河陰一縣，所貯尤多，倉廩充盈，隨便露積，舊者未盡，新者轉加，歲月漸深，耗損增甚。縱絕江淮輸轉，且運此米入關，七八年間，計猶未盡。況江淮轉輸，般次不停，但恐過多，不慮有闕。今歲關中之地，百穀豐成，京尹及諸縣令，頻以此事為言，憂在京米粟太賤，請廣和糴，以救農人。臣令計料所糴多少，皆云可至百餘萬石。又令量定所糴估價，通計諸縣貴賤，並雇船車般至太倉，穀價約四十有餘，米價約七十以下。此則一年和糴之數，足當轉運二年；一斗轉運之資，足以和糴五斗。比較即時利害，運務且合悉停。
臣竊慮運務若停，則舟船無用，舟船無用，則壞爛莫修，儻遇凶災，復須轉漕，臨時鳩集，理必淹遲，夫立法裁規，久必生弊，經略之念，始慮貴周。不以積習害機宜，不以近利隳永制，不貴功於當代，不流患於他時，慮遠防微，是其均濟。臣今所獻，庶近於斯。減所運之數，以實邊儲，存轉運之務，以備時要，其於詳審，必免貽憂。舊例從江淮諸道運米一百一十萬石至河陰，來年請停八十萬石。運三十萬石，舊例從河陰運米七十萬石至太原倉，來年請停五十萬石，運二十萬石。舊例從太原倉運米四十萬石至東渭橋，來年請停二十萬石，運二十萬石。其江淮所停運米八十萬石，請委轉運使於遭水州縣，每鬥八十價出糶，計以糙米與細米分數相接之外，每鬥猶減時價五十文，以救貧乏。計得錢六十四萬貫文，節級所減運腳，計得六十九萬貫。都合得錢一百三十三萬貫。數內請支二十萬貫付京兆府，令於京城內及東渭橋開場和糴米二十萬石，每鬥與錢一百文，計加時估價三十已上，用利農人。其米便送東渭橋及太原倉收貯，充填每年轉漕四十萬石之數，並足餘尚有錢一百一十三萬貫文，以供邊鎮和糴。臣已令度支巡院勘問諸軍州米粟時價，兼與當管長吏商量，令計見墾之田，約定所糴之數，得鳳翔涇隴邠寧慶鄜坊丹延夏綏銀靈鹽振武等道良原長武平涼等城報，除度支旋糴供軍之外，別擬儲備者，計可糴得粟一百三十五萬石。其臨邊州縣，各於當處時價之外，更加一倍，其次每十分加七分，又其次每十分加五分，通計一百三十五萬石，當錢一百二萬六千貫文，猶合剩錢十萬四千貫，留充來年和糴。所於江淮糶米及減運米腳錢，請並委轉運使便折市綾絹絁綿四色，即作船般送赴上都。邊地早寒，斂藏向畢，若待此錢送到，即恐收糴過時，請且貸戶部別庫物充用。本色續到，便令折填，其所貸戶部別庫物，亦取綾絹絁綿四色，並依平估價，務利農人。仍取度支官畜及車，均融船員般送，請各委當道節度及當城兵馬使與監軍中使並度支和糴巡院官同受領，便計會和糴。各量人戶墾田多少，先付價直，立限納粟；不願糶者，亦勿強徵。其有納米者，每米六升，折粟一斗，應所糴得米粟，亦委此三官同檢覆，分於當管城堡之內，揀擇高燥牢固倉窖等收納封閉。仍以貯備軍糧為名，非緣城守絕糧及承別敕處分，並不得輒有支用，待收糴畢，具所糴數並收貯處所聞奏，並報中書門下。總計貯備粟一百三十五萬石，是十一萬二千五百人一年之糧來秋若遇順成，又可更致百餘萬石。
邊蓄既富，邊備自修，以討則有齎，以守則可久，以加兵則不憂所至乏食，以斂糴則不為貪將所邀。恢疆保境者，得以遂其謀；蹙國跳軍者，無所辭其罪。是乃立武之根柢，安邊之本源，守土庇人，莫急於此。傾公藏而發私積，猶當悉力以務之，況今不擾一人，無廢百事，但於常用之內，收其枉費之資，百萬贏糧坐實邊鄙；又有勸農賑乏之利存乎其間，此蓋天錫陛下攘戎狄而安國家之時，不可失也。陛下誠能過聽愚計，先聚軍儲慎擇良圖，更貞師律，蠢爾凶鬼，自當畏威。縱迷款塞之心，必無猾夏之慮，伏惟少留睿思，詳小而明斷之。其所停減運腳，臣巳與本司審細計料，並邊鎮分配和糴數及米粟估價等數，各得別狀，條件分析，謹同封進，聽進止。
