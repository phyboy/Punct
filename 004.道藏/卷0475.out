右。希顏奉宣進止：「凡是官吏貪濁，取受錢物，猶並徵贓。竇參負朕至深，廣納賄貨，又更交結，謀行惡事，其莊宅錢物奴婢之類，豈不合收納入官？竇參身既遠貶，亦恐被人破除隱沒，今欲使人勾當收拾，卿等商量可否者。」
謹按國家典法，沒入官產，唯有兩科：一謂奸贓，一謂叛逆。皆須先鞫犯狀，審得實情，憲司察冤，法寺論罪，會府覆奏，掖垣參詳，如是悉無異詞，然後謂之獄成，而聞於天子。其有抵於深辟者，制可既下，所司猶三五覆奏，庶或宥之。聖王愛人恤刑，乃至如此精慎。罪法既定，方合徵收，叛逆則盡沒其家，奸贓則止徵所犯。蓋示懲戒，匪貪貨財，何嚐有罪未斷，有法未詳，而可以納其資產者也？伏惟聖德廣大，如天包含，懲忿於彝憲之中，念終於常情之外，已存惠貸，不寘嚴刑。今若簿錄其家，竊恐以財傷義。猥蒙下問，實荷皇明，輒罄愚誠，所祈天鑒。謹奏。
右。田緒使節度隨軍劉瞻送書與臣，其書意緣奉進止，令為其亡父承嗣撰遺愛碑文，故送前件馬絹等，以申情貺。臣先奉恩旨，令撰碑文，於今半年，竟未綴緝。良以勸戒之道，忠義攸先，裦貶之詞春秋所重。爵位有僥幸而致，名稱非詐力可求。將使循軌轍者，畏昭憲而莫渝；怙奸妄者，顧清議而知恥。仲尼修《春秋》而亂臣賊子懼，豈必臨之以武，脅之以刑哉？裦貶苟明，亦足助理。田承嗣阻兵犯命，靡惡不為，竟逭天誅，全歸土壤，此乃先朝所愧恨，義士所惋嗟。今田緒尚於宸嚴，請頌遺愛，微臣隘，實憤於心。謬承恩光，備位台輔既未能滌除奸慝，匡益大猷，而又飾其愧詞，以讚凶德，納彼重賂，以襲貪風，情所未安，事固難強。是以屢嚐執翰，不能揩詞，輒投所操，太息而止。緣承聖誨，姑務懷柔，昨見田緒使人，臣亦婉為報答，但告云：「所為碑頌，皆奉德音，既異私情，難承厚貺，候稍休暇，續當撰成。」既無拒絕之言，計亦不至疑阻。其來書謹封進，所送馬及絹等，令劉瞻便領卻回訖，不敢不奏。謹奏。
京兆府先奏：「當管蟲食豌豆，全然不收，請據數折納大豆。」奉敕：「宜依。」度支續奏稱：「據時估豌豆每鬥七十價已上，大豆每鬥三十價已下，京兆府所請將大豆替豌豆，望令據估計錢數折納，則冀免損官司者。」
求瘼救災，國之令典，求瘼在知其所患，救災在恤其所無。隻如螟蜮為殃，豌豆全損，檢覆若非虛謬，地稅固合免徵。直道而行，大體斯在，府司折納充數，已為克下從權；度支準估計錢，乃是幸災規利。所得無幾，其傷實多，傷風得財，非謂理道。且豌豆為物，入用甚微，舊例所支，唯充畜料，準數回給大豆，諸司誰曰不然。計價剩徵，義將安在？理無所據，事不可從，望依前敕處分，未審可否？
右。希顏奉宣聖旨：「適得李萬榮奏：‘劉士寧因出遊獵，三軍將士遂閉城門不放入，發遣令赴朝廷’，萬榮安撫軍州，今已寧帖，卿等宜知悉者。」
伏以劉士寧昏荒暴慢，惡貫久盈，聖情愛人，久為含忍，親離眾叛，自取奔亡，不勞師徒，克靖方鎮，恭承宣諭，欣賀實深。然梁宋之間，地當要害，鎮壓齊魯，控引江淮，得其人則安則強，失其人則危則弱。今士寧見逐，雖是眾情，萬榮總軍，且非朝旨，此亦安危強弱之機也，陛下審之慎之！或恐奏事之人，苟私所奉之將，妄陳體勢，輒欲徼求。承前授任失宜，多為此輩所誤，假使心無詐罔，其如識乏經通，與之籌量，鮮不撓敗。今軍州既定，足得安詳，望且選一朝臣，馳往宣勞，更淹旬日，徐察事情。見情而後圓之，則冀免有差失，候至來日，續更麵陳，謹先狀以聞。謹奏。
右。希顏奉宣進止：「萬榮安撫有功，聞亦忠義，甚得眾心，若更淹遲，卻恐事不穩便。今商量除一親王充節度使，且令萬榮知留後，其節度制便從內出。萬榮須與改官，卿等即商量進來者。」
臣性習懦頑，藝識空乏，辱當將任，待罪宰司，事關安危，不敢容默。雖服戎角力，諒匪克堪，而經武伐謀，或有所見。夫制置之安危由勢，付授之濟否由才。勢如器焉，唯在所置，置之險地則覆，致之夷地則平；材如負焉，唯在所授，授逾其力則踣，授當其力則行。故負重者不可以微劣勝，器大者不可以輕易處，有巨力而加重負，猶具蹶跌之不虞，擇安地而寘大器，尚慮傾覆之難備。焉有委非所任，置非所安，而望其不顛不危，固亦難矣！劉士寧窮凶極暴，眾所不容。李萬榮因人之心，閉城拒逐，為國除害，亦有可嘉。誠宜星夜上聞，請擇節將，今所陳奏，頗涉張皇，但露徼求之情，殊無退讓之禮，據茲鄙躁，殊異純良。又聞本是滑人，偏厚當州將士，與之相得，才止三千，諸營之兵，已甚懷怨。據此頗僻，亦非將材，且邀君而力取其位不忠，逐帥而謀代其權不義，犯此二者，而加之非材，得誌驕盈，不悖則敗。悖謂犯上，敗謂僨軍，俱為厲階，莫見其可。今雖遽加寵命，務饜貪求，曲示保持，冀消凶慝。然其所行不遜，所得無名，縱之則反側而益疑，奪之則觖望而肆惡。夫善始而克終者猶寡，況始於不善，而求能以義自全者乎？又緣嚐自蓄謀，以危主將，及居人上，恒恐見圖，必於部校之間，多有疑阻之釁。上下猜貳，何能久安，縱未幹紀亂常，亦必喪師蹙境。所以承前方鎮之任，選建才德，而不副所委者，則有矣；其不由才德而授，終能殿邦固節者，未之有也。是猶置器欲安，而不擇可安之勢；負重欲濟，而不量可濟之材。處非所宜，不敗何待！陛下若謂臣說體迂闊，有異軍機，引喻乖疏，不同事實。臣請指陳汴宋一管，近代成敗之跡，皆陛下之所經見者，以為殷鑒，惟陛下覽而察之。往者田神功作鎮河南，領汴宋徐泗袞鄆曹濮八州之地，兵食兼足，職貢備修。左肅青齊，右彌滑魏，南控淮浙，北輔滎，殷如長城，不震不聳，此由制置於可安之地，付授得可濟之材，其為利宜，斯謂大矣。及神功入覲，遘厲不還，先皇帝示眷悼之優崇，貪因循之便易，知神玉才不勝任，排眾議而竟授之。既而維禦無方，經略失制，權歸豪將，勢散列城，禍機一興，內叛外破。委三軍於暴帥，陷五郡於匪人，轉輸所經，塗路亟阻。此由制置於必危之地，付授於必躓之才，其為敗傷，亦已甚矣。近者劉元佐驅攘巨猾，底複大梁，即鎮如茲，幾將十載。雖不能勤身節用，以撫疲；畢力竭誠，以揚丕烈。然尚號令由已，部屬畏威，緝修戎旅，振耀聲勢，遠邇談矚，且為完軍，制持東方，猶有所倚。及元佐殂沒，朝廷命吳湊代之，士寧凶頑，輒敢眥睚。素非得眾，且甚不材，緩之旬時，必自離沮，隨機制馭，指顧可平。陛下念深黎元，姑務容養，適使奸徒得計，庸豎作狂，但肆鬼厲之詞，豈懷任置之惠！運路幾絕，生人重殘，殷然垣翰之軍，鞠為汙染之俗，追思致患之本，豈不失於苟且哉？今若又授萬榮，則與士寧何異？負力而取，誰曰不然；邀取而除，孰為非據？苟邀則不順，苟允則不誠，君臣之間，勢必嫌阻，與其圖之於滋蔓，不若絕之於萌芽。忘久遠而樂因循，固非英主禦天下長算遠慮之計也。
且為國之道，以義訓人，將教事君，先令順長。用能彌爭奪之禍，絕窺覬之心，聖人所以興敬讓而服暴強，禮達而分定故也。假使士寧為將，慢上虐人，萬榮懷奉國之誠，稟嫉惡之性，棄而違之，斯可矣；討而逐之，亦可矣；謀其帥而篡其位，則不可焉。何者？方鎮之臣，事多專制，欲加之罪，誰則無辭？若使傾奪之徒，便得代居其任，利之所在，人各有心，此源潛滋，禍必難救，非獨長亂之道，亦開謀逆之端。四方諸侯，誰不解體，得一夫而喪群帥，其何利之有焉？矧茲一夫，猶未可保，徒亂風教，以生人心。昨者所逐士寧，蓋起於倉卒，諸郡守將，固非連謀，一城師人，亦未協誌。況又待之不一，撫之不均，黨助萬榮，其能有幾？仍各計度於成敗之勢，迥遑於逆順之名，安肯捐軀，與之同惡？今所以未即變者，皆為萬榮所誘，許其賞給貨財，且相服從，以候制旨。陛下但於文武群臣之內，選一和惠寬敏素為軍。旅所愛信者，命為節度，仍降優詔，慰勞彼軍，獎萬榮以撫定之功，別加寵任；裦將士以輯睦之義，厚賜資裝。眾知保安，人且懷惠，舍此助亂，更將何求？揆其大情，理必寧息，萬榮縱欲跋扈，勢何能為？三軍既自離心，列城又不為援，緣其迫逐主將，諸道必複憎嫌，邇無所親，遠無所與，不勞天討，必自殲夷。陛下何所為虞，而欲受其邀致？臣雖孱怯，竊有未安，昨因希顏宣旨卻回，已與趙憬等同附口奏，展轉申吐。慮多闕遺，臣更通夕詳思，恐亦無易於此，不勝拳拳愚懇，謹複密啟以聞。如蒙聖恩察納，臣即與趙憬等商量應須處置事宜，具作條件聞奏。儻後事有愆素，臣請受敗撓之罪。謹奏。
度支奏：「緣當年稅草支用不充，諸場和市所得又少，所以每至秋夏，常有欠闕。請令京兆府折今年秋稅和市草一千萬束，便令人戶送入城輸納，每束兼車腳與折錢二十五文，既利貧人，兼濟公用。」希顏奉宣進止：「宜依者。」
伏以制事之體，所貴有常，順人之情，尤重改作。革而能當，尚恐未孚，動且非宜，曷由無擾？臣等每承睿旨，常以百姓為憂，審知事不可行，安敢默而無述。每年蓄聚芻槁，所司素有恒規，計料稅草不充，即便開場和市，既優價直，複及農收，人皆樂輸，事不勞擾。陛下追想往年之事，豈嚐有緣草不足，上關宸慮者乎？延齡欲衒已能，頗隳舊制，苟收經費之用，以資贏羨之功遂使儲備空虛，支計寥落，廄圉告闕，頻煩聖聰。去歲已然，今夏尤甚，此乃不遵舊制之過也。舊制何害而變之哉？臣等謹檢京兆府應徵地稅草數，每年不過三百萬束，其中除留供諸縣館驛及鎮軍之外，應合入城輸納，唯二百三十萬而已。百姓般運，已甚艱辛常迫春農，僅能得畢。今若更徵一千萬束，仍令並送入城，即是一年之間，並徵三年稅草，計其所加車腳，則又四倍常時。物力有窮，求取無藝，其為騷怨，理在不疑。甸服且然，四方安仰？假使時當豐稔，家悉阜殷，有草可輸，有車可載，然於途程往複，理須淹曆歲時。牛廢耕犁，人妨播植，東作既闕，西成曷期？況烝黎之間，貧富不等，收獲之際，豐耗靡均，今忽並役車牛，雇車傭必騰貴；並徵稅草，買草價必倍高。是使豪富之徒，乘急令以邀其利；窮乏之輩，因暴斂以毀其家。非所謂均節財物，準平賦法之術也。臣等又勘度支京兆比來雇車估價，及所載多少，大率每一車載一百二束，每一里給傭錢三十五文，百束應輸二束充耗。今京畿諸縣，去城近者七八十里，遠者向二百里，設令遠近相補，通以百里為程，則雇車載草百束，悉依官司常估猶用錢三千五百文。即是一束之草，唯計般運，已當三十有五文。買草本價，又更半之。而度支曾不計量，自我作古，徑以胸臆斟酌，限為二十五文。謂之加徵，則法度廢隳，謂之和市，則名實乖反。儻可其奏，人何以觀？豈如官自置場，要便收市，欲少市則平其估以節費，欲多市則優其價以招人。買賣既和，貧富俱便。有餘者趨加饒易售之利；不足者，免轉求貴賃之資。比之抑徵，固不同等。幸有舊制，足可遵行，何必舍易而即難，棄利而從害？臣誠暗滯，未見其宜，伏望戒敕度支，令依舊例和市，承前既有恒用，以後不得闕供，稍峻隄防，使知懍懼，妄作但不施用，歲計必免愆違。陛下若以軍廄之中，馬畜漸眾，度支所營芻槁，才可供給當年，或慮水旱不虞，別須蓄積為備，今屬歲稔，亦是其時。但要收斂有方，不宜科配致擾。若度支並市，延齡必複辭難，須有區分，使之均濟，望委京兆尹勾當，別和市草五百萬束，以充貯備。其所和市，並隨要便，官自置場，每場貯錢，旋付價直，時估之外，仍稍優饒，交易往來，一依市利。勿令官吏催遣，道路遮邀，但不抑人，自當趨利。其市草價直，並於年支留府錢數內以給用不盡者充，每市滿十萬束，一度聞奏，便以府司郵遞車牛，並更雇腳，相添轉徙場所般載，送付苑中輸納。如蒙聖恩允許，臣即依此宣行，既免擾人，又不增費，以資儲蓄，足禦凶災。度支謹守恒規，亦自不闕常用。臣等商度，將為合宜。謹錄奏聞，伏聽進止。
右。竄謫之徒，皆在遐僻，或迫於衰暮，顧景思還；或困於瘴癘，翹心望徙。既關霈澤，許以量移，企躍之情，遠想可見。若準所司舊例，須俟州府錄申，盤勘檢尋，動逾年歲，上稽恤宥之旨，下虧慶賴之心。臣等商量，恐須厘革。望令所司，據承貞元六年恩赦檢勘已量移未量移官，及貞元六年恩後左降官等，除遷改亡歿之外，具名銜及貶責事由年月，速報中書門下，不須更待州計申請。臣等據所司報到，則便進擬，不出歲內，冀悉霑恩，未審可否？謹錄奏聞，伏聽進止。
右。伏以國之令典，先德後刑。所後者法當舒遲，故決罪不得馳驛行下，所先者體宜疾速，故赦書日以五百裏為程。誠以聖王之心，務宏慶惠，必迥翔於行罰，而企躍於舒恩。不加罰於典法之外，不虧恩於德令之內，則受責者莫得興怨，荷貸者鹹思自新。所謂威之斯懲，宥之斯感，懲以致理，感以致和。致理則尊，致和則愛，為人父母，必在兼行。陛下德配上元，澤流下土，頃因郊祀，普降鴻恩。凡是貶責之人，並許量移近處，臣等任叨輔翼，職在宣行，尋具奏聞，請便進擬。聖心精一，務欲均齊，令待所司檢尋，一時類例處分。其左降官內，或罪非可棄，才有足甄，亦許別狀商量，不拘常例獎用。臣等據所司檢勘左降官及流人送名到者，都比擬量移及別追用，分為三狀，前月十二日封進。其流人量移狀，巳蒙印出行下訖，餘兩狀至今未奉進止。竊以赦書宣布，僅欲半年，若更淹遲，恐乖事體。又諸州刺史及台省官等，繼有事故，頗多缺員，睿旨精於選求，至今常不充備，以眚掩德，見非古人，錄用棄瑕，允歸聖造。願廣含宏之美，庶增誘掖之徒。謹奉狀陳聞，伏聽進止。
右。希顏奉宣進止：「舊例左降官每準恩赦，量移不過三百五百裏。今度進擬，稍似超越，又多是近兵馬處及當路州縣，事非穩便，宜更商量。」
伏以罰宜從輕，赦宜從重，所以昭仁恕之道，廣德澤之恩也。夫位尊者其惠不可以不重，言大者其實不可以不豐。位尊而惠輕，則體非宜；言大而實寡，則人失望。陛下躬行盛禮，渙發德音，念謫居之荒遐，哀負累之沉棄，俾移近處，將合新恩。赦令初行，室家相慶，惠亦至矣，言亦大矣。竊料竄逐窮僻，喜聞霈澤降臨，固必破產以飾行裝，計日而俟休命。荏苒淹息，複經半年，儻又所移之官，還與舊任鄰近，竊恐乖陛下垂湣之意，虧制書行慶之恩，口惠重而事實輕，非所以揚鴻休而布大信也。謹按承前格令，左降官非元敕令長任者，每至考滿，即申所司，量其舊資，便與改敘；縱或未有遷轉，亦即任其歸還。逮於開元末，李林甫固權專恣，凡所斥黜，類多非辜，慮其卻回，或複冤訴，遂奏左降官考滿未別改轉者，且給俸料，不須即停，外示優矜，實欲羈係。從此已後，遂為恒規，一經貶官，便同長往，回望舊裏，永無還期。縱遇非常之恩，許令移遠就近，雖名改轉，不越幽遐。或自西徂東，或從大適小，時俗之語，謂之橫移。馴致忌克之風，積成天寶之亂，展轉流弊，以至於今。天下鹹病此法深苛，而不能改從舊典者，良以猜嫌之慮，易惑上心，將謂負譴之人，悉包樂禍之意，已經黜責，遂欲隄防。故高論則痛嫉林甫之陰邪，而密網則習行林甫之弊法，憸邪為蠹，乃至於斯。然則左降永絕於歸還，量移不離於僻遠，蓋是奸臣詭計，殊非國典舊章。且貶黜之中，情狀各異，犯有輕重，責有淺深，固非盡是回邪，皆須備慮。王者之道，待人以誠，有責怒而無猜疑有懲沮而無怨忌。斥遠以儆其不恪，甄恕以勉其自新；不儆則浸及威刑，不勉則複加黜削。雖屢進退，俱非愛憎，行法乃暫使左遷，念材而漸加進敘。人知複用，誰不增修？何憂乎亂常，何患乎蓄憾！如或以其貶黜，便謂奸凶，恒處防閑之中，長從擯棄之例，則是悔過者無由自補，蘊才者終不見伸。凡人之情，窮則思變，含淒貪亂，或起於茲。雖則何患能為，亦足感傷和氣，謂非常王開懷含垢之大體，聖哲誘人遷善之良圖也。臣等昨進擬商度非不精詳，既審事宜，亦尋舊例，參求折衷，兼務齊平。大約所擬之官，各移近地一道，郡邑稍優於舊任，官資序進於本銜，並無降差，亦不超越。其有累經移改，已至關畿，則但以大州增其常秩，所冀人皆受賜，施不失平。上副鴻恩，下塞延望，才將得所，殊匪為優。今若裁限所移不過三五百裏，則有改職而疆域不離於本道，遷居而風土反惡於舊州，徒有徙家之勞，是增移配之擾。又當今郡府，多有軍兵，所在封疆，少無館驛，應合量移之例，約有二百許人，道路須計其遠邇之差，州縣則校其高下之等。若必選非當路，複不近兵，則恐類例失倫，署置偏並，示人疑慮，體又非宏。幸希聖聰，更賜裁審。其擬官狀，並未敢改革，謹重封進，伏聽進止。
右。兵之所屯，食最為急，若無儲蓄，是棄封疆。自昔敗亂之由，多因饋餉不足。臣以任當體國，職合分憂，奏減河運腳錢，用充軍鎮和糴，幸蒙聖恩允許，又屬頻歲順成，二年之間，沿邊諸軍，共計收糴米粟一百八十餘萬石，準元敕各委當道節度及監軍中使度支知巡院官同勾當檢納，仍以貯備軍糧為名，非緣城守乏絕，及不承別處分，並不得輒有費用。若能堅守此制，有用隨即卻填，則是邊城常貯十五萬人一歲之糧以為急難之備，永無懸絕，足固軍情。去歲版築五原，大興師旅，所司素無備擬，臨事支計缺然，齎送悉貸此糧，乃得軍行辦集。過事之後，準敕合填，迨今二年，竟不支遣。加以諸鎮軍食，例皆闕供，及其告急上聞，宣旨下迫，則又請貸貯粟，以充將士月糧，既務廢隳，且無愧畏，所未匱竭，其能幾何？夫栽植至難，毀拔至易，古人以植楊為喻，能不為之歎惜哉！況水旱流行，固宜有備；戎狄為患，可不為虞。將欲安邊，先宜積穀，今當歲稔，令益軍儲，反罄聚蓄之資，用供朝夕之費，儻遇災難，則如之何？惟陛下詳思後圖，不貽他日所悔，臣之願也，疆場之幸也。不勝區區慮患之意，謹冒昧以聞。謹奏。
右。臣聞於《經》曰：「濟濟多士，文王以寧。」又曰：「無曠庶官，天工人其代之。」蓋謂士不可不多，官不可不備。敦付物以能之義，闡恭已無為之風，此理道得失之所由也。夫聖人之於愛才，不唯仄席求思而已，乃複引進以崇其術業，曆試以發其器能，旌善以重其言，優祿以全其操。歲月積久，聲實並豐，列之於朝，則王室尊；分之於土，則藩鎮重。故《詩》序太平之君子，能長育人才；《書》比梓人之理材，既勤樸斫，惟施丹雘，《禮》著造士，《易》尚養賢。蓋以人皆含靈，唯所誘致，如玉之在璞，抵擲則瓦石，追琢則圭璋；如水之發源，壅閼則汙泥，疏浚則川沼。是以書籍所載，曆代同途，祚屬殷昌，必時多雋乂，運鍾衰季，則朝乏英髦。當在衰季之時，鹹謂無人足任，及其雄才禦寓，淑德應期，賢能相從，森若林會。然則興王之良佐，皆是季代之棄才。在季而愚，當興而智，乃知季代非獨遺賢而不用，其於養育獎勸之道，亦有所不至焉。故曰人皆含靈，唯其誘致。漢高稟大度，故其時多魁傑不羈之材；漢武好英風，故其時富瑰詭立名之士；漢宣精吏能，故其時萃循良核實之能。迨乎哀、平、桓、靈，昵比小人，疏遠君子，故其時近習操國柄，嬖戚擅朝權。是知人之才性，與時升降，好之則至，獎之則崇，抑之則衰，斥之則絕，此人才消長之所由也。
臣每於中夜，竊自深惟，朝之乏人，其患有七：不澄源而防末流，一也；不考實而務博訪二也；求精太過，三也；嫉惡太甚，四也；程試乖方，五也；取含違理，六也；循故事而不擇可否，七也。
夫多少相繆，非嘉量不平；輕重相欺，非縣衡不定。用之苟不得其道，則主者實病，而權量無尤。故按名責實者，選吏之權量也。宰相者，主權量之用也。宰相之主吏，猶司府之主財，主吏在序進賢能，主財在平頒秩俸，假使用財失節，則司之者可以改易，而秩俸不可以不頒；主吏乖方，則宰之者可以變更，而賢能不可以不進。其行甚易，其理甚明。頃者命官，頗異於是，常以除吏多少，準量宰相重輕。宰相承寵私，則援引雖濫而必進；宰相見疏忌，則擬議雖當而罕俞。是使群材仕進之窮通，唯係輔臣恩澤之薄厚，求諸理道，未謂合宜。夫與奪者，人主之利權；名位者，天下之公器。不以公器循喜心，不以利權肆忿誌，不以寡妨眾，不以人廢官，或其（此處有脫誤）阻執事而擁群材，所謂不澄源而防末流之患也。
《經》曰：「無以小謀亂大作，無以嬖人疾莊士。」蓋務大者不拘於小累，謀小者不達於大猷。嬖者或行異於莊，莊者必性殊於嬖，理勢相激，宜其不同。進賢援能，諒君子之事；遏惡揚善，非小人所能。君子以愛才為心，小人以傷善為利，愛而引之則近黨，傷而沮之則似公。近黨則不辨而遽疑，似公則不覈而縣信，是以大道每隳於橫議，良才常困於中傷。失士啟讒，多由於此，所謂不考實而務博訪之患也。
夫人之器局，有圖方大小之殊；官之典司，有難易閑劇之別。名稱有虛實之異，課績有升降之差。將使官不失才，才不失序，在乎制法以司契，擇人而秉鈞。制之不得厥中，則其法可更，而其契不可亂也；擇之不當所任，則其人可去，而其秉不可奪也。如或事多錯雜，任靡適從，而但役智以求精，勞神而救弊，則所救愈失，所求愈粗。故《書》曰：「元首明哉，股肱良哉，庶事康哉。元首叢脞哉，股肱墮哉，庶事隳哉。」頃之輔臣，鮮克勝任，過蒙容養，苟備職員，致勞睿思，巨細經慮。每有闕官須補，或緣將命藉才，宰司慎擇上聞，必極當時妙選。聖情未愜，複命別求，執奏既不見從，則又降擇其次。如是至於再，至於三，所選漸高，所得轉下。或斷於獨見，罔徇僉諧；或擢自旁求，不稽公議。權衡失柄，進取多門，等差不倫，聲實相反，此所謂求精太過之患也。
臣聞耀乘之珠，不能無纇；連城之璧，不能無瑕。矧伊有情，寧免愆吝。仲尼至聖也，猶以五十學《易》無大過為言；顏子殆庶也，尚稱不遠而複無祗悔為美。況自賢人以降，孰能不有過失哉？珠玉不以瑕纇而不珍，髦彥不以過失而不用，故元元之教曰：「常善救人，則無棄人。」文宣亦云：「赦小過，舉賢才。」齊桓不以射鉤而致嫌，故能成九合之功；秦穆不以一青而掩德，故能複九敗之辱。前史序項籍之所以失天下曰：「於人之功無所記，於人之過無所遺。」管仲論鮑叔牙不可屬國，曰：「聞人過，終身不忘。」然則棄瑕錄用者，霸王之道；記過遺才者，衰亂之源。夫登進以懋庸，黜退以懲過，二者迭用，理如循環。進而有過則示懲，懲而改修則複進，既不廢法，亦無棄人。雖纖芥必懲，而才用不匱，故能使黜退者克勵以求複，登進者警飭以恪居。上無滯疑，下無蓄怨，俾人於變，以致時雍。陛下英聖統天，威莊肅物，好善既切，計過亦深。一抵譴責之中，永居嫌忌之地。夫以天下士人，皆求宦名，獲登朝班，千百無一，其於修身勵行，聚學樹官，非數十年間，勢不能致。而以一言忤犯，一事過差，遂從棄捐，沒代不複，則人才不能不乏，風俗不能不偷。此所謂嫉惡太甚之患也。
臣聞「君子約言，小人先言」；君子之道闇然而日章，小人之道的然而日亡。」孔子曰：「始吾於人也，聽其言而信其行；今吾於人也，察其言而觀其行。」又曰：「舉直錯諸枉，則民服；舉枉錯諸直，則民不服。」然則舉錯不可以不審，言行不可以不稽。呐呐寡言者未必愚，喋喋利口者未必智，鄙樸忤逆者未必悖，承順愜可者未必忠，故明主不以辭盡人，不以意選士。凡制爵祿，與眾共之，先論其材，乃授以職，所舉必試之以事，所言必考之於成，然後苟妄不行，而貞實在位矣。如或好善而不擇所用，悅言而不驗所行，進退隨愛憎之情，離合係異同之趣，是猶舍繩墨而意裁曲直，棄權衡而手揣重輕，雖甚精微，不能無謬。此所謂程試乖方之患也。
天之生物，為用罕兼，性有所長，必有所短，材有所合，亦有所暌。曲成則品物不遺求備則觸類皆棄。是以巧梓順輪桷之用，故枉直無廢材；良禦適險易之宜，故駑驥無失性。物既若此，人亦宜然，其於行能，固不兼具。前誌所謂千年一聖，五百年一賢者，才難不其然乎！夫唯聖人，方體全德，賢之為目，猶有未周。且以未周之才，彌五百年而有一，造次求備，曷由得人？若夫一至之能，偏稟之性，則中人以上，迭有所長。苟區別得宜，付授當器，各適其性，各宣其能，及乎合以成功，亦與全材無異。但在明鑒大度，禦之有道而已。帝王之盛，莫盛唐虞；臣佐之盛，莫盛稷禹。稷禹之比，無非大賢，然猶各任所能，不務兼備。故《尚書》序堯舜命官之美，自稷、禹、咎、益以降，凡二十二人，所命典司，不逾一職。用能平九土，播百穀，敷五教，序五刑，禮樂興和，蠻夷率有，洎鳥獸魚鱉，亦罔不寧。蓋由舉得其人，任得其所，鑒擇付授，審之於初，不求責於力分之外，不沮撓於局守之內，是以事極其理，人盡其材，君垂拱於上，臣濟美於下，功焯當代，名施無窮。及其失也，則升降任情，首一異趣，使人不量其器，與人不由其誠。以一言稱愜為能，而不核虛實；以一事違忤為咎，而不考忠邪。其稱愜則付任逾涯不思其所不及；其違忤則責望過當，不恕其所不能。是以職思之內無成功，君臣之際無定分，此所謂取舍違理之患也。
今之議者多曰：「內外庶官，久於其任。」又曰：「官無其任則闕之。」是皆誦老生之常談，而不推時變；守舊典之糟粕，而不本事情。徒眩聰明，以撓理化。古者人風既樸，官號未多，但別愚賢，匪論資序。不責人以朝夕之效，不計事於尺寸之差，不以小善而裦升，不以一眚而罪斥。故《虞書》「三載考績，三考黜陟幽明」。是則必俟九年，方有進退。然其所進者，或自側微，而納於百揆，雖久於任，複何病哉！漢制：部刺史秩六百石，郡守秩二千石。刺史高第者即遷為郡守，郡守高第者即入為九卿，從九卿即遷為亞相、相國。是乃從六百石史而至台輔其間所曆者三四轉耳。久在其任，亦未失宜。近代建官漸多，列級逾密，今縣邑有七等之異，州府有九等之差，同謂省郎，即有前中後行郎中員外五等之殊；並稱諫官，則有諫議大夫、補闕、拾遺三等之別。洎諸台寺，率類於斯，悉有常資，各須循守。若依唐虞故事，鹹以九載為期，是宜高位常苦於乏人，下寮每嗟於白首。三代為理，損益不同，豈必樂於變易哉？蓋時勢有不得已也。至如鯀陻洪水，績用靡成，猶終九年，然後殛竄。後代設有如鯀之比者，豈複能九年而始行罰乎？臣固知其必不能也。行罰欲速，而進官欲遲，以此為稽古之方，是猶卻行而求及前人也。頃者臣因奏事，論及內外序遷，陛下乃言：「舊例居官歲月皆久，朕外祖曾作秘書少監，一任經十餘年。」董晉將順睿情，遂奏云：「臣於大曆中，曾任祠部、司勳二郎中，各經六考。」陛下之意，頗為宜然。以臣憃愚，實有偏見。凡徵舊例，須辨是非，是者不必渝，非者不必守，況於舊例之內，是有舛駁之異哉！先聖之初，權臣用事，其於除授，類多徇情，有一月屢遷，有積年不轉。迨至中歲，君臣構嫌，姑務優柔，百事凝滯，其於選授，尤所艱難。始以頗僻失平，繼以疑阻成否，至使彝倫闕敘，庶位多淹，是皆可懲，易足為法？夫覈才取吏，有三術焉：一曰拔擢以旌其異能，二曰黜罷以糾其失職，三曰序進以謹其守常。如此則高課者驟升，無庸者亟退，其餘績非出類，守不敗官，則循以常資，約以定限。故得殊才不滯，庶品有倫，參酌古今，此為中道。而議者暗於通理，一槩但曰宜久其任，得非誦老生之常談，而不推時變者乎？夫列位分官，緝熙帝載，匪唯應務，兼亦養才。是以職事雖有小大閑劇之殊，而俱不可曠缺者，蓋備於時而用耳。故《記》曰：「天子以騶虞為節，樂官備也。」唯經邦讚國之任，則非有盛德不可以居。故《記》曰：「設四輔及三公，不必備，惟其人。」議者昧於明徵，一槩但曰官無其人則闕，得非守舊典之糟粕，而不本事情者乎！今內外群官，考深合轉，陛下或言其已有次第，須且借留，或謂其未著功勞，何用數改。是乃循默者既以無聞而不進，著課者又有成績而見淹，雖能否或差，而沈滯無異。人之從宦，積小成高，至於內列朝行，外登郡守，其於更曆，多已長年。孜孜慎修，計日思進，而又淹逾考限，亟易星霜，顧懷生涯，能不興歎？殊異登延之義，且乖勸勵之方。夫長吏數遷，固非理道，居官過久，亦有弊生。何者？時俗長情，樂新厭舊，有始卒者，其唯聖人；降及中才，罕能無變，基始也砥勵之心必切，其久也因循之意必萌。加以盈無不虧，張無不弛，天地神化，且難常全，人之所為，安得皆當？是以分分而度，至丈必差；銖銖而稱，至鈞必謬。蒞職既久，寧無咎愆？或為奸吏所持，或坐深文所糾，偶以一跌，盡隳前功，至使理行不終，能名中缺，豈非上失其制，而推致以及於斯乎！故聖人愛人之才，慮事之弊，采其英華而使之，當其茂暢而獎之，不滯人於已成之功，不致人於必敗之地。是以銳不挫而力不匱，官有業而事有終，此理之中庸，故書以為法。遷轉甚速，則人心苟而職業不固；甚遲，則人心怠而事守浸衰。然則甚速與甚遲，其弊一也。陛下俯徇浮議，謂協典謨，久次當進者，既曰務欲且留，缺員須補者，複曰官不必備。則才彥何由進益，理化孰與交修？此所謂循故事而不擇可否之患也。
伏惟陛下憂勤務理，夢想思賢，體陶唐有虞聰明之德以敷求，法太宗天後英邁之風以拔擢，然而得人之盛，尚愧前朝；底乂之功，未光當代。良以七患未去，三術未行，而又睿察太深，宸嚴太峻，常人才器，曷副天心？故雖獲超升，亦驟從黜廢，人物殘瘁，抑斯之由。而議者莫究致弊之端，但思革弊之策，反以廣於進用為情故，以梗於除授為精詳，以避謗為奉公之誠，以摘瑕為選士之要，乃至稱毀紛糅，美惡混並。凡有遷升，必遭掎摭，聖德廣納，不時發明，小人多言，益敢陰詐，以是眩惑，目無全人。進用之意轉疑汲引之途漸隘，舊齒既凋敗既盡，下位或滯淹罕升。故令官序失倫，人才不長，資望漸薄，砥礪浸微，高卑等衰，殆不相續。臣以竊位，屬當序才，懼曠庶官，亟黷宸扆，昧識不足以周物，微誠不足以動天，徒勤進善之心，轉積妨賢之罪，慚惶交慮，焚灼盈懷。凡除吏者，非謗刺之所生，必怨咎之所聚，宰臣獲戾，多起於茲。屢屢上幹，何所為利？但以待罪鈞轄，職思其憂，兼迫於感恩願效之誠，不得不冒昧言之耳。其於裁擇用舍，惟陛下圖之。謹奏。
維貞元元年歲次乙丑十一月癸已朔十一日癸卯，嗣天子臣某，敢昭告於昊天上帝：顧惟寡昧，不克明道，丕膺眷命，俾作神主。常恐獲戾上下，而播災於人，兢兢業業，夙夜祗畏。居位五祀，德馨蔑聞，皇靈不歆，是用大儆。殷憂播蕩，逾曆三時，誠懼烈祖之耿光，墜而不耀，側身思咎，庶補將來。上帝顧懷，誘衷悔禍，剿凶慝之淩暴，雪人神之憤恥，舊物不改，神心載新。茲乃九廟遺休，兆人介福，以臣之責，其何解焉？間屬寇虞，久稽告謝，今近郊甫定，長至在辰，謹以玉帛犧牲，粢盛庶品，冀憑禋燎，式薦至誠。太祖景皇帝配神作主，尚饗！
維貞元元年，歲次乙丑，十一月癸巳朔，十一日癸卯，孝曾孫嗣皇帝臣某，敢昭告於皇曾祖考元宗至道大聖大明孝皇帝、皇祖妣元獻皇後楊氏：臣猥承聖緒，獲主大器，懼德不嗣，靡所安寧。任重道悠，竟貽顛越，京闕生變，神人無依。臣懷永圖，不敢自棄，忍恥含憤，迨於載遷。戴天履地，俯仰慚惕。幸賴烈祖遺澤，感深於人，人心攸歸，天意允若。肆子小子，憑宗廟之積慶，再複於鎬京。在臣愆尤，曷雲有補？豈敢自蔽，以重於厥辜。頃以寇孽在郊，禮物未備，久稽告謝，伏積兢惶。今祗見宮，引慝請罪，謹以一元《大武》、柔毛、剛鬛、明粢、薌合、薌萁、嘉蔬、醴齊，因時備物，虔奉嚴禋。尚饗！
維貞元元年，歲次乙丑，十一月癸已朔，十一日癸卯，孝孫嗣皇帝臣某，敢昭告於皇祖考肅宗文明武德大聖大宣孝皇帝、皇祖妣章敬皇後吳氏：臣嗣服先業，不克負荷，人流於下，事失其中，奸魁乘釁，作亂京邑，播遷之咎，臣實自貽。震驚宗祧，曠時乏祀，外憂內愧，若墜深泉。勵已誓心，期刷大恥。實賴聖祖中興之業，全育兆人，澤深慶遠，流福裔嗣。故上天悔禍，群孽就誅，非臣寡昧，所能纘服。今祗率百辟，見於廟廷，謹以一元《大武》、柔毛、剛鬛、明粢、薌合、薌萁、嘉蔬、醴齊，備物潔誠，聿申告謝。尚饗！
維貞元元年，歲次乙丑，十一月癸巳朔，十一日癸卯，孝子嗣皇帝臣某，敢昭告於皇考代宗睿文孝皇帝：伏惟元德廣運，重光盛業，武平多難，仁育群生，謂臣克堪，付以大寶。臣自底不類，再罹播遷，宗祧乏享，億兆靡依。下辜人心，上負先顧，敢愛隕越，苟全眇身？大懼社稷阽危，以增九廟之愧，由是忍恥誓誌，庶補前羞。列聖在天，鑒臣精懇，敷錫丕祐，俾之纘承，凶渠殄夷，都邑如舊。茲臣獲執犧牲珪幣，載見於廟廷，感慕慚惶，若罔攸厝，謹以雲雲。陳誠待罪，式奉嚴禋。尚饗！
維貞元元年某月某日，皇帝遣某官，以牢醴之奠，敬祭於大禹之靈：惟王德配乾坤，智侔造化，拯萬類於昏墊，分九州於洪波。經啟之功，於今是賴，巍巍蕩蕩，無得而名。顧以眇身，辱承大寶，時則異於今古，道寧間於幽明。雖依聖垂休，諒非可繼，而勤人勵已，竊有所希。迨茲八年，理道猶昧，沴氣鬱結，降為凶災。邦無宿儲野有餓殍，上愧明哲，下慚生靈。夙夜憂惕，如蹈泉穀，所資漕運，用拯困窮。底柱之間，河流迅激，舟楫所曆，罕能獲全。爰命工徒，鑿山開道，避險從易，涉安代危。嗷嗷烝人，俟此求濟，仰祈幽讚，以集丕功。享於克誠，庶答精意。
