佑字君卿，京兆萬年人。貞元三年累拜尚書左丞，轉刑部尚書，十九年拜檢校司空同中書門下平章事。元和元年冊拜司徒，封岐國公。七年薨，年七十八，贈太傅，諡安簡。
臣佑言︰臣聞太上立德，不可庶幾；其次立功，道行當代；[1]其次立言，見志後學。由是往哲，遞相祖述，將施有政，用乂邦家。臣本以門資，幼登宦序，[2]仕非遊藝，才不逮人，徒懷自强，頗翫墳籍。雖履歷叨幸，或職劇務殷，竊惜光陰，未嘗輟廢。[3]夫《孝經》、《尚書》、《詩》、《禮》、《易》、《傳》，[4]皆父子君臣之要道，十倫五教之宏綱，如日月之下臨，天地之大德，百王是式，終古攸遵。然率多記言，[5]罕存法制，愚管窺測，豈達精深，[6]輒肆荒唐，[7]試爲臆度。[8]每念懵學，冀探政經，[9]略觀歷代衆賢高論，[10]多陳紊失之弊，或闕拯救之方。臣既庸淺，寧詳損益，未原其始，莫暢其終。尚賴周氏典禮，秦皇蕩滅不盡，縱有繁雜，且用准憑。[11]至於往昔是非，可爲今來龜鑑，[12]布在方策，亦粗研尋。自頃纂修，年涉三紀，[13]識寡思拙，心昧詞蕪。圖籍寔多，事目非少，將謂功畢，有愧乖疎，[14]固不足發揮大猷，但微臣竭愚盡慮。[15]凡二百卷，[16]不敢不具上獻，庶明鄙志所之。塵黷聖聽，兢惶無措。謹奉表以聞。臣誠惶誠恐，頓首頓首，謹言。[17]
臣伏見党項與西戎潛通，屢有降人指陳事迹，而公卿廷議，以為誠當謹兵戎，備侵軼，益發甲卒，邀其寇暴。此蓋未達事機，匹夫之常論也。
夫蠻夷猾夏，唐虞已然。周宣中興，獫狁為害，但命南仲往城朔方，追之太原，及境而止，誠不欲弊中國而怒遠夷也。秦平六國，恃其兵力，北築長城，以拒匈奴，西逐諸羌，出於塞外。勞力擾人，結怨階亂，中國未靜，白徒競起，海內雲擾，實生謫戍。漢武因文、景之富，命將興師，遂至戶口減半，竟下哀痛之詔，罷田輪臺。前史書之，尚嘉其先迷而後復。蓋聖王之理天下也，唯務綏靜蒸人，西至流沙，東漸于海，在南與北，亦存聲教。不以遠物為珍，匪求遐方之貢，豈疲內而事外，終得少而失多。故前代納忠之臣，並有匡君之議。淮南王請息師于閩越，賈捐之願棄地于珠崖，安危利害，高懸前史。
昔馮奉世矯漢帝之詔，擊莎車，傳其王首於京師，威震西域，宣帝大悅，議加爵土之賞。蕭望之獨以為矯制違命，雖有功效，不可為法，恐後之奉使者爭逐發兵，為國家生事，述理明白，其言遂行。國家自天后已來，突厥默啜兵強氣勇，屢寇邊城，為害頗甚。開元初，邊將郝靈佺親捕斬之，傳首闕下，自以為功，代莫與二，坐望榮寵。宋璟為相，慮武臣邀功，為國生事，止授以郎將。由是訖開元之盛，無人復議開邊，中國遂寧，外夷亦靜。此皆成敗可徵，鑒戒非遠。
且党項小蕃，雜處中國，本懷我德，當示撫綏。間者邊將非廉，亟有侵刻，或利其善馬，或取其子女，便賄方物，徵發役徒。勞苦既多，叛亡遂起，或與北狄通使，或與西戎寇邊，有為使然，固當懲革。傳曰：「遠人不服，則修文德以來之。」管子曰：「國家無使勇猛者為邊境。」此誠聖哲識微知著之遠略也。今戎醜方強，邊備未實，誠宜慎擇良將，誡之完葺，使保誠信，絕其求取，用示懷柔。來則懲禦，去則謹備，自然彼懷，革其姦謀，何必遽圖興師，坐致勞費。
陛下上聖君人，覆育羣類，動必師古，謀無不臧。伏望堅保永圖，置兵袵席，天下幸甚。臣識昧經綸，學慚博究，竊鼎鉉之寵任，為朝廷之老臣，恩深莫倫，志懇思報，臧否備閱，芻蕘上陳，有瀆旒扆，伏深惶悚。
晉司律中郎將陳頎云：「昔杜夔傳舊雅樂四曲：一曰《鹿鳴》，二曰《騶虞》，三曰《伐檀》，四曰《文王》，皆古聲辭。」太和中，左延年改夔《騶虞》、《伐檀》、《文王》三曲，更作聲節，其名雖存，而聲實異，惟夔《鹿鳴》今不改易也。魏伐正朝大會，太尉奉群後行禮，東廂雅常作者也。後有三篇：第一曰《於赫篇》，詠武帝，聲律與古《鹿鳴》同；第二曰《巍巍篇》，詠文帝，用左延年所改《騶虞》聲；第三曰《洋洋篇》，詠明產，亦用左延年所改《文王》聲。第四複用《鹿鳴》之聲，重用而除古《伐檀》。及晉初，食舉亦用《鹿鳴》。按《左傳》穆叔如晉，晉侯享之，工歌《鹿鳴》之三，三拜曰：《鹿鳴》所以嘉寡君也，敢不拜嘉。」《毛詩》云：「《鹿鳴》燕群臣嘉賓也。」既飲食之，又實其幣帛筐篚，以將其厚意，然後忠臣嘉賓得盡其心也。《詩》傳並無行禮，及叔孫通所制漢儀，複無別行禮事。荀氏云：「魏氏行禮食舉，再取周書《鹿鳴》又以宴嘉賓，無取於朝。」考之舊聞，未知所應。荀勖乃除《鹿鳴》舊制，更用行禮詩四篇，先陳三朝朝祭之義，食舉歌詩十二篇，元肇群後奉璧，趨步拜起，莫非行禮，豈容另設一樂，謂之行禮耶？荀譏《鹿鳴》之失，似屬誤謬，還制四篇，複襲前軌。
《禮記》但有獻酬，無上壽文，惟《詩·雅》云：「再拜稽首，天子萬壽。」《豳風》云：「為此春酒，以介眉壽。」雖非灼然明文，要是仿佛其實，古者詩工皆歌之，故可得而言也。漢興，叔孫通定禮儀，七年長樂宮成，諸侯朝禮畢，複置酒，侍坐殿上，皆伏，尊卑以次起上壽。漢故事上壽四會曲，注言但有鍾鼓，無有歌詩。魏初作四會，有琴築，但無詩雅樂。郭瓊云：明帝青龍二年，以長笛食舉第十二古置酒曲代四會，又易古詩名曰《羽觴行》，用為上壽曲，施用最在前。《鹿鳴》已下十二曲名食舉樂，而四會之曲遂廢。漢故事鄧吳及瓊等食舉之曲，與時增損，張華上雅樂詩表云：魏上壽食舉時及漢代所施用，其文句長短不齊，皆未合於古雅。漢故事則雲上壽四曲，華亦言有歌辭，會其注當是闕文，晉代歌詩，傅元述具存。
《周官》云：「王大食，三侑皆合鍾鼓。」漢蔡邕云：「王者食舉以樂。」今但有食舉樂，食畢則無樂。按膳夫職，以樂侑食。《禮記》云：「客出，以雍徹，以振羽。」《論語》云：「三家者以雍徹。」子曰：「相維辟公，天子穆穆。」奚取於三家之堂！如此徹食應有樂，不容同用食舉也。
讀時食，非古制也，自東漢始焉，其後因而沿襲。按太宰職，正月之吉，懸治象之法於象魏，使萬人觀之。又《春官·太史》「頒告朔於邦國」。《玉藻》複云：「聽朔於南門之外。」並無讀時令故事。而辟閭仁諝云：「元日受朝讀令，此則聽朔禮畢，合於《玉藻》之文。」王方慶雖有所駁，大旨與仁諝不異，皆臆說也。凡言詩者，為四時耳，若正月之朔讀令，則合雲歲令，何以謂之時邪？其夏秋冬又何為不讀邪？則辟閭輩誤矣。
議曰：唐虞稽古，建官惟百。夏商官倍，亦克用義。周建六官，各有徒屬，雖上文去質，吏眾事繁，然而條流不紊，職非重設。秦氏立制，多因時宜。漢初沿襲，後漸增廣，光武、建武六年，廢罷四百餘縣吏職，十置其一。魏太和中，分命使臣，省州縣吏，正始中，又並合郡縣等。晉太元六年，省七百餘員。隋開皇三年，廢五百餘郡。國家貞觀初，省內官六百餘員。詳設官之本，為理眾庶，所以古者計人置吏，故周官鄉遂稍，縣畿約人定員，吏無虛設。自漢魏晉隋，暨於聖唐，皆因戰爭流離，征繕艱勞，節省吏職，存諸方策，晉荀勖、桓溫，俱有此議，息人救弊，何莫由斯！昔皋繇作士師，正五刑，今刑部尚書大理卿，是二皋繇也；垂作共工，利器用，今工部尚書將作監是二垂也；契作司徒，敷五教，今司徒戶部尚書是二契也；伯夷秩宗，典邦禮，今禮部尚書禮儀使是二伯夷也；伯益作虞，掌山澤，今虞部郎中都水使者是二伯益也；伯冏作太仆，掌車馬，今太仆卿駕部郎中尚輦奉禦閑廄使者，是四伯冏也。古者天子有六軍，漢家前後左右將軍四人，今則十二衛神策等八軍，凡有將軍六十人也。曆代增益，以至於是，舊名不廢，新職日加，名繁職重，不可遍舉，所以後周依古周建六官，蓋由於此。今略徵外官，別駕本因漢置，隨刺史巡察，若今觀察使之有副使也；忝軍後漢末置，忝諸府軍事，若今節度判官也。官名職務，遷易不同，空存虛稱，皆無事實。又司田頃景龍三年嚐置，無何以煩冗卻停，並入司戶，殊為折衷，誠宜斟酌繁省，詳考損益，欲求致理，必也正名。神龍中，官紀隳紊，有司務廣集選人，競收名稱，其時無闕注授，於是奏署員外官者二千餘人。自爾遂為恒制。當開元天寶之中，四方無虞，百姓全實，大凡編戶九百餘萬吏員雖眾，經用雖繁，人力有餘，帑藏豐溢，縱或枉費，不足為憂。今兵革未寧，黎庶凋瘵，數年前，天下簿帳到省百三十餘萬戶，自聖上禦極，分命使臣，按比收斂土戶與客戶，共計三百餘萬比天寶中，才三分之一，就中浮寄仍五分有二。出租賦者減耗若此，食租賦者豈可仍舊？如一州無三數千戶，置五十六員官，十羊九牧，疲吏煩眾，顧茲大弊，實思革之。議者多雲，尚有跋扈未庭，並省官吏之後，恐被罷者仕進無路，別有依托，且縻爵祿，兼示隄防。此乃常情之說，慮非救時之論，有才者即令薦用，不才者何患奔亡，而況各有姻戚，顧戀家產。後漢建武六年，減縣省官，公孫述、隗囂未滅，魏太和、正始中，則吳蜀鼎立，晉太元六年，呈國尚在，隋開皇三年，陳氏割據，皆招羅俊乂，誌相吞滅，此時猶不慮有失賢資敵，務以救弊為謀。今田悅之徒，並是庸瑣，繁刑暴賦，惟恤軍戎，衣冠士人，遇如奴虜，豈比公孫述、諸葛亮之在巴蜀，孫權、陳霸先之有江南？固無范睢業秦賈季強狄之慮，斯斷可知矣。今若以人情因習既久，不能更改制度，並省內官，但且權停省外官別駕司馬及絫軍州縣額內官，約人戶減縣尉，其被罷者，但有德行才器，委州府長吏搜擇論薦，固亦不遺器能。如或渝濫，先坐舉主，誰敢罔冒以陷刑章？其有不被舉論，但全舊名，任絫常調，自當修進，更俟甄收，暫罷歲時，何負此輩？如柱國後魏末置，並是當時宿德，勳盛業崇，皆主重兵，寵貴第一。周隋以後，授受至多，暨乎國家，回作勳級，唯得三十頃地耳。又開府儀同三司及光祿大夫，亦是官名，還為人多，回作階級，隨時立制，遇弊變通，不必因循，重複改作，待戎車息駕，百姓稍寧，欲增庶官，則複舊制。謹議。
議曰：昔堯試舜於大麓，領錄天下事，是其任也，周之司會，又其職焉。秦時少府遣吏四人，在殿中主發書，故謂之尚書，尚猶主也。漢承秦置，及武帝遊宴後庭，始用宦者主中書，以司馬遷為之，中間遂罷其官，以為中書之職。至成帝建始四年，罷中書宦者，又置尚書五人，一人為僕射，四人分為四曹，通掌圖書秘記章奏之事，及封奏宣示內外而已，其任猶輕。至後漢則為優重，出納王命，敷奏萬機，蓋政令之所由宣，選舉之所由定，罪賞之所由正，斯乃文昌天府，眾務淵藪，內外所折衷，遠近所稟仰。故李固云：「陛下之有尚書，猶天之有北斗，鬥為天喉舌，尚書為陛下喉舌。鬥斟酌元氣，運平四時，尚書出納王命，賦政四海。」 令及左丞，總領紀綱，無所不統，僕射及右丞，分掌廩假錢穀。漢初尚書雖有曹名，不以為號，及靈帝以侍中梁鵠為選部尚書，於是始見曹名，總謂之尚書台，亦謂之中台。大事八座連名，而有不合，得建異議，二漢皆屬少府。魏置中書省，有監令，遂掌機衡之任，而尚書之權漸減矣。晉以後所掌，略同八座，丞郎初拜，並集都省，交禮遷職，又解交本漢制也。至於晉宋，唯八座解交，丞郎不復解交也。宋曰尚書寺，居建禮門內，亦曰尚書省，亦謂之內台，每八座以下入侍，門生隨入者各有差，不得雜以人士。凡尚書官，大罪則免，小罪遣出，百日乏代人，聽還本職，其令及二僕射出行分道之制，與中丞同，令仆各給威儀十八人。自晉以後，八座及郎中多有不奏事，梁天監元年詔曰：「自禮闈陵替，曆茲永久，郎署備員，無取職事，糠秕文案，貴尚虛閑，空有趨墀之名，了無握蘭之實，曹郎可依昔奏探。」 自是始奏事矣，又詔尚書中有疑事先於朝堂忝議，然後啟聞，舊尚書官不以為贈，唯朱異卒，特贈右僕射，武帝寵之故也。自魏晉重中書之官，居喉舌之任，則尚書之職，稍以疏遠。至梁陳，舉國機要，悉在中書，獻納之任，又歸門下，而尚書但聽命受事而已。後魏天興元年，置八部大夫於皇城四方四維，麵置一人，以擬八座，謂之八國，各有屬官，分尚書三十六曹及諸外置，令大夫主之，四年，又復尚書三十六曹。天賜元年，復罷尚書三十六曹，別置武歸、修勤二職，分主省務，至神元年，始置僕射左右丞及諸曹尚書十餘人，各居別寺。北齊尚書省亦有錄令僕射，總理六尚書，謂之都省，亦謂之北省。後濟北王以太子監國，立大都督府，與尚書省別理眾事，仍開府置佐。後周無尚書，隋及大唐皆有，其制略同，凡尚書省事無不總。龍朔二年，改尚書省為台，咸亨初復舊，光宅元年，改為文昌台，垂拱元年，又改為都台，咸通初復舊，長安三年，又改為中台，神龍初，復為尚書省。都台居中，左右分司，都堂之東，有吏部戶部禮部三行，每行四司，左司統之；都堂之西，有兵部刑部工部三行，每行四司，右司統之。凡二十四司，分曹共理，天下之事盡矣。謹議。
按僕射秦官，其名則微其職甚細，東漢以後，雖委任漸重，職司會府，而非百僚師長之職也。又按丞相亦秦官，秦氏每群臣上表，皆云丞相臣某為首。漢之宗臣，蕭何為丞相，漢儀，丞相進，天子御座為起，在輿為下，有疾，法駕至第問，得戮二千石，申屠嘉欲斬內史晁錯是也。霍光受顧托之重，當伊周之地，廢昌邑王，上表太后，丞相臣敞為首，大司馬大將軍臣光次之，其尊崇如此。中間嘗置左右丞相，亦嘗改為相國，亦不大司徒。大抵漢之丞相，是為三公，於天下無所不統，後漢亦以三公為宰相，則司徒本西漢丞相也。其後或為丞相，或為相國，或為大丞相，雖互為之名，其實一也。曹公、司馬師、昭、趙王倫、王敦、王導、劉義宣、齊高帝、梁武帝、爾朱榮、陳武帝、侯景、齊獻武、隋文帝皆為之，歷代多非尋常人臣之職，亦多為贈官。然自秦以降，實居百僚之長。今尚書令統領眾務，提舉綱目，僕射貳之，誠為崇重，且非統國政宰天下之任，宜侍中中書令，如直以尊崇則太師，不然，上公太尉始可師長命百僚也。龍朔中、天寶初，嘗改侍中中書令為左右相，遠協伊、尹仲虺為左右相，周公、召公相成王為左右之義，斯誠允當。或謂尚書令僕射則錄尚書之職，是官之師長。按前代錄尚書，霍光、張安世、王鳳、趙喜、牟融、鄧彪、張禹、李固、王導、褚彥回、齊明帝之徒，或是三師，或是三公，或是大將軍大司馬兼之，皆秉朝政，猶古塚宰，百官總已，實宰輔也。其時別自有令仆，今僕射雖嘗改為丞相，名同而職異，品秩又未崇極，上有三司三公尚書令，豈比前代丞相受任也，其襲舊名無實者。若今刺史皆云使持節，按前代使持節，得戮二千石，其王公已下封國，皆南面臣人，分茅建社。其開府儀同三司，則禮數班秩，皆如三公，置府辟吏，今並豈有其實乎？此例甚不能遍舉，安有僕射因改丞相之名，都無丞相之實，而為百僚之師長也？又與丞郎絕禮，若隔品致敬，則諸司長官，與隔品僚屬，其可絕禮乎？斯不然矣。謹議。
佑少嚐讀書，而性且蒙固，不達術數之藝，不好章句之學，所纂《通典》，實采群言，徵諸人事，將施有政。夫理道之先，在乎行教化，教化之本，在乎足衣食。《易》稱聚人曰財。《洪範》八政：「一曰食，二曰貨。」管子曰：「倉廩實，知禮節；衣食足，知榮辱。」夫子曰：「既富而教，斯之謂矣。」夫行教化在乎設職官，設職官在乎審官才，審官才在乎精選舉，制禮以端其序，立樂以和其心，此先哲王致治之大方也。故職官設，然後興禮樂焉；教化隳，然後用刑罰焉；列州郡，俾分領焉；置邊防，遏戎狄焉。是以食貨為之首，（十二卷）選舉次之（六卷）職官又次之（二十二卷）禮又次之（百卷）樂又次之（七卷）刑又次之（大刑用甲兵十五卷其次五刑八卷）州郡又次之（十四卷）邊防末之（十六卷）。或覽之者，庶知篇第之旨也。
佑此莊貞元中置，杜曲之右，朱陂之陽，路無崎嶇，地復密邇。開池水，積川流，其草樹蒙籠，岡阜擁抱，在形勝信美，而躋攀莫由。爰有處士琅邪王易簡，一作居易。字高德，經術探於壺祕，文章擅於風雅，精識窮於治理，奧學究於天人。棲遲衡茅，粃糠爵祿，旁洽他藝，尤精術數。短褐或弊，簞笥屢空，守道安貧，不求不競。素多山水，乘興遊衍，踰月方歸，誠士林之逸人，衣冠之良士。佑景行仰止，邀屈再三，惠然肯來，披榛周覽，因發歎曰：「懿茲佳景，未成具美，蒙泉可導，絕頂宜臨，而面勢小差，朝晡難審，庸費不廣，日月非延，輿識無不為疑，佑獨固請卒事。」於是薙叢莽，呈脩篁，級詰屈，步邐迤，竹徑窈窕，滕陰玲瓏，騰槩益佳，應接不足，登陟忘倦，達于高隅。若處煙霄，頓覺神王，終南之峻嶺，青翠可掬；樊川之清流，逶迤如帶。蕆役春仲，成功秋暮，其煩匪病，不𠎝于素。開雙洞於巖腹，當鬱燠而生寒，交清泉於巘上，遭旱暵而淙注。止則澄澈，動則潺湲，宛如天然，莫辨所泄。懸布垂練，搖曳晴空，定東西之方隅，正子午之晷度。境象一變，賓侶咸驚。矧其流觸灣環，曲池奫淪，美景良辰，賢英迭臻。泛方舟而騁懷，聽清商而怡神，寧知景之將曛，勝事嘉趣，諒難備陳。遠祖西漢建平侯，家於杜陵，綿歷千祀。佑實虛薄，謬竊公台，作相兩朝，空尸高秩。初過從心之歲，即陳歸老之誠，渥澤猥流，皇慈未替，特優筋力之禮，俯念朝謁之勤。任適田廬，恣尋山水，荷天地之大德，蒙亭育之厚恩。上答何階，競慙是積，而枌榆之敬，恭肅敢虧。每出國門，未嘗公服，導從輩悉令簡省，芻蕘者莫止唐突。及栖弊陋，時會親賓，野老衰宗，嗇夫游徼。亦同列坐，或與銜盃，由是盡得歡心，庶將洽比鄉黨。其城曲墟落，緇黃童艾，杜名杜氏，遍周川原。群情既用光榮，老夫唯增祗懼。或曰：「茲地頗堪遊玩，深慮勢家凌奪。」佑以為不然，聖主明君，固當制抑。神龍中，故中書令韋公嗣立驪山幽棲谷莊，實為勝絕，中宗愛女安樂公主恃一作恬。寵懇求，竟不之許，曰：「大臣產業，宜傳後代，不可奪也。」恭惟聖德，載在史策。貞元中，族叔司空相國黃裳，時任太子賓客，韋曲莊亦謂佳麗，中貴人復以公主賞愛，請買賜與，德宗不許，曰：「城南是杜家鄉里，終不得取。」仰奉聖言，布於人聽，則二后皆切禁止，所冀善以保安，在子孫但履孝資忠，謹身奉法，無疑欽達節，克守素風，復何虞也？司徒平章事岐國公京兆杜佑記。
秦以區區關中滅六彊國，今竭萬方之財，上奉京師，外有犬戎憑陵，陷城數百，內有兵革未寧，三紀矣。豈制置異術，古今殊時乎？周制，步百為畝，畝百給一夫。商鞅佐秦，以為地利不盡，更以二百四十步為畝，百畝給一夫。又以秦地曠而人寡，晉地狹而人夥，誘三晉之人耕而優其田宅，復及子孫，使秦人應敵於外，非農與戰不得入官。大率百人以五十人為農，五十人習戰，故兵彊國富。其後仕宦途多，末業日滋。今大率百人纔十人為農，餘皆習佗技。又秦、漢鄭渠溉田四萬頃，白渠溉田四千五百頃，永徽中，兩渠灌寖不過萬頃，大曆初，減至六千畝。畝朘一斛，歲少四五百萬斛。地利耗，人力散，欲求彊富，不可得也。漢時，長安北七百里即匈奴之地，侵掠未嘗暫息。計其舉國之眾，不過漢一大郡，鼂錯請備障塞，故北邊妥安。今潼關之西，隴山之東，鄜坊之南，終南之北，十餘州之地，已數十萬家。吐蕃緜力薄材，食鮮藝拙，不及中國遠甚，誠能復兩渠之饒，誘農夫趣耕，擇險要，繕城壘，屯田蓄力，河、隴可復，豈唯自守而已。
夫音生於人心心慘則音哀，心舒則音和。然人心複因音之哀和，亦感而舒慘，故韓娥曼聲哀哭，一裏愁悲曼聲長歌，眾皆喜忭，斯之謂矣。是故哀樂喜怒敬愛六者，隨物感動，播於形氣。葉律呂，諧五聲，舞也者。詠歌不足，故手之舞之，足之蹈之，動其容，象其事，而謂之樂。樂也者，聖人之所樂，可以善人心焉。古之天子諸侯卿大夫，無故不撤樂，士無故不去琴瑟，以平其心，以暢其誌，則和氣不散，邪氣不幹，此古先哲後立樂之方也。周衰政失，鄭衛是興，秦漢巳還，古樂淪缺，世之所存，《韶》、《武》而已。下不達振鐸，上不達謳謠，但更其名，示不相襲，知音複寡，罕能制作。而況古雅莫尚，胡樂薦臻，其聲怨思，其狀迂怪，方之鄭衛，又何遠乎？爰自永嘉，戎羯迭亂，事有先兆，其在於茲。貞觀初，作《破陣樂》，舞有發揚蹈厲之容，歌有和易嘽發之音，以表興王之盛烈，何讓有周之《大武》，豈近古相習所能思關哉？而人間胡戎之樂，久而未革，古者因樂以著教，其感人深，乃移風俗，將欲閑其邪，正其頹，惟樂而已。太宗文皇帝留心雅正，厲精文教，命考隋氏所傳南北之樂，梁陳盡吳楚之聲，周齊皆胡虜之音，乃命太常卿祖孝孫正宮調，起居呂才習音韻，協律郎張文牧考律呂，平其散濫，為之折衷。西漢以來，郊祀明堂，有夕牲、迎神、登歌等曲，近代加裸地、迎牲、飲福酒，今夕牲、裸地不用樂，公卿攝事，又去飲福酒之樂。周享神諸樂，多以夏為名，宋以永為名，梁以雅為名，後周亦以夏為名，隋氏因之，國朝以和為名。旋宮之樂久喪，漢章帝建初三年，鮑鄴始請用之，順帝陽嘉二年複廢，累代習黃鍾一均，變極七音，則五鍾廢而不擊，反謂之啞鍾。孝孫始為旋宮之法，造十二和樂，合四十八曲八十四調，至開元中，又造三和樂，又制文舞武舞。文舞朝廷謂之九功舞，武舞朝廷謂之七德舞，樂用鍾、磬、、、晉、鼓、琴、瑟、箏、竽、笙、簫、笛、篪、塤、錞、於、饒、鐸、舞拍、舂犢等，謂之雅樂，唯郊廟九會冬至及冊命大禮，則辨其曲度章句而分始終之次。二十九年六月，太常奏東封太山日所定雅樂，其樂曰豫和六變，以降天神；順和八變，以降地祗。皇帝行用太和之樂，其封泰山也，登歌奠玉幣用肅和之樂，迎俎用雍和之樂，酌福飲福用壽和之樂，送文迎武用舒和之樂，亞獻終獻用凱安之樂，送神用夾鍾宮元和之樂，禪社首送神用林鍾順和之樂，享太廟迎神用永和之樂，獻祖宣皇帝酌獻用光大之舞，懿祖光皇帝酌獻用長發之舞，太祖景皇帝酌獻用大政之舞，世祖元皇帝酌獻用大成之舞，高祖神堯皇帝，酌獻用大明之舞，太宗文武皇帝酌獻用崇德之舞，高宗天皇大帝酌獻用鈞天之舞，中宗孝和皇帝酌獻用太和之舞，睿宗大聖貞皇帝酌獻用景雲之舞，徹豆用雍和之舞，送神用黃鍾宮永和之樂。臣以樂章殘缺，積有歲時，自有事東巡，親謁九廟，聖情敦禮，精祈感通，皆祠前累月，考定音律，請編諸史冊，萬代施行。
