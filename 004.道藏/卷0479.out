元膺字景夫，鄆州東平人。建中初策賢良高第，貞元朝拜右司員外郎，出為蘄州刺史，憲宗朝拜吏部侍郎，以疾改太子賓客。元和十五年卒，年七十二，贈吏部尚書。
孔戡以公為盧從史所忌，且離職已久，李吉甫以宰相出鎮，辟請非涉嫌疑推類言之，河陽節度行軍司馬楊同慈、史官崔國楨，或處近職，或倅戎府，皆為吉甫奏在幕庭，從史以嫌忿幹黷朝典，豈可曲徇其誌。且孔戡官序，雖非黜退，但因此改易，則長奸邪之心，臣恐忠正之士，各懷疑慮，事不可許。
公諱惟賢，字惟賢，其先西土人也。高祖諱東讚，作相於西戎，因官立姓，遂為論氏。貞觀中，威懷四夷，翦滅北虜，蕃戎款附，萬里獻琛，慕響華風，欲為和親，延頸企踵，心馳闕下。太宗皇帝覺其誠至，遂許之公主，時戎王遣相東讚為使來迎，不忒其義，不愆於素，召見顧問，進退合旨，詔以琅琊公主外孫女妻之。東讚自陳以本國有妻，又以讚普未謁公主，陪臣不敢先受殊寵，太宗嘉之，又奇其對，撫以厚恩，遂有歸化之心。曾祖陵，與祖躬仁同總眾於東，至高宗朝，拔部落七千餘帳歸國，拜特進左玉鈐衛大將軍，封歸懷郡王，裦忠獎誠，寵錫殊厚，子孫因家，自銀州至於京兆。祖躬仁，朔方副大總管雲麾將軍行左驍衛大將軍酒泉郡開國公，贈撥川郡王，諡曰忠。自高曾至大父，皆有勳烈，著於當時。父誠節，朔方節度副大使開府儀同三司右金吾衛大將軍知階州事武威郡王，賜太子太傅，天寶季年，安祿山作逆，塵起山東，上皇省方於巴蜀，肅宗巡狩於朔陲，危亂之時，見其臣節，帥子弟及家僮，以牧馬千駟，罄其財用，以奉禁旅。公少有誌尚，奮身轅門，隨先父統其士馬，與元帥哥舒翰掎角盾寇，鋒刃既接，大小數十戰，摧陷堅陣。洎王帥失禦，以智信保全所領之軍，馳於靈武，扈從肅宗，與先父洎乎昆弟，立勳成效，不可備述。至德中授壽，府典軍，次授左衛郎將，賜紫金魚袋，俄轉左監門率，又遷左領軍衛將軍，又特進右領軍衛大將軍西平郡開國公，食邑三千戶，元勳之允，受茲光寵。先時代宗皇帝為天下元帥。求武勇之士，公與兄懷義、惟真同為先鋒討擊使，又領部落數千人鎮岐陽縣，披堅執銳，一月三捷，洎除凶清亂，至上元二年，授特進行大光祿兼右領軍衛大將軍，充鳳翔節度副使馬軍兵馬使。寶應中，丁艱茹荼，朝廷以金革從權，由斯奪禮。廣德二年授開府儀同三司殿中監，充劍南節度副使，大曆中受開府儀同三司、太常卿、上柱國，進封成國，食邑三千戶，旋受渭川節度、都知兵馬使。公以從戎歲久，雖齒發未衰，而疾疢屢作，代宗寵其勳舊，詔許還京，仍全祿賜同大將軍，俾其優閑。建中末，德宗遷幸巴梁，公以所疾沉綿，不獲扈蹕，逆臣朱泚，迫以凶威，不變其誌，雖積年之疾，累日而瘳。貞元十五年授驃騎大將軍、行左武威衛將軍、上柱國公，斯實朝廷獎舊勳矣。止足求退，俄以本官致仕。中使就問，寵秩有光。元和四年七月十日，寢疾終於靜恭裏之私第，以某年十月一日，葬於萬年縣洪固鄉之古原。故夫人太原王氏祔焉。詔給鹵簿鼓吹，所以裦寵也。嗣子輔鼎，同州白水縣丞；次曰倜，常州江陰縣尉；次曰俶，右領軍衛騎曹參軍。泣血茹荼，存無改之義。公之季弟惟明，為時英髦，文武備用，建中興元之際，仗義討逆，摧殄凶徒，勳彰險艱，謀著忠益，貞元初以太常伯執金吾授鉞渭北。八座互相崇獎忠功，元膺獲佐戎幕，備閱忠義，由是盡知公之世業勳德矣。銘曰：
大忠之允，本自西土。奕世崇勳，既明且武。在太宗時，有道攸睹。洎夫撥川，緒業光輝。天寶季年，塵起幽燕。自興其家，殄寇功全。乃拜公侯，寵榮無替。用表豐碑，昭於東裔。
雲逵，滁州刺史戶子。第進士，德宗朝擢拜諫議大夫，遷禮部侍郎，為李晟行軍司馬，元和初終京兆尹。
方逵受性凶悖，不知君親，眾惡備身，教訓莫及，結聚惡黨，江中劫人，臣亡父先臣戶，杖至一百，終不能斃。張延賞任揚州日，亦曾犯延賞法，決殺複蘇。至於嚐言皆呼臣亡父先臣名，親戚所知，無可教語。昨聞於邠寧慶等州幹謁節度使及州縣乞丐，今見在武功縣南西戎附近，恐有異謀，若不冒死奏聞，必恐覆臣家族。
唐故劍州長史贈太僕少卿汝州刺史隴西李公神道碑銘（並序）
堪，增司空耀卿孫，貞元初官萬年尉，調太常博士，終江西觀察使。
謹按舊儀：嶽瀆以祝版禦署訖，北面再拜，證聖元年，有司上言曰：「伏以王者父天母地，兄日姊月，於禮應有再拜之儀。謹按五嶽視諸侯之禮，其日月以上，請依舊儀，五嶽以下，署而不拜。」制可。至開元修理五嶽四瀆，皇帝無親祭禮儀，其祝文皆云：「嗣天子某謹遣某官，敢昭告於某嶽，某瀆之神。」讀訖皆申再拜，祭五龍神，但云：「獻官再拜」。此則有司行事，皆有拜文。今臣與禮官等通詳典制，整辦所宜。伏聞禮擬於時，議則求古，無文可質正者，則推類以明之，臣愚以為三才之尊，各申所極，尊有所統，禮亦宜差，若無比視，何以辨等。故禮云：五嶽視三公，四瀆視諸侯，其餘山川，視伯子男。議者以嶽瀆既比公侯，則禮如人臣矣。其於祭也，則人君不合有拜臣之儀。謹按《五經通議》云：「星辰日月，五嶽四瀆，皆天地之別神從官也，因郊而祭者，緣天地之意，亦欲及之也。」又《禮記》云：「非其臣則答拜。」鄭元注云：「不臣人之臣也。」則星辰嶽瀆，既是天地從官，恐人君不得如公侯之禮而臣下之也。何以言之？王者父天母地，兄日姊月，星辰視昆弟，嶽瀆視公侯，以此明之，星辰嶽瀆，是天地之臣也。秩視人臣也，陛下與天地為子，遣使申祭，恐不合令受天父地母從官之拜，宜有以答之。故開元禮祭嶽瀆祝文，皇帝稱名，又云「謹遣」，於義有必拜之文，是國家著禮以明神為敬，不以臣下為禮。以臣等所見，並請依證聖元年定制，有司行事，須申拜禮。
孟容字公範，京兆長安人。舉進士甲科，又第明經，授校書郎，累拜太常少卿，憲宗朝遷尚書左丞，拜東都留守。元和十三年卒，年七十六，贈太子少保，諡曰憲。
臣伏見今日恩制，除衢州刺史齊總，臣竊有所慮，恐驚物聽，不敢關下，陛下比者以兵戎之地，或有不獲已非次擢授者。今衢州無他虞，齊總無殊績，忽此超授，群情驚駭。又齊總是浙東判官，今詔敕稱權知浙東觀察留後攝都團練副使，向前未有敕命，今便用此下詔，猶恐不可。齊總若可選拔，不假此事，若未可選拔，假此益使人疑。陛下臨禦巳來，凡所選用，皆為至公，既非聖情所難改移，即臣安得不動有論諍。若齊總必有可錄，陛下須要酬勞，即明書課最，超一兩資與改，今四海舉朝之人，不知齊總功能，衢州浙東大郡，總自大理評事兼監察禦史授之，使遐邇不甘，凶惡騰口，伏乞聖慈少因覽臣所請。陛下若謂臣為不切不懇，伏乞陛下試停茲詔，密使人於外聽察，必賀聖明開納，必賀聖明無私，禽魚草木，亦知感悅，歡聲必山呼雷動，聖德必一日萬里。授官中謝日，具以麵奏詔敕有不便者，伏請封取進止，今齊總詔謹隨封進。
府縣上事不實，罪止奪俸停官，其於宏宥，已是殊澤。但陛下使品官覆視後，更擇憲官一人，再令參驗，則察視轉審，隱欺益明，事可觀聽，法歸綱紀。臣受官中謝日，伏請詔敕有須詳議者，則乞停留晷刻，得以奏陳，此敕既非急宣，可以少駐。
臣伏聞陛下數月巳來，齋居損膳，為兆庶心疲，又敕有司，走於群望，牲於百神，而密雲不雨，首種未入，豈觴醪有闕。祈祀非誠？為陰陽適然，豐歉前定，何聖意精至，甘澤未答也？臣曆觀自古天人交感事，未有不由百姓利病之急者切者，邦家教令之大者遠者。京師是萬國所會，強幹弱枝，自古通規，其一年稅錢及地租出入一百萬貫，臣伏冀陛下即日下令，全放免之，其次三分放二，且使旱涸之際，免更流亡。若播種無望，徵斂如舊，則必愁怨遷徙，不顧墳墓矣。臣愚以為德音一發，膏澤立應，變災為福，期在斯須。戶部所收掌錢，非度支歲計，本防緩急別用。今此炎旱，直支一百餘萬貫，代京兆百姓一年差科，實陛下巍巍睿謀，天下鼓舞歌揚者也。複更省察庶政之中，有流移征防，當還而未還者；徒役禁錮，當釋而未釋者；逋懸饋送，當免而未免者；沉滯鬱抑，當伸而未伸者。有一於此，則特降明命，令有司條列，三日內聞奏，其當還當釋當免當伸者，下詔之日，所在即時施行。臣愚以為如此而神不監，歲不稔，古未之有。
皇莫大於羲軒，帝莫加於唐虞，姒氏商鎬，亦續憲度，鹹紀名諡，以揚昭光。徵儒臣之議，所以本至公也；號全德之尊，所以節一惠也。發揮茂曜，如揭日月。伏惟大行皇帝文思濬哲，天縱神授，大明繼聖，大孝尊親，服道稽古，洗心藏密。巍巍易簡，赫赫功造，嚴祖宗而上下昭假，仁億兆而飛沉表靈。始者薊寇殘魂，戎旌未偃，方由雍邸，出總虞師。刷讎恥而戴君父，超維城而升少海，元良有開，曆數誕膺，同商宗而心在諒陰，泣漢制而禮從權令。然後諏谘對越，端拱而理，時下祲沴，盜起泚烈，宸算獨複，雲雷駿奔，浹旬底定，鯨燎殲洗，反已哀痛，大猷彌尊，阪泉威武，止殺吊人之誌也。金方朔垂，獫狁昆夷，趑趄獷悍，不敢不率，丹穴南裔，扶桑東極，自古未化，占風而至，鏡照廣及，無思不服之德也。大本達道，是為中和，鼓而舞之，名我至樂，變革繁淫，以貞神人，奉聖順聖，元侯繼獻，九成八佾，聖作明述，垂衣脫劍，合猗那之奏也。觀文化成，匠物研精，四始六義，勤詣風雅，洪音巨麗，焜耀繹，立言垂訓，丹書元鳥之作也。蠲屙保全，壽夭之門，方疏溥錫，目之廣利，劄瘥不聞，長養推仁，施齊天地，如保赤子之誠也。教由德禮，人乃恥格，古作訓夏，我箴政刑，載宏哀敬，用息刀鋸，利見大人，循本愧心之旨也。躬信厚而偷薄以革，體清明而貪饕以懲，納匪躬之直，無毀校防川之誤；推輔理之功，有輻輳並進之歎。泥金方草，仙鼎忽成，汗漫無從，希夷永。哀同軌之將會，仰鴻名之可易，鋪衍至跡，錫乎無窮。謹按經義，參諸諡法曰：應物無方之謂神，保大定功之謂武，尊仁安義之謂孝，經天緯地之謂文。大行皇帝變化無窮，樞衡在握，神莫過焉。金湯善師，豺狼擾馴，武莫威焉。承休繼誌，永錫不匱，孝莫大焉。輝焯王度，煥乎黼藻，文莫逾焉。考墳史而徵德實，請上尊諡曰：神武孝文皇帝，廟號曰德宗。
臣上稽太古皇帝之建尊諡也，鹹揭盛德，以旌至公，備禮於郊，即天成命，易名之典也。故堯不稱巍巍成功，而以傳聖為盛德，禹不稱乃錫元圭，而以成功為感德，此五帝三王統天作諡之大範也。伏惟大行太上皇天作睿哲，生知太和，揚九聖之耿光，開萬紀之休運。雲行雨施，不俟終日，廣愛博教，克成浹旬。澤萬物德大乎羲軒，公天下道高乎堯舜，原夫君人之表，教於岐嶷，造物之用，先乎著龜。在宮播為善之樂，主器流作貞之慶，視膳有法文之孝，撫軍有戡羿之庸，毓全德於春闈，積大望於覆育，垂三十載矣。三善方躋乎聖敬，六氣遽嬰乎沈痼，德宗皇帝慮繼明之重，深惟疾之憂，積其不懌，至乎大漸。天崩地坼、當瞑眩之辰；流沙漸海，有震動之懼，而大行太上皇明德動天，神化無為，上虔九廟，下恤兆人，深冀翌日之瘳，大慶即端之作，於是建家嫡以發大號，赦天下以壯皇猷，聖作明述，周流灌注，若乃奄岩穴以搜賢才，能官則哲之道也；黜進獻以藝貢賦，籍田任土之利也；滌疵瑕而複放竄，解網泣辜之仁也；蠲逋責而惠困窮，寬大易簡之義也。用能垂拱而神人交泰，元默而動植究安，巍巍，蕩蕩，聖德如風烈雷迅，不崇朝而溢乎人紱矣。猶為以黎獻之富教未洽，陵寢之制度未成，深圖甘害於恬頤，力政不憚於增劇。既而同軌畢至，萬邦鹹寧，奉先之孝克終，傳聖之義斯舉，釋負寶位，棲神玉清，追姑射之高蹤，樂華胥之妙道。大矣哉！與天地合其德，則不為而成；與變化合其神，則不疾而速。聖造盤薄，元風汪洋，所謂天授，非人力也。方陋唐虞之異族，樂文武於同時，振耀重光，永清四海。孰謂初陽變候，素疾彌留，徵秘術而俞扁必臻，走群望而圭璧斯罄。何翠華之不駐，乘白雲而上仙，攀號刀劍，哀震寰區，皇帝悼極憂以致養，痛大數之不延，外遵易月之命，內茹終天之酷，詞不配於禮諡，旌罔極於受恩，敢揚聖德，垂鴻惇史。謹按《易》曰：「天地之大德曰生，聖人之大寶曰位。」《諡法》曰：「寬裕和平曰安，敬慎所安曰孝。」大行太上皇乘運統天，端拱造物，可謂至德。感神翊運，光明正位，可謂大聖。永圖丕構，傳聖保和，可謂大安。九族安之，兆人賴之，可謂大孝。下采華夷之望，上合神祇之心，請上尊諡曰：至德大聖大安孝皇帝，廟曰順宗。謹議。
班孟堅謂有漢文章，與三代同風，巨唐化成稽古，斯文配炎靈之盛，浸息淫靡，歸於正聲。由是業文之士，蓄靈含粹，光價時獨者，往往間出。吾友河南穆員字輿直，麟蔚鳳采，自天而授，誦六經得其研深，閱百代得其英華，屬詞匠意，必本於道。夫龍圖龜書，三統之有述，皆文之蘊也。自雅頌風騷而下，則又粉澤而成黼藻，雕鐫而為形象。比其音而曲度之，緣其情而哀樂之，悠遠易直，昭明典則，本情性而根教化者，率漫羨魁壘，繁音豔彩，習怪誕而尚沉溺者也。穆君溯其波流，擇其宗師，以為文宣王經《春秋》，序《詩》、《書》，係《易》象，猶日月不可及矣。遊、夏、荀、孟、李斯、誼之徒，是宜學者十駕百已，鑽仰而憲章者也。故其文融朗恢健，沉深理辨，墉閫四會，精铓百練，結而為峻極，散而為遊衍，其工也異今而從古，其旨也懲惡而從善。跡夫孝於其上，慈於其下，擇中庸而後蹈，推久要而後交，則向之詞藝，由積衷淳耀，發而為身瑞者也。顏回、黃憲，仁而夭促，揚雄、司馬遷，才而不試，穆君年逾四十，用止幕畫，並四賢之德器，而祿壽似焉，彼洪爐埏埴，真宰不直歟？為天地無心，芻狗萬化歟？大凡碑誌文冊銘讚記序六十五首，共成十卷，於《先府君先夫人元堂誌》，見自身刑家，自家刑國，父父子子，夫夫婦婦之道。於《祭顏太師張相國文》，見君仁臣忠，捍患成功，感憤激烈，死輕鴻毛之道。向使假其永齡，登金馬石渠，與獻納論思之臣，發揮謨訓，潤色王度，則聖朝文苑，頌《甘泉》，賦《羽獵》，卿雲、裦皋群子之列，加一士也。斯楊嗣仁所以賦已友之哀，餘所莫疑矣。宋之問遺草編次，授於伯兄舊禦史中丞今常州刺史，善知音者唯子期乎！發篋開卷，如升元圃，將垂來代，敢失其傳。


維貞元十九年歲次癸未四月壬午朔二十二日癸卯，給事中許孟容、吏部郎中李傭、司封郎中韋成季、屯田員外郎穆員、右補，闕張惟素、京兆府司錄薛丹等，潔牢醴庶羞，以祭於兵部郎中楊君之靈。大鈞生生，陰騭者誰？殲惡輔善，胡顛倒之？擬聖草元，子雲位卑，中庸殆庶，回天不時。吾友懋功，粹靈天姿，文為國華，行作人師。不至公相，不登期頤，嗚呼昊穹，報施雲欺。交以利合，滔滔其眾，直義許心，惟君伯仲。金石非固，韋弦迭用，柯葉四時，古之所共。昔也三虎，季奪天縱，今也二龍，叔聞邱慟。甲乙論辨，聲聞無求，桂枝昆玉，郤氏我儔。典校蓬山，佐賢戎州，渚宮峴首，人賴嘉猷。瑤墀記言，方冊潤色，列宿有耀，彌綸皇極。鼎臣專征，在浚之郊，輟我綱轄，俾忝櫜。元侯歸全，符節自朝，戎有伏莽，變生中宵。呀呀獲噬，鄽裏流血，正直之形，豺狼不咥。歸來間燕，望在清切，琴史方娛，簪裳靡屑。抒懷摛藻，致遠詞絕，文昌貴郎，莫最司戎。惟是利器，簡於宸衷，求賢得人，天下至公。鴻鵠不翦，麒麟在馭，九霄咫尺，萬里跬步。躡影搏風，遏之中路，天若可問，餘徵其故。先哲嗣仁，蕃翰藎臣，南國之紀，洞庭之濱。呌呼在聆，淚血在巾，適裂酸楚，淒心動神。賓階寂寥，繐帳參差。露濕芳樹，風淒曲池。劍光塵昏，履跡苔滋，幽琴戛而無聲，玉斝盈而不持，惟古今之俱盡，悟彭殤之一期。留景飡霞兮昔人謂誰？隙駒舟壑兮，達者不悲。齊修短於一致，必後先之匪移，平生理言，造次在茲，本懸解之達觀，籲坦懷而暫夷。哀挽徐出，泉台永，觴豆匪馨，塗芻有位，蒼山霧冪，素滻波駛，紛帷青之依遲，杳精魂之仿佛。匍匐友好，伶俜孀稚，玉樹春凋，文星晝墜。士歎梁木，朝嗟國瑞，三月徒來，百身無異。緘惋痛於胸抱，孰哀調之可既。尚饗。
