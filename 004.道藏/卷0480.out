次字文編，莒國公儉從孫。建中初進士，貞元八年為開州刺史，韋皋鎮蜀，表為副使，德宗密諭皋罷之。次為書三篇曰《辨謗略》，上之，德宗怒，改夔州刺史。憲宗立，召授禮部郎中知制誥，終中書舍人。
維年月日，謹以清酌之奠，敢昭薦於公孫帝之靈。帝以雄傑之度，遇雲雷之屯，思翼中夏，遂荒南土。覽江山之積岨，總威武以鎮衛。高築雉堞，遂城於茲。憑秋方肅殺之名，阨硤口崩騰之險。邦人敬仰，永飾宮。水旱之災，每歲祈禱而斯應，福及黎庶。今大火已流，商風始至。時方旱暵，稼穡如燔。敢以精誠，用祈明哲。庶滂沱大霔，匪夕而朝。酬報之盛，冀填瑤席。
維年月日，謹以清酌之奠，致祭於清江石門之龍潭曰：惟龍圖全其軀，以安其居，庇祐蠙獺，馴擾龜魚，龍之道也。興致雲雨，鼓動雷霆，稔此蒸人，助我發生，龍之用也。全其軀。莫若靈茲潭；安其居，莫若庇茲土。龍生雲霧，雲能施雨，雨雲感召，黎元鼓舞，既慶成熟，而無厲疵也。今歲旱暵，金石將流，水不潤下，江不勝舟。穜稑皆萎，稂莠滿野，雷隱隱而有聲，雨垂垂而不下，名山大澤，颻（疑）浮野馬，唯龍獨潛茲潭，澒洞泓澄，水麵如紙，纖雲不生。邃宮固護，重門畫扃，不克民望，不歆我誠。若旱氣滌滌，秋成莽鹵，自利深淵，乖張懶旅，我當涸龍之潭，露龍之處，跨龍之脊，鞭龍之股，俾之揚雲，而在其雨，是則人役龍也，非龍德於人。若果我懇懷，酬報當極，投以金齏，增以石玉，潛鼉皆血，翔燕盡炙，其餘馨美，亦滿瑤席。嗚呼！初薦至誠，中告直詞，末當肆力，以用其奇，惟龍惟靈，念茲擇茲，急急如律令。
年月日，某官謹遣某乙，以清酌之奠，敢昭薦於蜀先主之靈：惟靈開業保疆，始終此土，英聲厚德，實冠於時。知人拔才，橫出千古，仁深運促，徂落於茲。宮觀雖平，廟貌猶在，歲時水旱，皆薦馨香。德惠於人，人仰其德，氓心吏意，小大皆虔。今夏潦逾旬，洪波四漲，邑屋有墊溺之懼，麥禾有淹浸之危，而急浪奔流，漸襄高嶺。某奉詔守郡，政化未敷，懼其災沴，以病稼穡。敬奠元醴，又燔薰香，庶以精誠，感於明德。使神明之佐騁其智，英雄之將奮其怒，以遏雷霆之震，以滅漂蕩之聲。鏡洗層霄，百物蓁茂，濕雲不泄，陰霓潛收，開此晴霽，以欽神化，祈而有應，大報牲牢。伏惟尚饗。
惟年月日，姨兄開州刺史唐某，以清酌庶羞之奠，敬祭於楊判官八弟之靈：平生懿密，重以嘉姻，四海之內，惟君一人。發自總角，逮於知命，遨遊讌寝，一歌一詠。周流俯仰，得君輝映，野寺孤亭，松門竹徑。接襟援手，和神繕性，霜鶴唳天，玉音在聽。空室閑齋，枯棋爛柯，自非偉生，受勝相磨。坐隱終日，負進亦多，歷歷笑言，其言若何？歡事勝遊，皆隨逝波，事均榮感，心冥貴賤，骨肉為交，肝膽相見。嗚呼哀哉！婉子幼妹，爰居爾室，既結其衤離，載和琴瑟。何年齡之脆促，乃貞美之先失，悼手足之零落，又吾人之凋歿。以君之才，以君之義，合蹈豐福，合居上第，行與命違，道將時背，遏此仁厚，天胡不惠？博雅裴君，鎮此南土，大招俊髦，鵷鴻作侶。曾未累月，中茲炎毒，百藥無驗，頹齡愈促。悵悵旅魂，淵淵鰥目，目雖瞑而有恨，魂強招而可復。加有傷怛，況惟我親，涕淚橫隨，遍乎衣巾。想容色兮如在，覽毫翰兮猶新。嗚呼哀哉！神理昭然，幽途可覿，悲心自攢，痛淚血瀝，何疇日之歡愜，變今辰之空闃？歸葬猶緩，俟君塚嫡，魂兮歸來，安此幽宅，嗚呼哀哉！尚饗。
參師事獨衛生所及，建中元年為中書舍人，三年以兵部郎中為舒王誼元帥府掌書記。
或曰：漢高帝偽遊雲夢，以擒韓信，果哉其智足稱也。予以謂漢祖不思宏遠之規而務一時之計，於是乎失政刑矣。聖人貴正不貴幸，與律不與臧，昔黜陟，故無德者削地，有功者進律。漢時君臨萬國，示人以偷，偽遊之名，不可以訓。且當此之時，韓信未有逆節，一朝係信，而生諸侯之疑，天下皆疑，則所利者少，而所失者多矣。昔崇伯之方命圯族，共工之靜言庸違，帝堯以則哲之明，而未有去者，蓋以其行偽象恭，且有四嶽之舉故也。向使堯惡四凶之行，拒四嶽之舉，不待試用，加之誅放，天下必以為戮不辜矣。夫刑一人，使天下知其罪，則服；賞一人，使天下知其賢，則勸。若賞而不勸，刑而不服，堯所不為也。漢祖不能斟酌古典，卒用陳平之言，執信而歸於京師，一二年間，韓王信反馬邑，趙相貫高謀柏人，陳豨反代地，彭越、黥布、盧綰之徒，悉以叛渙，豈非服勸用刑之失歟？《傳》曰： 「君人執信，臣人執忠。」古之盟主，恥襲侵之事，況光有天下者乎？於戲！悠悠千載，變詐萌生，使天子不複言巡狩，諸侯不敢議朝覲；大者自嫌強盛，小者懼於囚執；是恩信不流於下，而忠孝不達於上。王者之澤，寢以淩遲，自雲夢始矣。
恭官太原節度副使，檢校右散騎常侍、汾州刺史。
敘曰：皇甫士安志好閑放，不榮軒冕，導情適誌，作《高士傳》，讚記遺韻，風猷尚在。而公早從釋氏，義理生知，結意為文，志在於此，言談語笑，常所切劘，心在一乘，故敘釋氏最為精博，與皇甫士安之所素尚，亦相放焉，則今天台大師元浩之門弟子也。摳衣捧席，與餘同焉，故能知其景行，收其制作，編成二十軸以為儒林之綱紀云。若夫明是非，探得失，乃作《西伯稱王議》。宗道德，美功成，作《磻溪銘》、《四皓讚》、《釣臺碑》、《圯橋碑》。絜當世，激清風，作《先賢讚》、《獨孤常州集序》、《觀講論語序》。美藝文，善章句，作《李補闕集序》、《隱士李君遺文序》。備教化，彰諷詠，作中書侍郎贈太子太傅《李公集序》開國公《包君集序》。總名實，樹遺風，作《常州獨孤公遺愛頌》、《太常卿常山郡開國公崔公神道碑》。惡戎鬼，思康濟，作《兵箴》。敘宗係，思祖德，作《述初賦》。病流濫，悅故居，作《過舊園賦》。明大道，宗有德，作《受命寶賦》。其餘言志導情，記會敘別，總存諸集錄。歸根復命，一以貫之，作心印銘。住一乘，明法體，作《三如來畫讚》。知法要，識權實，作《天台山禪林寺碑》。達教源，周境智，作《荊溪大師碑》。大教之所由，佛日之未忘，蓋盡於此矣。若以神道設教，化源旁濟，作《泗州開元寺僧伽和尚塔銘》。言倍事，齊律儀，作《過海和尚塔銘》、《幽公碑銘》。釋氏制作，無以抗敵，大法將滅，人鮮知之，唱和之者或寡矣。故公之文章，粹美深遠，無人能到，此事可以俟於知音，不可與薄俗者同世而論也。餘之仰止，未盡其善，蓋釋氏之鼓吹歟？諸佛之影響歟？餘所不者，道其窮歟？常懷不言之歎，杳冥之恨，爾後之人，識達希夷，意通響象，知我之言之不怍耳。若以敘人倫，正裦貶，則人皆知之，非獨情至而稱其制作也。大約公之習尚，敦古風，閱傳記，硜硜然以此導引於人，以為其常，米鹽細碎，未常掛口，故鮮通人事，亦賢者之一病也。夫子所謂：「君子多乎哉？不多也。」故無適時之用，任使之勤，餘故以皇甫士安比之，若管夷吾、諸葛亮，留心濟世，自謂棟樑，則非公之所尚也。所謂善古而不善今，知賢而不知俗，故論讚碑頌，能言賢者之事，不能言小人之稱。享年若干，以某年月日，終於長安某裏。朝廷尚德，故以公為太子侍讀；國尚實錄，故以公為史館修撰；發誥令，敷王猷，故以公為翰林學士。三職齊署，則公之處朝廷，不為不達矣。年過四十，士林歸崇，比夫顏子黃叔度，不為不壽矣。其碌碌者，老於郎署，白首人世，又何補哉！於達者不可以夭壽之歎，而病於促數焉。公遺孤歿後而生，今巳成立，則友朋之知臧孫之後，存於此也。
天下郡縣，悉有文宣王廟，而范陽郡無者何？范陽本幽州之屬，右碣石，左督亢，流水經其前後，有林麓陂池之利，至於闤闠井肆之大，關梁襟帶之固，自河達燕，其北不過一二。先朝次列縣之級第為望，領戶萬流庸附占者如之，兵興人析，茲又獨阜，且倍幽之南，百里而遙，居鄚之陰，二百里而近，磅礴周廣，隱然名區。大曆初，詔剖幽之范陽、歸義、固安為州，因涿郡之地，題為涿，第為上，以范陽為治所，縣遂為州治矣。然此為邑者，率以多故，未遑建置，春秋釋奠，蓋伺州之巳事，假籩豆寄升降於故階。迨今幽州盧龍節度觀察等使工部尚書御史大夫彭城劉公，建中初假道州縣操長是邑，睹茲遺闕，喟然歎息，顧其僚曰：「學，所以知君臣父子之義者，昔在三代，皆鄉里有教，兩漢以降，罔不述用三德，矧今朝廷頒宗祀之詔，郡縣畢置清廟，溥崇明祠，今州廷大張，縣署悉陳，而至聖先師，時享無所，豈導人重道之意乎？彼劉昆創祭器為禮，范甯養生徒興化，皆所以達萬類而朝宗至禮也。吾宰三百里，作人父母，必權輿斯廟，以為人紀。」乃視縣前近里之爽塏，心規其制，口劃其地，度廣狹之量，平廬舍之區，發其居人，直以官俸，給以瓦木丹鐵之費，匠人作徒之要，又以家財散之。人不知役，廟倏雲構，聖賢之像備，饋尊之器具，庭除肅然，黎元翕如，皆不待施而悅，不待教而變。於是置食錢二百萬徒三千員，洙泗之風，集於期月。時公年始弱冠，方剛之日，克明古訓，君子是以知公奉若典謨，其將來者大矣。令廣平宋晙方，介直之士也，倚法不削，憂公如私，以能名自薊縣而來遷，政率由舊，履公之躅，守而弗失，睹公之為政而不及。學舍異文翁之後，罔或繕修；琴堂挹子賤之風，恒餘局蹐。歌詠不足，願言發揚，見求微詞以載貞石。其所書者，止於創州置廟之實，即夫子懋緒隆德，蓋存諸史冊，且溢於古人之口，豈餘頑童，敢記頌焉。銘曰：
振頹周室，警寐殷楹，曠千百年，炯作世程。
大唐御極，治致昇平，咸五登三，是孰與京。
聖王既興，夫子乃貴，苴茅列爵，建廟崇位。
蘋蘩截海，聾瞆革思，春誦夏弦，於焉辨誌。
惟范之陽，巍巍建邑，朝命有作，州廷乃立，
廟革新題，堂升故級，縣寀寄奠，生徒罷習。
崇崇大賢，昔歲臨茲，匪頒勞役，克就嚴祠。
美矣像設，森然具儀，風化之源，一至雍熙。
斷斷伊人，恪居所職，食蘖苦誌，戴星任力。
瞻我宏規，闡我明德，爰琢琬玉，阼階之側。
臣某言：伏奉去年月日制書，禮展郊禋，告成上帝，恩霑動植，道洽幽明，東風變而四海春，聖帝作而萬物睹，懷生庶類，罔不歡忭，中賀。伏惟皇帝陛下體元立極，撫運受圖，禦一氣以乘乾，飛六龍而出震。德合天地，明齊日月，葉三光之幽讚，承八聖之睿謀。頃者國步未康，王室多難，兵纏禍結，害及生人，塵飛寢園，燧燭郊甸。陛下乘時順動，鑾駕南巡，凡在食土之毛，圓首之類，莫不號天向闕，望風瞻星。遂得猛士雷莽，義旗雲合，西戎自效，北狄爭驅。一舉而氛祲掃清，蹔勞而寰宇大定，則知千年降聖，天命有歸，六合奉尊，神器斯在。今農郊罷戰，邊徼無虞，九有偃戈，八方同軌。荷皇慈之覆育，知聖祚之靈長，匪人革心，罔不鹹率。陛下勤禹湯之罪已，法堯舜以為心，肅恭神明，虔奉宗廟。損抑徽號，憂濟黎元，始自迎長之初，大申報本之禮。冊勳旌舊，列爵分官，宥死緩刑，掩骼埋胔。粟帛周於耆老，猷酬及於幽冤，天覆海渟，與人更始。釋羸俘於死地，俾異域而生還，赦枯木之嚴刑，蠲執殳之常賦。臣及三軍百姓蠻夷酋長等，伏讀制書，沐浴元澤，莫不喧呼抃躍，蹈舞徘徊。絕徼窮荒，盡沐生成之造，飛蠢動，俱承雨露之恩。臣限以藩守，不獲稱慶闕庭，無任踴躍慶抃之至。
臣某言：伏奉去年某月日恩敕，授臣使持節都督黔州諸軍事守黔州刺史兼禦史中丞，臣某中謝。臣以今年某月日到所部上訖，螢爝之光，無裨日月，螻蟻之垤，謬廁邱山。臣素以凡庸，幼乏師訓，遭逢聖代，誌業無聞。往昔建中之初，佐戎南海，屬陛下飛天禦極，拔異搜能，臣謬居朝謁之中，嚐備對敭之末。臣於延英殿獻《大禮賦》一首，特奉恩旨，令臣自讀，天顏咫尺，芻鄙必聞，一覽繁詞，三蒙眷獎，宣付史館，列在圖書，此微臣之榮一也。尋屬賊臣希烈上表，臣奉詔奔馳，因茲淪陷，臣忍死效節，偷生竭忠，分士伍以弱枝，獻土地以強幹。當元凶授首之際，亂兵害帥之時，玉石不分，生殺未定，初則傳臣及禍，後乃知臣僅存，陛下分命宰臣，念形於色，始臨軒而出涕，終省表而再歡，君上之慈，古今未有，此微臣之榮二也。妖氛即殄，飛詔追臣，就拜銀青，仍加金印，授官華省，列位聖朝。萬死之中，再肉白骨，九泉之下，獨見青天，此微臣之榮三也。去歲季春，陛下與太子諸王賦詩見宴，中書宣付，遍示百寮，凡在臣下，無不奉和，擢居第一，唯臣一人，獨荷殊旌，乃蒙厚錫，光生禦劄榮溢天衢，百辟具瞻，萬人傳誦，此微臣之榮四也。臣本書生，謬登清秩，始詳刑政，旋改轄司，陛下不念愚蒙，擢臣非次，草奏之地，忽降旌旄，郎署之間，遽遷方鎮，此微臣之榮，五也。臣聞受寄崇者其勳大，荷恩重者其感深，今臣無跡可稱，無功可紀，累承睿渥，叨冒寵章，草木逢春，罔答陽和之煦；昆蟲啟蟄，寧知天地之仁。將何以受陛下非次之恩，答陛下殊常之造？臣伏以黔巫遠僻，山洞阻深，地極荒陬，人多逋梗，不生五穀，不識桑蠶，迫之則鳥獸同群，緩之則木石為伍。臣謹當申明朝典，宣布皇慈，扇以仁義之風，諭以君臣之道，俾知教化，或漸庶幾，誓安遠人，永清殊俗，臣無任荷恩寵之至。
臣某言：中使至，伏奉某月日敕書，及所部將吏僧道百姓等，伏蒙聖恩慰勞，並賜臣手詔，及春衣兩副，金縷牙尺一麵，大將衣若干者。天眷遐臨，恩波洊及，跪承寵賞，以懼以慚，臣某中謝。伏惟陛下德配二儀，恩覃九有，雖雲雨之施，在物無遺；而渥澤所加，於臣為幸。誠以任叨藩鎮，才本庸虛，威略不足以暢皇風，政術不足以裨朝政，顧慚曠職，常用疚懷。今又特降寵臣，俯延殊獎，頒以尺度，承春令之溥臨；賜以衣裳，荷天慈之遠覆。榮均將校，慶被蒸黎，歡心積於萬靈，喜氣盈於五嶺。臣往塵近掖，負敗巳彰，洎守炎陬，恩禮彌厚。實懼無功之賜，敢安逾分之榮？仰戴鴻私，捐軀寧報。無任感恩瀝懇之至。
臣某言：中使至，伏奉敕書手詔，並賜臣冬衣一副，大將衣兩副者。九霄垂露，忽降天文，萬里飛軺，更頒盛服，臣某中謝。臣凡庸淺劣，才不逮人，謬荷國恩，猥居方鎮。自宣風撫俗，猶未周星，朝章巳布於蠻夷，聖澤載覃於遠道。將士等干戈久戢，歲月空深，曾無橫草之功，累授賜衣之慶。伏以陽和生植，不隔薰蕕，日月照臨，寧分遠邇？喜溢要荒之外，榮均將校之中，蚊蚋力微，邱山難荷。無任感戴，兢惶屏營之至。
臣某言：中使至，伏奉某月日敕書，慰問將士官吏僧道，並賜臣手詔，及冬衣兩副，大將衣五十副者。肖禁絲綸，特臨遠鎮，中天雨露，忽灑炎州，感戴殊私，抃躍無㨿。臣某中謝。臣頃踐臺司，巳招負敗，洎分戎閫，又寡威謀。陛下黈纊闕遺，含宏尸素，恩深全宥，德邁生成。地偏而頒賜每臨，節換而授衣先及，王人宣勞，降自煙霄；宸翰昭融，如瞻日月。綢繆睿卷，咫尺天顏，三軍激踊躍之誠，五嶺溢謳歌之響。皇慈溥洽，顧品物而均榮；寵渥謬加，在微臣而增懼。非勤勞以受賜，徒跼蹐以祗恩，灰壤為期，豈云上報？無任感恩荷懼屏營之至。
臣某言：中使至，伏奉詔書，并賜臣衣一副，金花銀椀二枚，百索一軸，大將衣兩副者。大明生東，無遠不照，時雨潤物，有形必霑。臣某中謝。伏以朱明屆節，端午良辰，寶歷叶於重離，聖壽齊於兩曜。臣凡愚賤質，草木微軀，謬居藩鎮之榮，獲守黔巫之地。豈意聖慈天覆，不隔遐荒，珍物出於九重，麗服延於萬品。臣與將校等，雖備戎旅，素乏勲庸，當蠻徼廓清之時，霑普恩頒賚之慶，榮分閫外，喜溢行間。仰戴殊私，罔知所報，不勝忭躍之至。
臣某言：中使某至，伏奉敕書手詔，并賜臣臘日藥物及銀合等。千年聖歷，忽降遐荒，萬里天書，更臨下土。臣某中謝。臣駑駘賤質，草木微生，謬荷國恩，擢居方鎮。按俗闕澄清之任，臨戎無毫渲功，累授殊私，薦沾芳澤。況靈長上藥，列在仙方，芬馥蘭膏，出於中禁。豈臣庸陋，宜此寵榮？感戴天恩，不勝抃躍。
臣某言：中使某至，奉宣聖旨，賜臣臘日香藥口脂等。宸私曲被，殊賜薦加，祗奉恩榮，荷戴惶灼，臣某中謝。陛下德施周普，蠟百神而魚蟲不遺；慈澤旁流，錫群下而細微皆及。謬承良藥之貺，豈當同體之榮，龜手既沐其芳馨，香膏又沾於唇吻。賁飾之道，備幸於臣，澤浹肌膚，恩深骸骨。撫心揣分，慚厚施於天休；賤質庸軀，荷曲誠於元造。實為僥幸，何以克堪，涓埃無補，於綱維，濡渥有加於蓬賤。邱山惠重，螻蟻命輕，厚顏於死生，覬忘軀而徇節。
臣某言：中使某至，伏奉宣賜臣紅雪、口脂各一合。降自重霄，賚於賤品，承旨慶抃，省躬慚惶，臣某中謝。臣謬處準繩，遂更律候，每慚效薄，常懼食浮。豈謂特荷鴻私，猥沾殊賜，時當蠟臘，澤浹幽微。彩雪蠲邪，無虞於美疢；芳膏盡飾，有愧於陋容。徒罄丹誠，不知上答，無任感戴之至。
臣某言：中使某至，伏奉敕書慰諭，並宣進止，賜臣紅雪、紫雪、口脂等。慶賜以時，寵光逮下，捧詔心悚，承恩汗流，臣某中謝。伏以元律送寒，清霜戒臘，九天布惠，萬類發生。臣以庸虛，謬當任使，觀風未久，按部無能。而陛下俯念守臣，恩同勳舊，詔垂禦劄藥稟仙方。降蘭澤以傳馨，頒玉曆以示慶，實慚固陋，忽被光輝。撫躬循巳，終夕愧厲，謹當訓整師旅，牧養黎，敷雨露之恩，宣日月之照。俾瘡痍漸複，江湖安流，庶於涓毫，上答山嶽。伏惟皇鑒，俯照丹誠。
臣某言：去貞元五年於延英殿賜麵辭之日，親奉進止，令臣一考即來者，臣謬承聖獎，猥守方隅，自到黔中，首末三年，更入新正，即及四載。臣素以微生，叨居重鎮，恭行朝旨，宣諭皇恩，種落遠人，庶幾於理。伏以遐荒僻阻，控帶諸藩，溪洞蠻夷，性本生梗，木石為伍，鳥獸同群。寬之則伏匿山林，不遵王命；迫之則結聚蜂蠆，害及邊陬。臣於撫馭之間，酌其中道，示以威惠，諭以憲章，以清靜臨人，不以擾為政。開設學校，令知君臣父子之道；勸勉稼穡，令知生成衣食之原。減其征徭，蠲其力役，今國恩遠及，夷落大安，萬里勤王，一方無事。臣管內素多瘴癘，山峽重深，毒霧蒸雲，常在窗戶，四時多雨，不識霜雪，終歲陰昏，少見天日，出門無路，舉目唯山，猿鳥之心，如在籠檻。臣從去年冬初，忽染腳疾，膝脛頑痺，行步艱難，絕無醫人，素乏藥物，深山窮穀，無處市求，任重命輕，何可言疾？臣先奉進止，一考令歸；又準敕文，二年與替。臣今歲月以久，疫癘交侵，況奉綸言，難堪更住，臣久辭天闕，戀切龍顏，瞻望天門，不勝涕隕。無任攀戀切迫之至。
臣某言：臣去貞元五年麵辭之日，親奉進止，令臣一考即來。臣謬荷聖恩，擢居方鎮，炎瘴之地，首末四年。恭守廟謀。宣布皇澤，唯以靜理，惠恤遠夷。今縣道宴清，幹戈罷戢，雕題左衽，萬里勤王，溪洞之人，無不樂業，此皆聖上之恩，豈是微臣之力？臣從前年六月患腳膝，行立艱難，秋深以來，更染風疾。又從去年六月，直至今日，不見三光，山穀昏昏，終日陰雨，吞茹瘴毒，實所難堪。伏奉敕文，二年與替，況奉進止，一考令歸。臣疾癘所侵，氣力衰敗，素無醫藥，恐不支持。臣伏見近日以來，楊悅、孫誠、李速、裴腆皆在遐裔，相次喪亡，特乞聖恩，全臣性命，許臣準敕歸赴闕庭，再睹龍顏，灰粉無恨。臣去年十二月巳進表陳乞，情有至切，再瀆宸聰，伏乞天慈，救臣疾苦。不勝懇迫憂塞之至。
右。臣伏以大電繞樞，千年感聖，神光照室，六合歸尊。恭惟降誕之辰，實啟乾坤之詐，普天稱慶，率土同歡，仰舜日而徘徊，望堯雲而抃躍。前件光明砂等，金丹上品，著在仙經，願因不朽之姿，永固長生之壽。
右。臣伏以上元降聖之時，皇帝出震之日，天垂景曜，繞北斗以呈祥；人竭歡心，願南山而為壽。前件光明砂丹等，管內所出，服餌所尚。生依仙穀，誠有驗於仙方；貢自蠻夷，幸得充於禦府。臣藩守有限，不獲稱慶闕庭。
某啟：伏見詔書，相公拜上台之位，寅亮天工，登翊王室，弼成大化，佇致和平。葉一人夢卜之求，副四海具瞻之望，凡在中外，孰不慶幸。方今聖主文明，天下思理，兵革不舉，於茲十年。黎元有再安之望，戎馬有歸牧之勢。夫物應有兆，機生其微，制動者守乎靜，求直者端乎表，秉鈞者慎始而圖其終也。相公天實生德，錫我皇家，禺禺蒼生，延首以望，蠻夷左衽，亦仰無窮。某受任遐荒，職在邊鎮，瞻戀欣抃，無任下情。
某啟：伏見某月日詔書，伏承相公膺啟沃之心，登輔弼之任，人望巳久，天意下從。休聲飆馳，浹洽海內，凡在士庶，不勝慶幸。伏以陛下文德聿修，武功克靜，祲沴不作，昇平漸階。正可乘天時以創制，因人事以立法，天其或者必以相公乘啟聖之運，致全壽之期。自然百度以貞，九流式敘，霜露所墜，罔不開化，蠢動含生，皆遂其性，致君堯舜，何獨古人。其受命荒服，職在天涯，瞻望喜躍，無任下情。
某啟：男元曜蒙恩授襄州參軍，又奉七月初四日敕書，令隨父準例支給料錢者。恩生不次，事出非常，仰戴天慈，伏荷仁德，以欣以懼，戰越交並。伏以國朝故事，及古名臣，惠及黎元，勳高社稷。則有賞延於代，祿及於家，或總角腰章，或垂髫結綬。綺紈拜命，繈褓分榮，自葉流根，蓋超彝典。某繆承聖獎，猥守方隅，政教無聞，典禮多闕。男尚幼小，濫廁班榮，相公念以遐荒，將與便近，更許隨父，仍給料錢，榮超流輩之中，賞過彝章之外。退循涯分，喜躍伏深，限以所守，拜謝未由，下情伏增戰灼。
