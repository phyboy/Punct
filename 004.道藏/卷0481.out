《春秋左氏傳》曰：「天反時為災，地反物為妖。」其於水也，反利為害矣。在唐堯時，包山陵而浩滔天，在漢武時，浮齧桑而浸钜野，皆震蕩上心，昏墊下人，其故何哉？天其或者警休明而表忠誠也。皇唐貞元八年，歲在壬申夏六月，上帝作孽，罰茲東土，浩淼長瀾，周亙千里，請究其本而言之。是時山泐桐柏，發谼噴湧，下注淮瀆，平湍七丈，浮壽逾濠，下連滄波，東風駕海，潮上不落，兩水相逆，濺濤倒流，矗縮回薄，衝壅淮泗，積陰驟雨，河瀉瓴建，不舍晝夜，至於旬時。乾坤合怒，雲雷為屯，以水濟水，吞州漂防，走不及竄，飛不及翔，連薨為河海，噍類如魚鱉，事出慮外，孰能圖之。開府儀同三司檢校右散騎常侍兼禦史大夫泗州刺史武當郡王張公伾，以其始至也，聚邑老以訪故，搴薪楗石以禦之，其漸盛也，運心術以馭事，維舟編桴以載之，遂連軸促櫓，斂邑之惸嫠老弱，州之庫藏圖籍，官府之器，先寘於遠墅，軍資甲楯，士女馬牛，遽遷於水次。將健丁壯，遏水之不可者，任便而自安，迨數日而計行矣。洪波汗漫，不辨涯涘，驚飆鼓濤，舟不得不覆；巨浪崩山，城不得不圯。崇邱如島，稍稍而沒，廈屋如查，泛泛相繼，天回地轉，混茫其中。公獨與左右十數人，纜丹於郡城西南隅女牆濕堵之上，以向衝波之來，不亦危哉！公之左右失色，同辭請移。公曰：「伾癸子守土臣也，苟有難而違之，若王命何？且南山隔淮，幾五六里，吾能往矣，況是別境，離局奸也，雖死不為。」公於是使部內十驛，遷於虹城西鄙而南，傍南山而東四百里，達維揚之路，俾星郵無壅。又東北直渡，經下邳五百里，至於徐州，通廉察之問。又移書淮南南城將，令斷扁舟往來，立標樹信，以虞寇賊之變。公每端拱對水而訴曰：「伾奉聖主明詔，司牧此州，以親萬姓，河公何為不仁？降此大沴，伾之罪也。」厲聲正色，阽危不撓，曆數旬而水定，又再旬而水耗，自水始至，及水始耗，已六時矣。又一時而複流，郊境之內，無平不陂，郛郭之間，無岸不穀，尺椽片尾，蕩稀無所有。可異者，惟公之路寢與內寢，巋然存焉，豈不可浮而往，抑不可顛而壞乎？斯則神仰公之仁，先庶物而遺巳；神賞公之忠，臨大難而守節。神高公之義，動適權以成務，故保其聽政養安之所，旌公之善也。昔召伯之理也，人愛某棠而勿翦，方茲神靈扶持，不亦遠乎！公乃舍車而徒，棄盾而泥，吊亡恤存，綏複軍郡。遠軫聖慮，詔左庶子姚公吊而賑之，至於修府署，建城池，詔有司計功而償緡，立廛市，造井屋，公申勸科程，以貰以貸，才逾年而城邑複常矣。其餘縮板為垣，樹柳為麗，端衢四達，廨宇雙峙，雙闕雲聳，瓊台中天，即公之新惠也。天炎流行，何代無之，逢昏即盛，遇賢即退，故劉昆反風而火滅，王尊臨河而水止，蓋中誠之至也。公嚐領羸兵守孤城，以百當萬俾國家全山東之地，名載青史，公即國之長城也。今以一葦之航，絓於危堞之上，以當漲海之勢，城頹而一塊不傾，水止而所濟獲全，公即國之貞臣也。固知明主之委任於公也，皆感而通焉。周任不敏，學於舊史氏，借古人以諭公，或曰未同年矣，謹述而記之。時貞元十三年歲在丁丑清和之月，哉生魄，勒於石。
邈彼斜漢，麗於中天，遇良宵之已艾，與清景而相鮮。勢則昭回，既闌幹而遠映；時方蕭瑟，亦汎濫而高懸。的爾遙分，淒然仰眺，澄奕詼之浮彩，隱蒼蒼而引耀。孤星回泛，狀清淺之沉珠；殘月斜臨，似滄浪之垂釣。輕暉幕幕，遠景蕭蕭，色分隱映，光凝泬寥。擬瀑布而不落，似輕雲之欲銷，夜景將分，清光向曉。縈碧落以回薄，澹晴空而縹緲，躋攀不及，限一水以心遙，瞻望空勞，邈九霄而思杳。發跡無際，淩虛不傾，積曙色之牢落，涵爽氣之淒清，疑曳練而勢遠，訝殘虹而體輕。遠想牽牛，漸失迢迢之狀；搖思弄杼，無聞軋軋之聲。景氣潛昭，氛埃遠屏，寧在地以為狀，信滔天而掛影。可以玩清光，狎餘景，分暉爽亮，向曉色而亭亭；遠勢縱橫，帶秋光之耿耿。偉茲垂象，倬彼青霄，映星躔之的的，出雲路以昭昭。想穿鑿之初，悠然莫測；稽源流之始，邈矣方遙。則知匪自人功，實惟天設，自虛無而想像，界寥廓而昭晰。意天邊之橫注，遠若波瀾；想空裹之潛流，遙疑嗚咽。宜其臨清泚，挹澄澈，儻天路之可昇，與清漪而比潔。
昔人有暗室無欺，行行路歧，涉清流之蕩漾，指白水以驅馳。乘匹馬而來，念茲枯渴；傾一襄以用，投彼漣漪。且水本無情，人能誓誌，俯濯纓之上善，控奔蹄之小駟。兼隅是切，鬥升之水無多；重價將酬，子母之錢盡棄。湯湯淺瀨，曆曆五銖，飲之而忘其量也，投之而無乃甚乎！同濟河而沉璧，異濁水以求珠，隱金沙之中，迷於赤仄；落蘋繁之上，混彼青蚨。嗟乎！利巳則多，潔身誠鮮，在一飲而何損？投半兩而稱善。鳧下處，對鵝眼而難分；鱣鮪遊時，雜鯨文而不辨。駸駸練影，潏潏波聲，滿腹而自資行道，墜錢而孰謂沽名？郭況之家人儻來，訝移金穴；漢代之貲郎或見，猶認水衡。浦漵縈盈，汀洲重疊，吳酌貪而難並，王不言而雅葉。致香醪而一醉，且乏杖頭；入春溜以俱沉，不漂榆莢。澄明水底，散亂馬前，乍似揀金之磧，何殊種玉之田。逐好利之徒，無辭俯拾；同貫珠之子，幾誤旁穿。是知雅誌無儔，常情不到，將均勺水之直，自勝飲冰之操。則墜銀瓶於井底，思婦徒傷；投竹杖於陂中，仙翁可報。賢哉項氏之心，從吾所好。
異彼天馬，生於遠方，每流汗以津潤，如成血以熒煌。所以名重騄驥，價高驌驦，骨騰肉飛，既揮紅而沛艾；麟超龍翥。亦流汗以徜徉。當其武皇耀兵，貳師服猛，破大宛之殊俗，獲斯馬於絕境。由是辭遠塞以俱來，望漢庭於遐騁，初疑霡霂，初染瀚海之霜華；終訝淋漓，變榆關之霞影。及乎獻闕之始，就駕之初，飾金羈而勢如躡影，排玉勒而態若淩虛。伯樂乍觀，訝沾襟而沃若；王良載馭，驚濺袖以班如。觀其步驟如流，驅馳若滅，恣餘力而聳躍，控中衢而敻絕。長鳴向日，躞蹀而色若渥丹；驤首臨風，奮迅而光如振血。疾徐中節，羈束如濡，流膺臆以飛赭，灑纓鬛以凝珠。雄姿泛彼，逸態濡於，映白駒之群，皆疑失素；齊紫燕之匹，不可奪朱。卓彼奇姿，實為殊觀，初溢腹而沾灑，終盡足而渙汗。此朱翼而表異，難並駿良；彼赤鬛以稱奇，翻同款段。超騰莫及，迅疾難儔，遽赫如以浹洽，乍煥若以飛浮。儻遂越都，甚追風而更疾；如風過隙，似奔電以潛流。且其戢聯翩，異踡，材逾良駿，名失逸足，儻不棄於血誠，將八鑾而齊躅。
護字殷功，博陵人，貞元十二年進士，終嶺南節度使。
惟刀鏡之異名，共堅剛以為質，懿靈仙之手澤，得微妙之心術。銛鋒始拔，乍盤屈以規圓；朗鑒俄成，駭拂拭而光溢。則知道藝之秘，變化之神，實希夷而有德，寧積習而可臻。瞥然而電影初散，煥爾而菱花巳新，用不假物，力非因人。可以矯而揉，可以引而伸，應手以從革，爛含光而足珍。霜刃既摧，冰光乃見，自金環而耀彩，入寶匣而增絢。道高欒氏，鄙噴酒而雨飛；術邁壺公，輕投杖而龍變。諒成形於顧指，豈勤力於鑄煉，在剸剖之則遺，將妍媸而必辨。仙術斯遠，人情匪量，雖五金勁質，百煉純鋼，或卷舒而在意，信元妙之無方。利用無虧，同切玉於周後；明輝既就，齊照膽於秦王。軼前誌而稱奇，著幽經以標異，始挈而雄铓若失，屢照而清光不匱。睹神跡之昭彰，識靈訣之奧秘，是鈄手以為炭，心以為爐。既可引而可屈，亦何有而何無，考乎誠與元而契，稽乎理為道之俱。異哉！術亦無詐，將本之於神化；法不可傳，徒仰之於列仙。雖改其狀，不淪其堅，初徑挺以繩直，終青熒而月圓。昔也為刀，則犀兕之可斷；今也作鏡，知鑒照之無偏。儻或收於一割，與鸞影而鶯遷。
德動天鑒，祥開日華。守三光而效祉，彰五色而可嘉。驗瑞典之所應，知淳風之不遐。稟以陽精，體乾爻於君位；昭夫土德，表王氣於皇家。懿彼日升，考茲禮鬥。因時而出，與聖為偶。仰瑞景兮燦中天，和德輝兮光萬有。既分羲和之職，自契黃人之守。舒明耀，符君道之克明；麗九華，當帝業之嗣九。時也寰宇克清，景氣澄霽。浴鹹池於天末，拂若木於海裔。非煙捧於圓象，蔚矣錦章；餘霞散於重輪，煥然綺麗。固知疇人有秩，天紀無失。必觀象以察變，不廢時而亂日。合璧方而孰可，抱珥比而奚匹。泛草際而瑞露相鮮，動川上而榮光亂出。信比象而可久，故成文之不一。足使陽烏迷莫黑之容，白駒驚受彩之質。浩浩天樞，洋洋聖謨。德之交感，瑞必相符。五彩彰施於黃道，萬姓瞻仰於康衢。足以光昭前古，照臨下土。殊祥著明，庶物鹹睹。名翬矯翼，如威鳳兮鳴朝陽；時藿傾心，狀靈芝兮耀中圃。斯乃天有命，日躋聖。太階平，王道正。同夫少昊，諒感之以呈祥；異彼夏王，徒指之而比盛。今則引耀神州，揚光日域。設象以啟聖，宣精以昭德。彰燭遠於皇明，乃備彩於方色。故曰惟天為大，吾君是則。
天序運氣，王統時紀，欽若是授人之初，履端為步曆之始。欲正時而罔忒，非置閏其何以，伊昔陶唐，五帝之世。申明推策之術，表錫落蓂之異，羲和之職既分，曆象之文始備。於其寅亮帝圖，式昭天事，其則伊邇，其猷孔嘉。日月運行，故有遲速之異；晦朔循軌，因為大小之差。立分至則寒暑不忒，積餘日而盈虧匪賒，且正者王之丕訓，時者天之大信。正得其序，則麵離而禦乾；時失其經，則夏雹而冬震。人殃於疫，年不為順，故時不得不正，歲不得不閏也。昔周禮在魯，曆法可推，官或屍位，閏則迷時。良史為之追正，議士為之興辭，俾夫司曆法者，罔或二事，建皇極者，於焉慎思。則序不愆而事不悖，沴可伏而祥可期我唐百王居盛，九葉伊聖，昧爽無忘乎順序，動息必繇乎時令。茲歲也，當仲秋而歸餘；居位也，闔左扉以舒政。化災為祥，紆憂作慶，南山之壽，閏月而潛宏；北戶之，重譯而歸正。於時金風半肅，雕雲乍斂，野樹丹舒，遙峰翠點。燕溟海以馳歸，鴻朔漠而方漸，正時之文，存乎往誌。舍之則玉燭不調，得之則銅儀安次，可以使四方稟朔之君，萬代守文之士，知我正往曆，奉天時而置也。
總字會元，扶風人。元和初為虔州刺史，入為刑部侍郎，曆淮西忠武天平軍節度使，長慶二年加檢校尚書左僕射，入為戶部尚書。三年卒，贈名僕射，諡曰懿。
臣某言：中使至，奉宣聖旨，賜臣勑書手詔，并御製中和節詩序及尺等。天貺荐臨，𧇖文亮發，仰觀俯愧，祗懼若驚。自受殊恩，守茲遠鎮，才拙日淺，政未及人。陛下頻降寵私，驟施惠渥，雖大君獎飾，其道則然，微臣駑猥，豈宜及此。臣聞先聖有作，不相沿襲，苟合天理，順乎人心，則可以垂憲百王，布諸彝典。側覽明詔，以二月一日為中和節，事因祈穀，便賜歡娛，兼賜臣御製詩序一本、尺一枝者。伏以仲月良辰，首建嘉節，朝野慶洽，君臣樂康。助萌芽之發生，擬天地之含育，誠所以跨越周漢，邁絕古今。況聖人麗藻，高懸日月，皇儲妙翰，益覩文明，誕告萬方，孰不歡抃。又書同律度，禮均衡石，以尺頒賜，固協其時，敢不佩此謨猷，謹於軌範。限守邊鎮，遂闕稱觴徒觀宴鎬之詩，不廁賡歌之末，無任兢荷歡躍之至。《文苑英華》卷五九二表四十。
臣聞牙之事君，如子事父，子有晨昏之道，臣有朝覲之儀，載罹寒暑之遷，豈勝犬馬之戀。臣聞古之郡國，皆有邸第，列在京師，出命守藩，入令述職，所謂百穀朝海，眾星拱辰。伏惟皇帝陛下德伏萬邦，理臻三代，夷夏率俾，沉翔煦然。臣頃受任番禺，星霜七變，身在南海，心懸北闕，特蒙渥澤，徵領宗司。方廁朝行，旋牧關輔東郡缺帥，又忝總戎，雙旌自天，便道之鎮，赤墀轉遠，伏謝無因。及茲三年，丹懇每結，況自貞觀之後，迄於聖朝，臣之一門，繼荷重任，擁旌鉞者，僅二十人。高祖淮安郡王神通，弼亮太宗，戮力締構，榮登左揆，以寵勳勞。臣無先祖之功，而塵先祖之位，師長宗秩，胡堪謬列，是願罄述愚誌，一睹聖顏，宵腸九回，書食三歎。今河朔軌道，汴宋底寧，臣所部宣揚睿慈，綏緝黔庶，師旅知訓，農桑以時，徵賦有常，廩儲有備，但以違奉既久，心不遑安，輒敢冒昧上聞，特希矜許入覲。臣獲蹈舞班敘，親承德音，卻歸方隅，生死榮幸。
右。臣伏見前件官才略過人，清貞出衆，早居省闥，鬱有政聲。官叙巳高，時望仍重，爰自出牧，美績尤彰，正直不回，沉毅能斷。伏乞以臣官授之於質，則必能鎮靜方域，輯和蕃戎。臣之才能，誠所不逮，官謗易召，榮福難叨。伏希聖慈，允茲誠請，則君無妄授之義，臣無虛受之名。不勝懇切，愧靦之至。《文苑英華》卷六三八狀一一。
唐受天脩命，用古道理，仁覆德載，與二侔大，弘煦丕冒，與三竝曜。繼明嗣睿，萬葉其始于十一聖；聖謨熙載，千祀其初于十四歲。歲二月丁巳，平巨寇，復齊魯地。三月己丑，乃命臣揔授節分閫，撫安餘衆，且理于鄆，而觀察曹濮。故荷皇澤，來濯汚俗，人旣沐浴，咸以潔清。物無夭傷，各遂性命。不化化，不楙楙，感聖德也，豈待守臣施諸政術，而革訛止謬乎？于以見周公、太公之遺風，仲尼之禮教，有所不泯者焉。何以言之？先是元兇事猶未順，惟此邦衆，尚或率從，及顯逆謀，多不爲用，其所寵任，皆亡命之徒與皂𨽻耳。故義聲一呼，厥衆咸應，乃知斯人可與爲順，不可與爲逆，此其明驗與！夫州郡廳事之有壁記，雖非古制，而行之已久，其所紀者，不唯備遷授，書名氏，將以彰善識惡而勸戒存焉。其土風物宜，前政往績，不俟咨耆訪耋，搜籍索圖，一升斯堂，皆可辨諭。原茲邦域，其來遠矣，曰太昊之墟，曰魯之須句，曰漢之東平，曰今之鄆州，其地一也。武德中爲揔管府，亦爲都督府，而蔣、曹、戴、濮、兖五州焉。貞觀初廢府復爲州，八年始自鄆城移於是，就高爽也。自逆帥攘據，罔率訓典，改易昇降，名稱溷淆，蓋無取焉。今以平寇之初，魏博田公奉詔權兼勾當，則位同正牧，宜書爲首，亦《春秋》始魯隱公，賢之也。其國初已來刺史名氏及遷改之次，旣遭蔑棄，難以究詳，訪諸史官，異日備于東壁。時聖曆元和，紀號己亥，直歲十二月己卯，撿校禮部尚書兼鄆州刺史御史大夫馬揔記。
衍，左丞倫之子。曆官江蘇虢三州刺史，貞元二十一年加工部尚書。
臣所治，多是山田，且當郵傳衝要，屬歲不登，頗甚流離，舊額賦租，特望蠲減。臣伏見比來諸郡論百姓間事，患在長吏因循，不為申請，不詣實，不患朝廷不矜放，有以不言受譴者，未有言而獲罪者。陛下拔臣牧大郡，委臣撫疲民，臣所以不敢顧望，苟求自安，敢罄狂瞽，上幹聖覽。
維字正文，越州山陰人。至德二載進士，擢辭藻宏麗科，調諸暨尉，辟河南幕府，終秘書省校書郎。
聖人之在運也，上天為之降祥，將以示德遠，告時康。火精始凝，初臨於嵎穀；陽德用事，首出於東方。作大明兮其彩白，有善守者其人黃，惚兮恍兮，見於為物之體；窈兮冥兮，來於無何之鄉。豈惟有德動天，景再中於漢帝，至誠感物，退三舍於魯陽。所謂人者臣之稱，日者君之象，三光可得居尊，眾靈於焉稱長。人所以守日，葉伊皋之弼亮；天所以垂休，明億兆之所仰。實王化之基格，諒神功之蚃。則知唐虞之代，羲和之最，蕭索糾紛，如煙如靄。又況夫兆慶於合璧，告祥於抱戴，嘉其氣霽地表，雲收天外。出暘穀而輪開，當亭午而光大，映真人之麗質，爛霓裳與羽旆。離婁敻敻以喪明，周文咄咄而延昧，屬宇宙以廓清，表陰陽以交泰。我君如日之昇，惟天是則，君臣合體，符瑞允塞，以太古而望今，齊哲聖以同德。
益，宰相揆族子。第進士，憲宗聞其名，召為秘書少監、集賢殿學士，遷太子賓客，轉右散騎常侍。太和初以禮部尚書致仕卒。時又有太子庶子李益同在朝，故世言文章李益以別之。
夫聖人理，原於始而執其中，觀天文以審於王事，觀人文而知其國風。故每歲孟春，采詩於道路，而獻之泮宮，有以知下之化，達人之窮，發於《關雎》之首，及乎王道之終。故曰天明自人而視，天聽自人而聰，所謂政於內係一人之本，動於外形四方之風。始於《風》，成於《雅》，失其道或天方薦瘥，得其宜或錫之純嘏，是人情之大竇，未有不由於斯者。爾其德以頌宣，事以類比，陳之於學校，將可以反正輟淫；播之於絲桐，何有於翦商變徵。屬辭庶因於勸戒，緣情孰多夫綺靡，嘉魚作而賢者進焉騶虞廢而王道缺矣。至於詩之為稱，言以全興，詩之為誌，賦以明類。亦有感於鬼神，豈止明夫禮義，王澤竭而詩不作，周道微而興以刺。俾乃審音之人，於以知風之自。洎夫代見更改也，運曆於詩亡；自天未喪斯文也，以至於皇唐。於是抑文尚質，崇儉去奢，振六藝以補化，秉一言之無邪。不然，何以天地奉若，而不興雲漢之嗟，用能德馨而蘋繁可薦。誠達而來麰降生，雖九重歲招其諫諍，而九有日聞其頌聲，且君非五諫兮何弼，詩匪六義兮何成，我皇乃以詩而條之國政，本乎人情，故得行於蠻貊，豈獨用之邦國。修之身則壽考不忘，垂乎後則子孫千億，乃知詩之為教，蓋亦玉猷之至極。
通微，海州人。德宗朝官壽安縣令，入為金部員外郎，召充翰林學士，遷職方郎中知制誥。
春秋以立功於時，謂之不朽；釋氏以不住於相，至乎無生。善時者勳業存，離相者往來一，以是居世，其至人之蘊耶。維夫事上以忠，脩身以道，竭節於盛明之代，遺情於寵祿之間。通乎大觀，與物終始，建先修之所，為順理之期，光昭前聞，有若左神威軍中護軍兼柱國焦公。公名希望。字希望，舊史稱周武王克殷紂，封神農之後於焦，至武王孫康王，生子曰文，手中有畫如焦字之數，又以封焉。爰初啟土，實居陝服，眾國入於焦，因從平陽，遂命為氏。其間允文允武，或哲或謀，代不乏賢，可得而略。厥後或以官族寓籍於京兆府之涇陽，公之係緒，今縣人也。曾祖諱躍，太宗撥亂，常從征遼，拜絳州鳳庭府果毅都尉。祖諱法滿，克踐儒行，累遷至朝散大夫、絳州司馬。皇考諱孝憬，佩服仁義，不交世祿，積德之慶，鍾美於公。公嶷靈純粹，秉誌剛實，耿介不群，風標自遠。清襟朗察，萬象無所隱其情；見性圓明，眾辨不得礙其正。以言則窮其奧，得聖人之心；以行則用其中，合君子之度。年及弱冠，選侍彤闈，貞鬆之姿，既呈於徑寸；層台之峻，亦資於覆簣。守內府局同正丞，以陝府元從授承務郎，敬恭朝夕，恪守官次，忠信以奉上之道，禮義以周身之防。莊而能和，敏而有勇，故可以恭武，可以佐文，方圓適器，無入而不自得。今皇帝之在春宮，每加信任，洎正宸極，爰獎貞純。於是朱紱斯皇，銀章有耀，公夙荷榮渥，茂茲寵光。便繁左右，密勿軒陛，事君不二誌，守職惟一心。口無擇言，身無悔行，見義能勇，盡力忘勞，其衛主也，有匪躬之節。鑒輿既複，上懿其誠，除給事同正，賜金印紫綬，益見親重，乃命監射生軍事。貞元五年詔以射生軍為神威軍，加內侍省同正兼謁者監，賜上柱國，餘如故。公訓整戎務，練達武經，舉傑雋，懋勳實，贍材用，協師徒。我車既堅，我馬斯服，至若郊廟之事，文衛之儀，材官纊騎，林植鱗次，若離若合者，固足以耀皇威而振國容矣。十三年制加中護軍，累遷內侍省內侍同正兼內常侍。公受委愈重，執心愈恭，守直無隱，盡忠在公，理軍如家，正身率下，上所甚信，鹹感悅之。爰廣舊軍，肇建新宇，葉比眾誌，允成厥列，布之以署，爰峻壁周，講藝有館，公食有堂。既庶既繁兮樂且康，為輪為奐兮耀華章，迥六龍之日馭，降萬乘之天光，以永代垂則，宣力四方者也。至乃公離諸見，性符道源，以明誠宏大覺之因，以清淨修有為之事，動靜無閡，喧寂一如，不牽外緣，不滯禪想。以之（疑）則貞固幹時，仁者悅其仁，義者服其義，嚐事上則忠信，行已以蒞職，（疑）謂無上法寶，諸佛之心。自達磨東來，實為教祖，公了見真性，元契度門，乃於軍中建產精舍，上以奉國，下以利人。皇上禦大明以燭幽，發慧日以垂照，廣一乘之妙旨，輔萬物之自然。及公上奏，乃賜額曰「貞元達磨傳法之院」，表正知也。每從容而歎曰：「性無生滅，物有始終，本乎天者為昭明，親乎地者為委順。」是以遺生死，外形骸。感冬夜之詩，歸於其室；備歲時之制，允葉前經。信所謂知命不憂，達生之情者矣。乃建先脩塔於涇陽之縣東南焦劉渡之西。公之故夫人李氏，浮圖城中，龜謀協從，雁影連屬，支提鬱起，像法恒存，吾將老焉，可以無累，經言諸相常寂，公之誌歟！嗣子朝榮等，克稟趨庭之訓，無虧立身之道，以是有後，人鹹曰休哉。惟公之內誠，既率乎天至，公之元達，載光乎法器，宜乎承睿眷，協師貞，紀嘉績，茂休聲，保黃中之元吉，暢塵外之高情，既得瑕邱之地，先開張禹之塋。仁之報兮壽未極，檟可材兮躬所植，表全美於貞瑉，俾後生而作則。銘曰：
萬物芸芸，孰見其真，修身踐言，實惟哲人。猗歟護軍，與道為鄰，率性居正，資忠事君。澄心止水，勵節貞筠，行有枝葉，道無緇磷。其動以直，克廣厥勳，及新營宇，載肅鉤陳。眾服其誠，上嘉其勤，朝章允集，睿眷逾殷。處貴尚謙，秉誌惟純，清虛應物，恬曠怡神。法本無生，有非吾身，靜觀其複，視喪猶塵。委順於何？涇川之津，雁塔先啟，區中了人。爰植爰修，以躬以親，洪流不竭，法壽長春。表石垂芳，千年日新。
