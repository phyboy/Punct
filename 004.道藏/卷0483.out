德輿字載之，天水略陽人。貞元時累官禮部侍郎，轉戶部。元和五年拜禮部尚書同中書門下平章事，罷為本官檢校吏部尚書留守東都，封扶風郡公，拜太常卿，徙刑部尚書，出鎮興元。卒年六十，贈左僕射，諡曰文。
紛羽族之多端兮，同飛而類殊。有鴝鵒之微禽，亦播質於洪爐。因稚子之嬉遊，得中園之墜雛。恣飲啄以馴擾，來目前與坐隅。爾乃棲以籠檻，铩其羽翼，翼留軒以為娛。俾遐翥之無力，乍踉蹌而將舉，顧衤離褷而復息，雖主人之見容，終使喪天和於自得。或親賓至止，徽軫徐觸。每聞弦而鼓翼，亦追節而翹足。貌宛轉以成態，聲間關而助曲。乍寂寥以閑暇，若凝情以相矚。理輕毳以自潔，類山元之珮王。每翔集以安卑，同君子之自牧。思謝尚之起舞，邁風流之逸躅。苟魯昭之不君，固乾侯之出辱。方渡濟以申儆，伊涼德之自覆。徵故老之相傳，驗曩記之或存。在端午之司晨，翦其舌而能言。巧喉囀以達情，順人心而不諼。方渴日以呈材，願朱明之駿奔。忽愀慘以憔悴，響哀音於簾箔。竟啁啾而不去，若徊翔之有托。怳心訝而未辨，狸狌之攫搏。俄斃踣而不勝，紛血灑以毛落。彼葛盧與冶長，通鳥獸之音聲。闕君子周防，無古人之至精。既不能縱爾於遼廓，又不能遂爾之生成。使異類之得誌，曾未極其飛鳴。則本夫養之之惠，適足以害其生生。又憶夫清江之使者，東海之波臣，苟其時之不來，則刳腸而涸鱗。鶋鍾鼓而反悲，馬皂棧而多死。雖為遇之巳甚，固又夭其天理。嚐聞乎賢聖之理物也，智愚殊方，薰蕕異藏。善用無棄兮互見其長，各有攸處兮兩不相傷。官天地而府萬物，由此道而為常。吾既悟斯理之不早，因失之而後防。收視聽以冥觀兮，遂群性之茫茫。
湖渺渺兮蕩東風以發春，春溜滿兮連淨綠以無垠。接遠色於青草，散晴輝於白蘋。及夫反照安流，煙花明麗，霞生水底，鳥沒空際。聽棹謳之四起，見片帆之遠逝。杳空曠以澄鮮，窮千里於一睇。若乃路轉涔陽，波連沅湘。杜蘅秀兮蕙若芳，寫雲翠兮沉夕陽。月明露下靄蒼蒼，結遐想於騷人兮，悄目極以心傷。婉婉長離，翩翩彩鷁。遠泛桃花之浪，去從蓮府之辟。雲兮水兮，指前程於空碧。
有美一人兮，桂為楫，蘭為舟。逗遠樹之晴影，泛春江之碧流。乍迷雲葉，稍映蘋洲。凝暮色於愁睇，空藹藹以悠悠。的輕舟，亭亭遠質。喜揚舲之漸近，嗟轉，岸而還失。映微波以蔥蒨，貯嵐翠之蒙密，愴南浦之別離，占橫塘之風日，柳怨別兮楓傷春，望不辨兮愁殺人，空江邊兮遠郊外，紛離緒兮相對顰。摽落照以微明，冪夕煙而又晦。波茫茫兮景沉沉，思結纜於清陰。惜歸舟之不駐，傷遠目以軫離心。
敕：寅亮天工，緝熙王度。調陰陽以遂群品，敷教化以統百官。必得其人，乃濟於理。是谘茂德，允式具瞻。中散大夫守太常卿上柱國賜紫金魚袋齊抗，植操清貞，秉心諒實，精達政理，詳明典彝。才器可以濟時，忠正可以激俗。蒞事惟肅，休聲茂聞。宜入讚於中樞，俾發揮於景化。式是百辟，毗予一人。可守中書侍郎門下平章事，散官勳賜如故。於戲！政之得失，在於弼諧。爾其竭誠啟沃，以廣視聽。盡規獻納，以讚謀猷。俾人葉中，時乃之績。無替朕命，厥惟懋哉。
問：六經之後，百氏塞路，微言大義，浸以乖絕。使昧者耗日力以滅天理，去夷道而趨曲學，利誘於內，不能自還。漢廷用經術以昇貴位，傅古義以決疑獄，誠為理之本也。今有司或欲舉建中制書，置五經博士，條定員品，列於國庠，諸生討論，歲課能否。然後刪非聖之書，使舊章不亂，則經有師道，學皆顓門。以為如何？當有其說。至於九流百家，論著利病，有可以輔經術而施教化者，皆為別白書之。
問：《易》曰：「君子夕惕若厲。」《語》曰：「君子坦蕩蕩。」《禮》之言絅衣則曰：「惡其文之著也。」《儒行》則曰：「多文以為富。」或全歸以為孝，或殺身以成仁，或玉色以山立，或毀方以瓦合，皆若相戾，未能盡通。顏回三月不違仁，孟軻四十不動心，何者為優？柳下惠三黜而不去，子文三巳而無慍，何者為愈？召忽死子糾，管仲相小白，棠君赴楚召，子胥為吳行人，何者為是？析疑體要，思有所聞。
問：周制什一，是稱中正。秦開阡陌，以業農戰。今國家參酌古道，惠綏元元，均節財征，與之休息。豐年則平糴於轂下。
恒制則轉漕於關東，尚虞地有遺利，人有遺力，生之者少，靡禮賓司者多，粟帛浸輕而緡錢益重，或去衣食之本以趣末作，自非翔貴之急，則有甚賤之傷。欲使操奇贏者無所牟利，務農桑者沛然自足，以均貨力，以制盈虛，多才洽聞，當究其術。至若管仲通幣之輕重，李悝視歲之上下，有可以行於今者，因亦陳之，美利嘉言，無辭悉數。
問：懲忿窒欲，易象之明義，使驕且吝，先師之深誡。至若洙泗之門人故人，漸漬於道德，固巳深矣。而仲由慍見，原壤夷俟，其為忿與驕不亦甚與。商不假蓋，賜能貨殖，從我之徒，而吝缺如是，皆所未達，試為辨之。
問：育材造士，為國之本，修辭待問，賢者能之。豈促速於儷偶，牽制於聲病之為耶？但程試司存，則有拘限，音韻頗葉者，或不聞於軼響，珪璋特達者，亦有累於微瑕。欲使楚無獻玉之泣，齊無吹竽之濫，取舍之際，未知其方。子曰：「盍各言爾誌。」趙孟亦請七子皆賦，以觀鄭誌。又古人有述祖德敘家風之作，眾君子藏器而含章者久，積善而流慶者遠。各言心術，兼敘代德，鄙夫虛佇，以廣未聞。
問：先師之言，辨君子小人而已。勤學則舉六蔽，鹹事則稱九德，推其性類，又極於是矣。孟軻之數聖者，有清有和；文子之言人位，上五下五。列夷惠於天縱，頗有所疑況牛馬於最靈，豈為至當？班固之《古今表》，劉邵之《人物志》，或品第乖迕，或鉤摭纖微，誠有可觀，恐未盡善。既強為巳之學，必有析理之精，敬俟嘉言，以袪未達。
問：乃者西裔背盟，勞師備塞，今戎王自斃，邊遽以聞。而議者或曰：「因其喪而吊之，可以息人。」或曰：「乘其虛而伐之，可以辟地。」或曰：「夷實無厭，兵者危事，皆所以疲中國也，不若如故。」是三者必有可采，思以辨之。
問：「漢廷董仲舒、公孫宏對策，言天人相與之際，而施於教化。韋元成、匡衡之論，以明經至宰相封侯，皆本王道，以及人事。今雖以文以經，貴祿學者，而詞綺靡於景物，浸失古風；學因緣於記問，寧窮典義。說無師法，經不明家，有司之過，敢不內訟。思欲本司徒之三物，崇樂正之四術，不率教者，屏之遠方，則名義益修，風俗益厚。程孝秀之本業，參周漢之舊章，慮難改作，式佇嘉話，事關理本，必議上聞，斯乃誠求，諸生母忽。
問：齊人之所以務於賦輸，用給公上，其大抵饋軍實奉邊備而已。今北方和親，亟通禮命；南詔納款，屢獻奇功。而蠢茲西戎，尚有遺類，猶調盛秋之戍，頗動中夏之師。思欲盡復河湟之地，永銷烽燧之警，師息左次，人無外徭，酌古便今，當有長策。乃者戎人願修前好，因請其俘，或曰：「彼實無厭，絕之以固吾圉。」或曰：「姑示大信，許之以靖吾人。」或曰：「歸貴種以懷其心。」或曰：「奪長技以翦其翼。」當蘊較然之見，備陳可舉之方。
問：祖宗昭穆，王者之盛典；明祀嚴禋，有國之大事。頃歲奉常上奏，以獻祖之位非正，太祖之尊未申，而公卿諸儒，雜有其議，皆以百代不遷，宜居東向，而獻懿二主，所歸不同。或曰：「藏於夾室。」或曰：「寘於別廟」。或曰：「祔於備明興聖，酌殷周之制。」或曰：「遷於園寢石室，采漢魏之儀。」而又有並居昭穆之列，竟虛其位；分饗禘祫之禮，互處於西。眾議云云，莫有所一，至今留中未下，誠聖意所重難也。至當無二，眾君子辨之。
問：人之生也，稟五行之秀；其化也，順一氣之散。而牛哀為獸，杜宇為鳥，趙王為蒼犬，夏鯀為黃熊。傅岩之相為星，圯橋之老為石，變化糾紛，其故何也？夭壽貴賤，賦命萬殊，而驪山之儒，長平之卒，曆陽之魚鱉，南陽之侯王，豈稟數斯同，復適然也？眾君子通性命之理，究古今之學，幽探造化，佇所未聞。
問：有司之求才，與多士之求進，其心不相遠也，諸生知之乎？計偕者幾乎五百，籍奏者不逾二十，蓋二十五之一也，諸生又知之乎？雕龍之辨，皆謂有餘；靈蛇之珠，無非在握。射或失鵠，瑜寧揜瑕，雖涇渭終分，而蓬麻未直。匿名飛語，詆訛云云，誠無他腸，時有讒口。豈有司之道未至，復諸生之所習難化耶？異時有司，固諸生之所履也，復何如哉？非有防川之心，願聞易地之說。
問：古之善為政者，在得人而已，在求理而已？周以功德詔爵祿，秦以農戰居職員，漢武帝詔察茂異可以為將相者。夫功與德，非常才所及也；農與戰，非筮仕所宜也；安危注意之重，非設科可俟也：是三者同有利病，幸錯綜言之。又三適之宜，九品之法，或計戶以貢士，或限年以入官，事有可行，法有可采，制度當否？悉期指明。
問：夏殷周之政，忠敬文之道，承弊以救，始終循環。而上自五帝，不言三統，豈備有其政？或史失其傳，嬴劉而下，教化所尚，曆代相變，其事如何？豈風俗漸靡，不登於古，復救之之道，有所未至耶？國家化光三代，首冠百王，固以忠厚，勝茲文弊，前代損益，佇聞討論，遽數之中，所希體要也。
問：古者士足以理官業，工足以備器用，商足以通貨賄，而農者居多。所以務三時之功，有九年之蓄，用阜其業，實藏於人，乃者惰遊相因，頗復去本。今皇帝勵精至化，在宥萬方，德音聖澤，際天接地。凡宏於理道者，無不至也；裕於濟人者，無不被也。而又詢吏祿公田之制，稽財征榷筦２之宜，使群有司，質政損益，庶官匹士，皆得上言。眾君子躬先師之儒，生盛聖之代，佇茲嘉話，當薦所聞。
問：昔伊尹酒保，傳說胥靡，竟昌殷道，以阜王業。春秋時觀丁父彭仲夾，申鄀之俘也，克州蓼，封陳蔡，楚邦賴之。漢廷韓安國徒中拜二千石，張釋之以貲為郎，並稱名臣，焯敘前史。然則俘徒作役，或財用自發，前代取之，而得人如是。魏晉巳降，流品漸分，筮仕之初，率先文學，或薦賢推擇，皆秀發州閭，而致理之風，頗未及古。豈樸散浸久，或求之太精，其故何也？常有所懵，今四門大辟，百度惟貞，執事者固欲上副聰明，悉搜才實，幸酌古道，指陳所宜。
問：言身之文也。又曰：「灼於中必文於外。」司馬相如揚雄，藉甚漢廷，其文盛矣。或奏琴心而滌器或讚符命以投閣，其於溺情敗度，又奚事於文章耶？至若孔融、禰衡，誇傲於代，禍不旋踵，何可勝言？兩漢亦有質樸敦厚之科，廉清孝順之舉，皆本於行而遺其文，復何如哉？為辨其說。
問：《春秋》者，以仲尼明周公之誌而修經，邱明受仲尼之經而為傳，元凱悅邱明之傳而為注。然則夫子感獲麟之無應，因絕筆以寄詞，作為裦貶，使有勸懼。是則聖人無位者之為政也，其於筆削義例，豈皆用周法耶？左氏有無經之傳，杜氏又錯傳分經？誠多豔富，慮失根本，既學於是，頗嚐思乎？
問：《大學》有明德之道，《中庸》有盡性之術，闕里宏教，微言在茲。聖而無位，不敢作禮樂；時當有開，所以先氣誌。然則得甫申之佐，猶曰降神；處定哀之時，亦嚐聞政。政知自嚐乎格物，夢奠奚歎於宗子？必若待文王之無憂，遭虞帝之大德，然後凝道，孰為致君？爾其深惟，以判斯惑。
問：潔淨精微，研幾通變。伏羲重其象，文王演其辭。設位盡通於三極，修德豈惟於九卦？何思何慮，既宜以同歸？先甲先庚，乃詳於出令。儉德避難，頗殊蹇蹇之風；趨時貴近，有異謙謙之吉。窮理盡性之奧，入神致用之精。乾元用九之則，大衍虛一之數。成性有存存之道，知幾窮至至之言。既所講聞，試陳崖略。
問：《洪範》之美大同也；曰子孫其逢吉，數五福也；曰考終命，皆其極致也。至若允恭克讓，而生丹朱；方命圯族，乃產神禹。何吉凶之相戾也？金縢請命，方秉珪以植璧；元龜習吉，乃啟鑰而見書。豈賦命之可移也？絕地天通，未詳厥理；血流漂杵，何乃溢言？待問而來，宜陳師說。
問：風化天下，形於詠歌。辨理代之音，厚人倫之道，《比阝》、《鄘》褊小，尚列於篇；楚宋奧區，豈無其什？變風雅者，起於何代？動天地者，本自何詩？《南陔》、《白華》，亡其辭而不獲；《穀風》、《黃鳥》，同其目而不刊。舉毛鄭之異同，辨齊魯之傳授。牆麵而立，既非其徒；解頤之言，斯有所望。
問：《穀梁》名經，興於魯學；劉向博習，稱於漢朝。或貶絕過深，或象類無據。非立異姓，乃以莒滅成文；同乎他人，豈謂齊侯之子？異端頗甚，後學難從。諱親諱賢，當舉其例。耳理目理，幸數其言。何詞所謂近於情？何義所謂失於短？凡厥師授，為予明之。
問：夫子以天縱之聖，畏匡厄陳。行合神明，固久於某禱；將行理道，奚矢於天厭？對社栗之問，宰我強通；歎山梁之時，仲由未達。季氏旅岱，冉求莫救；皆見稱於達者，或才比於具臣。嚐隸善言，顧多滯義。末卷載遊夏之事，終篇紀舜禹之詞。頗疑不倫，可以敷暢？
問：魯史之文，先師用明於王道；漢武之代，左氏不列於學官。誠義例之可觀，終巫豔而多失。鳳凰啟兆，陳氏不得不昌；鴝鵒成謠，季氏不得不叛。既未然以前定，於立教而謂何？同恥釋經，豈其如是？夏五之闕，雖係月而何嫌；艮八之占，於兼山為何象？因生因諡，未詳命氏之殊；德命類命，請數制名之義。生既充賦，無辭說經。
問：冠婚成人，著代之義。一獻之饗，舅姑先降以奠酬；三加彌尊母兄皆拜而為禮。責婦順而則可，於子道而謂何？一與之齊，終身不改。而狄儀有問服，二姓之合為重；而孔門多出妻，蹈白刃或易於中庸。引重鼎奚列於儒行？裼裘襲裘之制，繼別繼禰之差。生既講聞，佇觀詳辨。
問：周制六官，以倡九牧。分事任之廣，計名物之多。下士吏胥，類頗繁於冗食；上農播殖，力或屈於財征。簡則易從，寡能理眾。疑宋母之失實，豈周公之信然？今欲舉司徒之三物，教賓興之六藝。又慮樂舞未通於《韶》、《》，徒玩幹旄；鄉射有昧於和容，務持弓矢。適廢術學，豈資賢能？至若六變八變，致神祇之格；天產地產，有禮樂之防。忝貳春官，企聞詳說。
問：作《易》者其有憂患乎？又曰：「樂天知命，故不憂。」鼓天下之動者存乎辭。「又曰：「吉人之辭寡。」寂然不動，則感而遂通；見幾而作，乃不俟終日。豈各有所趣？幸備言其方。至若巽之於人，為廣顙白眼；坎之於馬，為美脊薄蹄。誠曲成以彌綸，何取象之瑣細？佇聞體要，然後忘言。
問：堯之文思也，命羲和四嶽，敬授人時，其道巍巍矣。舜之登庸也，則流放竄殛，考績黜陟，熙帝載而亮天工者二十有二人，其理昭昭矣。至禹則別九州，導九河，分五服，建五長。辛壬癸甲，荒度土功，其動云云矣。夫以陶唐虞夏，皆聖人也，而勞逸斯殊，豈時不得不然？復道有所不及，何事功元德煩簡相去之遠耶？願聞其說。
問：三綱之道，有君臣焉，有父子焉。《周南》、《召南》，以風化於天下；《關雎》、《鵲巢》，乃首於夫婦。舉後妃曷若先天子，美夫人曷若稱諸侯，豈自邇而及遐，將舉細而有大？又太師所采，孔聖所刪，以時則齊襄先於衛頃，以地則魏土褊於晉境，未詳差次，何所後先？一言雖蔽於無邪，六藝乃先於譎諫，既歌乃必類，何失之於愚？理或出於鄭箋，言無憚於匡說。
問：裦貶之書，宣父約於史氏；清婉之傳，卜商授於門人。經有體元，且無訓說，日稱夜食，頗近迂異。徵禿眇之修聘，聚綦輒之方言。晉大夫奚俟於偕行，衛公子豈名其夭疾？隱居攝以崇讓，鄭討叛以滅親，未曰申邪，寧為積慮。鄒氏夾氏，學既不傳；屍子沈子，復為何者？鄙夫未達，有佇嘉言。
問：子曰：「君子無終日之間違仁。」又曰：「仁遠乎哉！」則子文之忠，文子之清，由也之果，求也之藝，皆曰不知其仁，豈盡非君子耶？胡為乎登夫子之門，而稱齊楚之賢大夫也？其愚如愚，甯武與顏生孰愈？三思三省，委文與曾子孰優？虞仲隱在以放言，下惠辱身以降誌，頗殊取舍，皆曰逸賢。探索精微當有師說。
問：《春秋》者，以仲尼明周公之誌而修經，邱明受仲尼之經而為傳，元凱悅邱明之傳而為注。然則夫子感獲麟之無應，因絕筆以寄詞，作為裦貶，使有勸懼。是則聖人無位者之為政也，其於筆削義例，豈皆用周法耶？左氏有無經之傳，杜氏又錯傳分經？誠多豔富，慮失根本，既學於是，頗嚐思乎？
問：《大學》有明德之道，《中庸》有盡性之術，闕里宏教，微言在茲。聖而無位，不敢作禮樂；時當有開，所以先氣誌。然則得甫申之佐，猶曰降神；處定哀之時，亦嚐聞政。政知自嚐乎格物，夢奠奚歎於宗子？必若待文王之無憂，遭虞帝之大德，然後凝道，孰為致君？爾其深惟，以判斯惑。
問：潔淨精微，研幾通變。伏羲重其象，文王演其辭。設位盡通於三極，修德豈惟於九卦？何思何慮，既宜以同歸？先甲先庚，乃詳於出令。儉德避難，頗殊蹇蹇之風；趨時貴近，有異謙謙之吉。窮理盡性之奧，入神致用之精。乾元用九之則，大衍虛一之數。成性有存存之道，知幾窮至至之言。既所講聞，試陳崖略。
問：《洪範》之美大同也；曰子孫其逢吉，數五福也；曰考終命，皆其極致也。至若允恭克讓，而生丹朱；方命圯族，乃產神禹。何吉凶之相戾也？金縢請命，方秉珪以植璧；元龜習吉，乃啟鑰而見書。豈賦命之可移也？絕地天通，未詳厥理；血流漂杵，何乃溢言？待問而來，宜陳師說。
問：風化天下，形於詠歌。辨理代之音，厚人倫之道，《比阝》、《鄘》褊小，尚列於篇；楚宋奧區，豈無其什？變風雅者，起於何代？動天地者，本自何詩？《南陔》、《白華》，亡其辭而不獲；《穀風》、《黃鳥》，同其目而不刊。舉毛鄭之異同，辨齊魯之傳授。牆麵而立，既非其徒；解頤之言，斯有所望。
問：《穀梁》名經，興於魯學；劉向博習，稱於漢朝。或貶絕過深，或象類無據。非立異姓，乃以莒滅成文；同乎他人，豈謂齊侯之子？異端頗甚，後學難從。諱親諱賢，當舉其例。耳理目理，幸數其言。何詞所謂近於情？何義所謂失於短？凡厥師授，為予明之。
問：夫子以天縱之聖，畏匡厄陳。行合神明，固久於某禱；將行理道，奚矢於天厭？對社栗之問，宰我強通；歎山梁之時，仲由未達。季氏旅岱，冉求莫救；皆見稱於達者，或才比於具臣。嚐隸善言，顧多滯義。末卷載遊夏之事，終篇紀舜禹之詞。頗疑不倫，可以敷暢？
問：天下理本，係於朝廷。乃者夏州阻命，益部幹紀。皇帝神武制勝，指期致誅，二方晏清，九有貞觀。紀律載新於耳目，爵命畢集於勳賢。內修八柄，外宏九法。教理刑政之要，制軍詰禁之宜。使人皆響方，兵不復用，一其禮俗，以致和平。酌於古而行於今，舉其大而遺其細。佇達聰聽，子其昌言。
問：聖人虛心，思天下之理至矣，求天下之士勤矣。搜於中林，縻以好爵者，往往至焉。君子澡身聚學，被褐藏器，方伯上薦，賁然而來。與夫充賦計偕者，異而論也。其何以佐理道，陳嘉猷，去徭戍而徼塞無虞？減農征而財用不乏？子所蘊積，悉期指明。
問：四方之人，萃於選部；六品以下，實繁有司。積資者豈盡獲吏能，考言者或見遺敏行？一日之鑒，固不能周；四方所稽，亦慮未盡。近自甸內，達於海隅，命官親人，利病所屬。欲使舉皆稱職，吏必首公，則輪轅適宜，鰥寡受賜。企聞體要，一二言之。
問：儒館設科，以優華緒，亦明勤學，然後審官。諸生或以紈綺之年，講育未暇，在琢玉之或怠，於制錦而如何？儻稍舉，章程，以明課試，因粲粲之質，加孳孳之勤。可以遠圖，固為盡善。但因循既久，慮物議為難。盍自言之，將求折衷？
問：左掖東朝，載宏學斅，貴遊門子，於是翔集。法禁或弛，藝實難徵，推恩補員，據闕升第。或人疑張祿，或詞假葛龔。誠瑕不揜瑜，豈仕優則學？澄汰則眾心未允，因仍則流弊浸深。有司病諸，幸喻其術。
問：鄉賦國庠，巳有定制，又辟兩館，以延諸生。蓋砥礪貴遊，而進之於學也。二三子江夏童年，頗聞岐嶷，舞雩春服，皆巳鮮明。雖異賓興，亦稱講業。於經書所好何句？於古哲所慕何人？兼陳從政之方，用辨保家之美。
問：莊生曰：「吾聞庖丁之言，得養生焉。」蓋以其遊刃無全，善刀而藏之故也。禦寇則曰：「養生如何？肆之而已。」莊生曰：「嗜欲深者天機淺。」禦寇則以「朝穆善理內而性交逸」，何二論背馳之甚耶？夫一氣之蹔聚，為物之逆旅，誠不當傷性沽名，以耗純白。儻昧者未通矯抗之說，因遂耳目之勝，甘心寘力，則如之何？既學於斯，佇有精辨。
問：《駢拇》之言曰：「有虞氏招仁義以撓天下，天下莫不奔命於仁義。」以易其性，庸詎知不有性於仁義而不可易者耶？以伯夷死名於首陽之下，庸詎知伯夷非安於死而不可生耶？徵濠上觀魚之樂，則莊生非有虞與伯夷也，又安知有虞伯夷之不然耶？徵鳧鶴短長之脛，又安知有虞與伯夷之性，非不可斷不可續者耶？雖欲齊同彼是，先迕後合，惡用謬悠卓詭如是之甚耶？蓬心未達，幸發吾覆。
問：至人恬淡，外其形骸，使如死灰，如木雞，斯可矣。至若蹈履水火而不燋沒，雖以誠信，庸至是乎？斯所以有疑於呂梁丈人商邱開之說也，蓋有以誠信安於死而不遷者，未有以誠信蹈難而不必死者，此何所謂？其質言之。
問：安時處順，泊然懸解，至人之心也。故曰「材全而德不形」。又曰「休影息跡」。與夫五漿先饋，屨滿戶外者，固不侔矣。然則以紀渻之養雞，痀僂之承蜩，匠石之運斤，梓慶之削鋸，用誌不分，移於教化，則萬物之相刃相靡者，悠然而順，闇然而和。奚在於與無趾無眼之徒，支離形德，然後為得耶？願聞其說。
問：文子元虛，師其言於老氏。計然富利，得其術者朱公。疑傳記之或差，何本末之相遠？人分五位，智辨居忠信之前；體包五藏，耳目乖肺肝之主。皆何故耶？當有其說。至於積德積怨，實昧其圖；上義上仁，願聆其旨。大辨若訥，大道甚夷，豈在顛之倒之，使學者泥而不通也？
