其月日，試秘書省校書郎權德輿上書閣下：德輿材術無聞，重以拙訥，雖星軺往復，皆獲趨拜，竟未得粗承餘論，少盡下情。伏蒙以通世之舊，將獻狀受祿，鹹戴循環，不知所措，或有所見，敢布愚衷。何者？今皇帝馭天下之初，將欲拔才俊，延幽滯，綜覈名實，覽觀風俗。故分詔近臣，省問四方，將天之命，其旨不細。則閣下舉一士，用一賢，必當窮驗聲實，精究終始，一旦以愚當薦士之目，誠眾多所未喻也。凡以故舊之私，不能忘情，與夫推賢類能，其事則異。今者澄清省察，以得人為功，直道公議，天下屬目，此時而失，則所失多矣。德輿伏膺儒行，三十未立，拊躬責已，知不如人，俟他時進修，與諸生齒，方冀當大君子眷念之至，申鄙夫報效之分。今右以貲用所迫，苟進一官，則傭書販舂，亦足有給，必不敢以區區之身，上累名器，敢拒黔敖之食，徐受山濤之恩，下情所守，在此而已。是以竟未獲拜謝者，以必所不敢當也。伏惟宴閑之餘，俯察愚樸，文章鄙略，不足以煩省覽。用此陳露，慚畏伏深。不宣。德輿再拜。
十二月九日，試右金吾衛兵曹參軍權德輿謹遣蒼頭獻書於給事杜公閣下：德輿顓蒙小生，行藝無取，世業儒術，不能自奮，徒以晨羞之暇，取適文誼，師蘧生欲寡其過之言，慕太邱平心率物之道。弱年多病，誌無所就，衡茅之中，俯仰自愧。去年得以物役，道於貴州，舟次仁境，心口相賀，一躡賓階，鄙吝都盡。何者？向風之心，久積於中，不知所以然而然也。及夫承至論，聞格言，懸榻之禮，禮有加等。深明出處之分，根極道義之本，初勖之以勉職，又勖之以通經，駑薄賤姿，誠不自意，拜賜之時，感入心腑。及就安環堵，靜守緒言，常慮行之不至，忝辱明鑒。近又承寓書於包中丞丈，過有稱賞，永懷慚戴，何可言喻？嚱！夫先師有互鄉之見，與其進也，至東漢郭泰陳蕃之徒，亦以獎鑒士林為己任，降及近古，此道浸微。今江南多士所湊，埒於上國，力行修詞，人人自勵。月旦之評，或無至公，眾情所望，實在閣下。伏恐清❥❥鑒於此一失，物論云云，以之去就，下情所虞，在此而已。如小生者，但欲稽考古訓，端正心源，以區區直方。展微贄於他日。不宣。德輿再拜。
頃因從容縱言，遂及曩歲與外舅相國有往復書，猥見徵求，出於眷愛，休沐發篋，追懷愴然。因思弱植，長自湖海，閉關開卷，孤特寡徒，或有所得，則三復喟歎。所務峭峻，益為迂野，蓋不自量力，而欲希蹤古人，故書中多有此意。今則聊復自哂，亦當時誌之所在，而不能自已也。建中初，年及弱冠，方以環衛掾曹為今司空漕挽從事。抵鍾陵，經信部，時外舅自都曹郎出為郡佐，話言歡甚，淹留累夕，約為伯仲，申以久要。鄙人以年位不倫，慮非宜適，且合誌營道，豈待約結而後固邪？外舅曰：「仆為監察御史時，司空楊公已為祭酒，太常又年長十九歲，而許仆以兄事，何足下今日見拒之深耶？」時房州罷浦陽長在座，因指之曰：「請亦敦此義。」其間嘉言道論，函丈更仆，雖農山濠上，無以過也。迨歸江南，俄致天書，慕荀陳之義，結潘楊之好，緘詞勤勤，雅有古風，無言不酬，感槩相許。爾後數年，方展嘉禮，旋屬外舅以本官參台司，操簡修賀，輒申直諒，亦既病被，累章乞身，平生所蘊，頗同不試。嚱！夫人之才，有能有不能，當夫司諫無隱，詞皆體國。後以區區建安之守，逢京師變故，密疏行宮，陳匡復之略，移書強藩，檄誠順之義。其他議論風彩，凜然有大丈夫之節，斯不可及已。與夫刺促顧慮，沉浮自愛者，豈同日耶？明年，所疾不起，前此友婿夭落，故有二祭文以寄悲懷。七年秋，猥辱朝命，以博士徵至京師，十數年間，累有外姑與建昌房州之喪，表墓申奠，直書而已，因緣故舊，臨紙泫然。今亦附於書末，庶見其閨門士行之有類也。兩書之外，又有其時書數紙，屬在卷中，因復連寫。倏忽二紀，無非風燭，士感見知，如何可言？頃年祗役江西，在路有寄內詩一首，音詞蕪陋，顧非士衡彥先之比，頃常馬上偶誦，今亦具之，往復書並墓銘奠文等共十餘篇，以兄與外舅有江湖遊處之舊，又鄙人承眷特深，雄詞載筆，博物閎覽，賢士大夫之淑聲家法，固周知之。感念陳跡，輸於醬瓿，非敢以文為事也。不宣。德輿再拜，正月二十五日。
德輿器用瑣薄，無他才術，徒以木訥之姿，玩習聖賢之訓。嚐以為大樸久散，世道交喪，師友之義缺，醨薄之風起，蚩蚩萬情，無所思向，銜憤結懷，惄然終日。前年得以行役，獲覯德容，始蒙泛愛，竟接清議。初論當世之理要，次陳情性之大端，終語道德之原極，澡雪百慮，泊然葆真，一聞至論，神開意警，不覺慮白澄曠，浹洽四支，則易直子諒，又其細也。當此之時，誠欲備門弟子之數，日展嚴師之敬，雖此誌不遂，實念逾涯忘年之歡，契比伯仲。昨者奉問，洞見仁衷，且有退身邱樊之說。嚱！夫中人之性，或不以利回，而多以名敗，或時能蹈義，而鮮能克仁，此誠細者可力，大端則循情而動矣。至於黜聰晦明，恬於退讓，息浩然之氣，哀樂不入。不然，則乘時致位，以天下為己任，化醨為醇，澤流無垠，彝倫式敘，生生茂遂，此誠大君子之出處也。近古以來，作者實鮮，豈世運有在，或時無其人？間睹《皇極綜論》之一篇，得之盡矣。然則或進或退，小屈小伸，豈足為執事者道也？又示問之中，情旨備至，不棄弱植，伸以嘉姻，荀陳之義，非所敢當。況司徒令子，為後來名輩，精識洞鑒，誠已得之，鄙人何堪？復當此命。門閭之下，瑉玉不侔，將何以祗承厚意？當叔寶逸少之目，恐累清德，無任下情。已具諮聞，敬承嘉命，尋冀拜謝，感慶伏深。某再拜。
省四日書問，兼示新文，閎博峻異，有立言致遠之旨焉。其於惠愛，纖悉厚重，甚善甚善。以吾子才誌與年，三者皆當以家聲自振，若建瓴決水，大冶良工，必有不期至而至者。況以日日新又日新之盛哉！夫豫章珠璣，鏌鋣毛嬙，終不慮隱之櫝之❥之帷之之為患，而為擁腫礫石銅鈍宿瘤之排蔽，但發有疾徐耳。來問云：「一人驚之，亦已多矣。豈與族凡校耶？」此誠得之。又云：「先達病不能公，或公而不能甚力。」今夫滔滔者，或辯之不至，而苟善待之。及揚聲延譽，則鉗口結舌，大凡舉世之病也。如鄙夫者，直力不足耳，亦懼招徠奔走，為津為岐，至有竊所愛者則寡矣，又豈能廢是也？從古未達者之望達者，何嚐不如是耶？先師七十子所擬，豈敢當也。三復戁然，無言喻懷，其他慕重，續俟會話。德輿頓首。
使至，蒙惠寄制集序，發函煥然，盈耳溢目，宏麗博厚，坦夷章明。如黃鍾大玉，慶霄天籟，奇采正聲，鏗鏘照耀。真可謂作者之表，方駕古人，忻歡駭悚，詠歎無懌。甚盛甚盛！但根本不稱，獎飾非宜，以此為雄文至鑒之累，如何如何？書命者，古先哲王之所以發德音而賦百職也。在《易》曰：「後以施命告四方。」《書》曰：「誕告萬方。」《詩》曰：「訏謨定命，遠猶辰告。」故《君陳》、《君牙》、《畢命》、《冏命》之作，皆直而文，簡而誠，含章而不流。漢廷亦云：「文章爾雅，訓辭深厚。」其重如是，而鄙人忝焉，使盛聖之文明，不登於典謨訓誥，罪在菲薄，其敢逃責於多士耶？昔顏氏之子，有不善未嚐不知，知之未嚐復行。愚雖竊知之之道，而職命所拘，不能不俟終日而勇退，日踐復行之過，至於九年，暴於四方，為所觀笑，此所以慚愧於古人也。亦思人生世間，當誌於遠者大者，豈數數然刓精耗神，攘竊文字，而猶力不足，意不逮，雖三益直諒之道久廢，獨不愧於心乎？昨休沐之餘，愚子呈閱，且以有大朝中外之授受，士友遷除之歲時，遂不計妍媸，相從以類，初不敢以制集自命，但全其文而已。因其猥多，分列卷第，又然以序引奉煩者，誠以承眷之深，而心仰雄伯，使夜光冠於魚目，永為子孫秘藏非敢效太衝《三都》，而求元晏發之之道也。及覽鴻麗之作，無非溢言，追思內訟，已無所及。使鄙人涉敝帚自見之患，陷作者於玉卮無當之嫌，一不敏而相交喪，何可言也？伏以門中忠節，敘述周詳，因小生之無似，揚先德於不朽。伏讀感咽，何階仰酬？結於肺腑，沒齒無極。又德音宥密，皆出自中禁，而西掖所掌，止於命官。今序中所言，霈王澤，濁幽滯，振刑典，申肅殺，揄揚宏大，務極其言，則虛美之中，又為虛美，所冀盡去過談，方敢受賜耳。故吏部李員外三丈寓書於柳秘書，求為後集序，此賢達所不能忘懷也。但侈言失實，如楚越之相遼，異時見譏於通人，則復為累，亦輒為閣下良規，非止於自謀也。左曹許公範，二紀以來，過於賞愛，鄙人每以逐臭況之。今又遇閣下此作，素多昧理，忽復自疑幸無泥於眷私，而滅裂公是，是所望也。載之再拜。
來問見愛，殷殷甚厚，疏以先師對仲弓先有司之說，又曰由於有司以風天下，誠哉大君子之言理道也。今之取士，在於禮部吏部。吏部按資格以擬官，奏郎官以考判，失權衡輕重之本，無乃甚乎！至於禮部求才，猶似為仁由已，然亦沿於時風，豈能自振？嚐讀劉秩祭酒上疏云：「太學設官，職在造士，士不知方，時無賢才，臣之罪也。」每讀至此，心嚐慕之。當時置於國庠，似在散地，而方以乏賢內訟，慨然上奏，此君子之心也，君子之言也。況以蒙劣，辱當儀曹，為時求人，豈敢容易？然再歲計偕，多有親故，故進士初榜有之，帖落有之，策落有之，及第亦有之。不以私害公，不以名廢實，不敢自愛，不訪於人。兩漢設科，本於射策，故公孫宏、董仲舒之倫，痛言理道，近者祖習綺靡，過於雕蟲，俗謂之甲賦律詩儷偶對屬。況十數年間，至大官右職，教化所係，其若是乎？是以半年以來，參考對策，不訪名物，不徵隱奧，求通理而已。求辨惑而已，習常而力不足者，則不能回復於此，故或得其人，庶他時有通識懿文，可以持重不遷者，而不盡在於齷齪科第也。明經問義，有幸中所記者，則書不停綴，令釋通其義，則牆麵木偶，然遂列上第，末如之何？頃者參伍其問，令書釋意義，則於疏注之內，苟刪撮旨要，有數句而通者，昧其理而未盡；有數紙而黜者，雖未盡善，庶稍得之。至於來問明六經之義，合先王之道，而不在於注疏者，雖今吏部學究一經之科，每歲一人，猶慮其不能至也。且明經者，仕進之多數也；注疏者，猶可以質驗也。不者，儻有司率情，下上其手，既失其末，又不得其本，則蕩然矣。無乃然乎？古人云：強勉行道，則德日起，而大有功，中庸有困而行之。勉強而行之，鄙雖不勉，敢忘勉之之道邪？大凡常情為近習所勝，沒沒於聞見，汲汲於進取，苟避患安時，俾躬處休，以至老死。自為得計，豈復有揣摹古今風俗，整齊教化根本，原始要終，長轡遠馭，如閣下吐論之若是者耶？此鄙人所以喟然三復，而不知其止也。來問又言三代兩漢至近古，所尚不同，豈古化敻遠之不可復耶？復因緣漸靡而操執者不之思耶？鄙人頑固，謹俟餘論，因自發舒，慚怍無量。德輿再拜。
伏惟大方全德，自中發外，蘊為志氣，播為事業。然則阜庶生物，操持化權，結於眾心，為日固久。且大賢之出處，天下之否泰也，故詔下之日，人人相慶。又早歲獲睹皇極綜論元德誌孤雲賦淒風詩，伏讀累日，備見精慮之所至。言理亂者，多推世運於必然，殊不知弛張變化，存乎其人而已。自古哲賢之徒，或尚誌不展，鬱堙當世，長歎痛哭，於是乎作。伏惟以常所感慨，申於盛明，使三辰光潤，萬方軌道，實在指顧，豈逃彀中。且以西漢公輔言之，蕭曹以清靜熙帝載，良平以謨明讚王業。至宣帝時，則魏相通故事，邴吉知大體，斯皆章章可者也。洎夫張蒼之律曆，孫宏之文章，韋賢之好學，平當之有恥，然亦號為賢相。抑又次焉，至若匡、張、孔、馬，服儒衣冠，被阿諛之譏，不勝其任。最下則陶青、劉舍、莊翟、趙周之徒，皆齷齪備位，故身名偕泯。夫此數子者，豈不粗知君臣之道，古今之變哉？病於無所發明，保持祿位而已。有時無功，可不謂大哀乎！又古人有立德立功立言之訓，顧惟多幸，獲覽炳然之文，又備陳餘論，有以見大君子遣辭發慮，宏裕溥博者矣。惟德與功，實在今日，灑天下耳目，復萬物於全性，在丈人踐而行之，守而終之而已。不宣。某再拜。
文章者，其士之蘊耶？微斯文，則士之道不彰不明。又況宗公大君子，網紀百度，琢磨九德，以至於經大猷，斷大事，不由此塗出者，猶瞽之無相歟？蓋修之有本末，得之有厚薄耳。至若推於心術，暢於事業，行顧言，言中倫者，太保有焉。太保姓姚氏，諱南仲，吳興人。博究古今，安舒方重，外清和而內剛明，有直質而無流心。學於《詩》之愷悌，《易》之貞厲。且曰：「史魚、仲山甫吾之師也。」故以之修身，以之懿文。其遜誌肄業，通達強立，則搏約以明義類。郊居宴息，勇退肥遁，則吟詠以達情性。詳延特起，對有明法。拾遺補闕，在帝左右。義激於中，書陳於前。肝膈悃愊，以盡規為己任，切於時病者，皆精為上言之。疏兩河安危，夷門要害，盍建元侯以屏東夏，疾吏道雜而多端，條陳選部官人之法，轂下饑旱，舉成湯六事，凡如此書數十上。《請改卜貞懿皇后陵地》一篇，尤深切著明。武皇向納，被以命服，因詔侍臣，極言得失。宰司上賀，百執事聳視，以為雖神爵黃龍，炎漢紀年之瑞，不若是也。周旋台閣，損益文憲，由左馮翊理陝州，教化清平，分閫東郡，閑邪秉直，志氣所伸，勇若諸賁，天下之人稱焉。竟以貞勝，而登端右，是皆以立誠居業，言而履之之效也。故其含章匪躬，諷議居多，其他則歌詩有逸韻，敘事為實錄，皆據根柢，而無枝葉，愔愔然君子碩儒之言，其在是乎？昔公之理海鹽而介浙右也，德輿方僑於吳，辱忘年之歡，暨叨貳六職，而公入踐師長，馨香茂實，耳目聞知。公嗣子太仆主簿袞，孝謹而文，永懷罔極，捧公，述作二百篇，列為十編，以論次見授，故粗舉公之所履，與為文之旨，而敘之雲爾。
昔有虞以濬哲文明理天下，故有諧八音陳九德賡歌康哉之臣；周宣王修文武之業以開中興，故有歌蒸人賦韓奕清風大雅之什。春秋之際，諸侯列卿大夫，感物造端，能賦可以圖事，稱詩可以諭誌。然則元侯宗工，作為文章，本於王化，係於風俗，亦其志氣之所發也。司徒諱建封，南陽人。簡廉疏達，信厚誠直。秉心可大，以禮義為幹櫓；非道不處，視圭組猶稊稗。以褐衣寬博遊於京盛服先生之倫，皆迎門締交，就義若渴，讚師律於盟津大鹵二府，由察視主柱下方書。朝廷以州部要害，選難符守，曆巴陵，陟壽春，婪婪反虜，壤地相接，眾寡懸絕，物情不交，斬其使者以徇，傳首於行在。所屏翰淮海，我為金蕩，選耎觀望者皆革心服義，而東夏安矣。加地進祿，察廉三郡，授鉞貞師，蒞於徐方，就加六職端右之任，追命三公論道之秩，其始終艱貞光大也如是。昔左邱明載單襄公之言曰：「忠文之實也，智文之輿也，仁文之愛也，義文之制也。」則司徒向時之大忠明智，戴仁抱義，皆推本乎斯文，然後足言足誌，踐履章灼。故其辨古人心源，定是非於群疑之下，則《韓君別錄》。痛詆時病，以發舒憤懣，則《投元杜諸宰相書》。其餘讚勳閥，表邱隴，銘器敘事，放言詣理，皆與作者方駕，而歌詩特優。有仲宣之氣質，越石之清拔，如雲濤溟漲，浩漾無際，而天琛夜光，往往在焉。其入覲也，《獻朝天行》一篇，因喜氣以攄肝膈，覽其詞者，見公之心焉。其還鎮也，德宗皇帝紓天文以送別，湛思異論，輝動中朝。至於內廷錫宴，君唱臣和，皆酌六義之英，而為一時之盛。夫文之病也，或牽拘而不能騁，或奔放而不自還，公則財成心匠，揮斥細故。英華感槩，卓爾其宏大；析理研幾，泊然其精微。全才逸氣，與勳力相宣，盡在是矣。公之理也，徐人宜之，故尚書克家纂業，用嗣厥服，猶鮑氏之居司隸，鄭人之賦《緇衣》。大君推恩善善，春秋之義也，永懷先誌，乃集遺文。以德輿嚐承司徒之歡，表烈編次，凡二百三十篇，承詔作序，是用拜君命之辱而不敢讓雲。
周家忠厚，文章備乎二代，先師有鬱鬱之歎，故周任、史克仍叔吉甫之倫生焉。漢氏剗煩苛，宏利澤，訓辭深厚，議論宏大，故賈誼、揚雄、司馬遷、相如之才出焉。唐興幾二百歲紹聞周漢之逸軌，以人文華國，猶雲漢之為章於上，江漢之為紀於下。九功成焉，百度貞焉，王澤浹洽，故斯文煥發，秉筆之士，皆欲溯末流而挹清源，坺埃壒而棲顥氣，至若詞合雅，言中倫，疏通而不流，博富而有節，潔靜夷易，得其英華者，其宏農楊君歟！君諱凝，字懋功。孝弟純懿，中和特立。早歲違難於江湖間，與伯氏嗣仁、叔氏恭履修天爵，振儒行，東吳賢士大夫號為三楊。易象之懿文，孔門之言詩，皆生知之。舉進士甲科，賢公交辟，典校秘書，四遷至冠柱後惠文，徵拜左史，曆司封員外左司郎中，不附離權右，陰為所中。以其外相師律，非君莫可，他日計事如京師，復命於梁會。其帥既歿，軍司馬代之，詔未下，兵火氣焰，殺人以逞。明神佑善，獨脫死地，中貴人持尺一詔書徵還。燕居四年，不交人事，磅礴三古，推明六義，措跡愈退，而屬詞愈精。時恭履捐館一紀，君與嗣仁倍手足之愛。壬午歲，嗣仁以中執法廉湘中七郡風俗，君起家為兵部郎中，伯仲昌大，輝華中外。方將乘迅飆，摩赤霄極文采之用，為太平嘉瑞，協書命於謨訓，薦聲詩於郊廟，命屈其才，末如之何？君嚐以為尚氣者或不能精密；言理者，或不能彪炳；鏤烝彝景鍾與緣情比興者，或不能相為用。仲宣體弱，公幹未遒，才難而力不足，從古所病。故懋功於六經百氏之中，如良金巧冶，鍛煉在手，而又弛扃防，隳約束，恬然而據上遊，坦然而蹈中行。其敘事推理，況今據古，多而不煩，簡而不遺，彌綸條鬯，無入而不自得。所著文一百四十餘篇，歌詩倍之，皆天球大圭，奇采逸響，不待數珩璜珮玦之目，然後知其妙。噫！自天寶已還，操文柄而爵位不稱者，德輿先大夫之執曰趙郡李公遐叔，河南獨孤公至之。狎主時盟，為詞林龜龍，止於尚書郎二千石。屬者亡友安定梁肅寬中，平夷朗暢，傑邁間起。博陵崔鵬元翰，博厚周密，精醇不雜。二君者，雖嚐司密命，裁讚書，而終不越於諫曹計部。今懋功亦以中兵下大夫奄忽不淑，豈造物者不與其全歟？復舛錯歟？此吾徒故人所以索然出涕，而有百身之痛也。嗣仁類其文為二十篇，緘詞甚哀，猥見授簡，以德輿早辱厚善，忘其不能，其代德家法，與踐履始中終之說。嗣仁刻石紀墓，既詳言矣，徒采其述作大旨，直書以綴於篇。
《易·賁》之彖曰：「觀乎人文，以化成天下。」故闕里之四教，門人之四科，未有遺文者。荀況、孟軻，修道著書，本於仁義，經術之枝派也。迨夫騷人怨思之作，遊士從衡之論，刺譏捭闔，文憲陵夷。至漢廷賈誼、劉向、班固、揚雄、司馬遷、相如之倫，鬱然復興，有古風烈。然則文之用也，橫三才之中，經紀事物，章明統類，不可已也。殷之三說命，周之命君陳、君牙，楚射父之訓詞，鄭東裏之潤色，天子諸侯告命之文也。張老之輪奐，史克之駉駜，吉甫之清風，伯喈之無愧，賢士大夫頌述之文也。至若夫子紀延陵墓，叔向寓子產書，董仲舒射策書天人相與之際，阮元瑜書記翩翩之任，觸類滋多。非文不彰，後之人力不足者，詞或侈靡，理或底伏，文之難能也如是。博陵崔君元翰，東漢濟北相長岑令之後也。曾祖某，濟州刺史。祖某，鳳閣舍人。考某，以經明曆衛州汲縣尉、虢州湖城縣主簿，親歿遂不復仕。探古先微言，著《尚書演範》、《周易忘象》及三國春秋幽觀之書，門人諸儒易其名曰貞文孝文。君紹文宗雕龍之慶，究貞文法義之學，潔廉清方，敦直莊明，博見強誌，不取合於俗，默而好深湛之思，舒而為彬蔚之文。師遵六籍，磅礴二漢，不為物遷，不為波流。初閉關隱約於河朔之間，年殆知天命，甫與計偕至京師，洎博學宏詞直言極諫，凡三登甲科，名動天下。初自典校秘書，連辟汧公北平王二司徒府，管奏記之職，曆太常寺協律郎大理評事，錫以命服，登朝廷為太常寺博士禮部員外郎。貞元七年春轉職方員外郎知制誥，八年冬罷為比部郎中，十一年夏感疾不起，其壽四百甲子。其文若干篇，閎茂博厚，菁華縝密，足以希前古而聳後學。記循吏政事，則《房柏卿碣》、《孫信州頌》。敘守臣勳烈，則《黎陽城碑》、《劉幽求神道碑》。表宗工賢人兆域，則李太師、梁郎中誌文。撰門中德善，則貞文孝文誌碣二銘。攄志氣以申感慨，則與李都統及三從事書。纂桑門心法，則《大覺禪師碑》，推人情以陳聖德，則《請復尊號表》，鋪陳理道，則有制策。藻潤王度，則有詔誥。向所敘《詩》、《書》、《說命》、《駉頌》而下，君皆索其粹精，故能度越倫類，有聲名於代。其他詩賦讚論銘誄序記等，合為三十卷，如黃鍾玉磬，宏璧琬玉，奏於懸間，列在西序。其彰彰者，雖漢庭諸公，不能加也。無溢言曼辭以為誇大，無諂笑柔色以資孟晉，勁直而不能屈已，清剛而不能容物。孤特寡徒，晚達中廢，斯亦命之所賦也。德輿蚤歲與君遊於江湖間，又接武侍從，登文石之陛，常所論著，備探簡編。君之孤某，既除喪，泣捧遺文，見谘序引，故如其篇第，直書以冠之雲爾。
道之於物，無不由也，無不貫也，而況本於元覽，發為至言。言而蘊道，猶三辰之麗天，百卉之麗地。平夷章在，恬淡溫粹，飄飄然軼八紱而溯三古，與造物者為徒。共不至者，遣言則華，涉理則泥，雖辨麗可嘉，采真之士不與也。宗元先生吳君，其知言者歟！先生諱筠，字貞節，華陰人。生十五年，篤誌道，與同術者隱於南陽倚帝山，閎覽古先，遐蹈物表，芝耕雲臥，聲利不入。天寶初，元纁鶴版徵至京師，用希夷啟沃，吻合元聖。請度為道士，宅於嵩邱，乃就馮尊師齊整受正一之法。初梁貞白陶君以此道授昇元王君，王君授體元潘君，潘君授馮君，自陶君至於先生，凡五代矣。皆以陰功救物，為王者師。十三年召入大同殿，尋又詔居翰林，明皇在宥天下，順風所向，乃獻《元綱》三篇，優詔嘉納。誌在遐舉，累章乞還，以禽魚自況，藪澤為樂。得請未幾，盜泉汙於三川，羽衣虛舟，泛然東下，棲匡廬，登會稽，浮淛河，息天柱。隱機埋照，順吾靈龜。有時放言以暢天理，且以園公歌詠於紫芝，宏景怡悅於白雲，故屬詞之中，尤工比興。觀其自古五化詩與大雅吟、步虛詞、遊仙雜感之作，或遐想理古，以哀世道，或磅礴萬象，用冥環樞，稽性命之紀，達人事之燮，大率以嗇神挫銳為本。至於奇采逸響，琅琅然若戛雲敖而淩倒景，昆閬鬆喬，森然在目，近古遊方外而言六義者，先生實主盟焉。至若總論穀神之妙，則有《元綱》篇。哀蓬心蒿目之遠於道也，則有神仙可學論。疏瀹澡雪，使無落吾事，則有洗心賦、岩棲賦。修胸中之誠而休乎天均，則有心目論契、形神頌。其他操章寓書，讚美序別，非道不言，言而可行，泊然以微妙，卓爾而昭曠，合為四百五十篇，博大真人之言，盡在是矣。大曆十三歲歲直鶉首，止於宣城道觀，焚香返真於虛室之中，門弟子有邵冀元者，率籲其徒寧神於天柱西麓，從其命也。冀元偏得先生之道，如槁木止水，刳心遺形。太原王顏，嚐悅先生之風，自先生化去二十五年，顏為御史丞，類其遺文為三十編，拜章上獻，藏在秘府。厥後冀元得其本以授予，請序引其逕庭，庶傳永久。別有逍遙卓詭之論，不列於此編。至若挺神奇，祛物怪，告煉蛻之地，合蚃之符，皆備刻於金石者之說。今徙采獲斯文，以序崖略，且俾後學知道者必知言云。
