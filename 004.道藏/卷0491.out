始予與公佐，俱以圓冠裦衣，息偃於江湖間。練塘鏡溪，樂在雲水，師心自放，相視莫逆。其後則攻過內訟，知道不遠人，洗其心，虛以順外。逮三四年，又俱以法冠翹車，為諸侯賓，攝衣塵中，與俗駕並馳，閑關道路，離憂多而歡言少。七年，詔書以禮官博士徵鄙夫於吳，十六年，以尚書祠部徵公佐於越，其間間闊，忽焉十歲，心期寓書，常若對麵。中朝大夫君子，皆以推轂為已任，未至如缺然，亦既覯止，笑與抃會，月未再期，麾幢在門。繇是大夫之賢者，士之仁者，皆惜其去。以公佐有端藻直質，無巧言諂笑，得之自是，不得自是故也。今天子加恩元元，慎重吏師，則列郡長人，不輕於中都官明矣。況宣城有賢長帥，以廉風俗，新安有佳山水，以資勝踐，為仁由已，賦祿且厚，此皆不期至而至者。然則表課陟明，疾若傳置，行當以尺一徵書，奪於是邦。邦人雖欲遮道借留，末由也已，又惡用今日少別為戚戚耶？公佐嗇神自愛，以俟良會。
今年春，上始命二小司徒主量入經費之節，辨繇賦榷筦之法，皆內有郎吏，外有從事，多冠惠文冠，分道將命，督課郡國。其或才軼群倫，望重搢紳者，則總二府之職而兼領之，故執事有今茲南荊之命，用能選也。初執事以名聲文采為士林所仰，方退然深居於華陽仙府，講道肄業，恬曠自居。諸公之辟，日至山下，且以道勝於內，則出處不殊，儒衣昂然，徐就知已。及參總世務，更居劇職，動成故事，去如始至，論文變則能窮損益之旨，商功利則能通輕重之權。故數年之間，三踐憲司，赤紱在股，襜如裦博，諸生榮之。歲十二月，自鍾陵抵江陵，驅車即路，不憚冰雪。況騷楚遺韻，楓江遠目，在此路也。情如之何？五言詩送別這始，故自戴臨川蕭王二柱史已降，皆徵文貺遠。字用五而詞多楚者，以地理所曆，且行古之道也。
大君子所以貴者，道合於上，化流於下，得時大行，求福不回而已。仆射南陽公鎮徐方十年，師貞人和，拜章請覲。冬十月，四牡雕戈，至於京師。或誦其德輝，或歌其事功，直道相賀，懦夫立誌。公始以裦衣儒冠，遊公卿閑，仁義博富，名聲籍甚。其後擁傳佐戎，專城靖人，福以至德，惠之美利。臨駭機以激大順，奮州師以摧劇虜，淮湖之閑，嶷然保障。陟明加地，再命元侯，康衢自隨於趾步，枉道不萌乎心術，而文鋒師律，奇正相合，以氣為主，與古為徒，故其緣情放言，多以莫耶自況。然則天下之肯綮，適所以資公之斷割耶？上之注意也深，公之誠慮也至，貢端誠以無隱沃宸慮如合符。盡直於內，詭詞於外，日降慶賜，載淹旆旌。元正前殿之賀，中和內朝之直，鏘鏘鸞聲，湛湛露斯，雖韓侯入覲，吉甫燕喜，無以過也。迨茲春半，受命，言旋，中朝賢士大夫皆舉酒為壽，徵詩為禮，蓋悅公之風而惜別也。德輿辱當授簡，詞不逮意，姑以掖垣所賦，類於左方雲。
九年正月，左史韋公移疾，既逾時，左曹以聞，得請當免，遂以角巾野服，如東周舊山中。朝廷搢紳先生之徒，車轂擊於通馗，觴酒交於竹林，執其衣袪，惜乎分陰，弦晦屢稱，其歡不厭，或發於歌詠，以將厚意。外孫權德輿序而言曰：大凡士之生世，有二道焉：其出也，宣其功緒，播其利澤，納忠服勞，以服天下。其處也，味道之腴，與古為徒，休影息跡，以閑身世。不如是者，細則牽於利欲，大則囿於得喪，識真者羞之。公之先，扶陽始以丞相致仕，為西漢盛典，逍遙以安車不屈，為北朝外臣。至是左史又能伸其誌以宏其世，嘉遯德風，盛乎一門。況吾君用太和理萬物，動者靜者，各遂其方。則陳力以致用，潔身以宏教，其利一也。故左史得以聰明為駢枝，以名聲為纏繳。無耗氣，無焚和。退然荷真，獨與道往，鷗鳥不動，家人忘貧。是行也，朵頤者知懼矣。出車家林，揮手青門，擁途而祖者，唯恐不及。合歡也，忘印紱之輕重；陳詩也，無章句之約束。放言無擇，造適則笑，行觴無算，既醉而罷。虧成彼是，曾不得棲於念慮之中，而惠風閑雲，飄拂左右，動用視聽，無非大方。推是類而廣之，則泛清伊陟嵩邱，又可知也。小生無以為贈，謹序其所以然附於編。
大《易》之言君子也，有出處語默之異。或有猷有為，以宣事功，或不營不忮以順天理。則陳力廟廊之上，潔身岩石之下，皆其所也。至於振風聲以助時化，無乃處者裕乎？丈人燕居積四十年，而爵人爵合發，至京師周月而解巾，致政之詔再下。豈徒然哉？初躬耕於延州三茅山之趾，安仁食力，聲利不入。心虛曠而體胖，道義富而家肥，閨門淑行，流於鄉黨。泊然與白雲鷗鳥，同其無事。去年春，鶴書下江南，江南守臣多方以起之，至止之日，褐衣召見。未受命而被以章綬，既受命而侍於宮朝。循性蹈道，不遷於物，抗章乞身，詞直而明，凡五上而後得請之詔下。寵秩優禮周行聳視，上以為天下之本至重，必資賢人以奉三善。故命職命官，皆在於是，及不得已而賜告也，猶以審諭道德處之。不然者，豈無他豐祿耶？蓋尊元良以貞萬國，聖人之心也。嚱夫！士能自審出處之宜而不惑者鮮矣。或圖於利欲，四顧滿誌；或沒於黨類，不能自還。向非強誌峻節，然清厲，大圭不琢，獨鶴無侶。難乎哉！追思曩歲一踐岩逕，蓋二十年矣。徐話舊故，有悲有歡，唯冥冥翰飛，不可及已。輕裝喜束，心與道勝，軟輪徐驅，故山有輝。想夫草堂環合，喬鬆千餘本，交柯翳景，吟泫風露，幅巾長謠，偃放其閑，一氣不耗，四支交暢，清時外臣，其樂如何？非仁聖不能全不奪之操，非堅明不能果獨往之誌。惇史古風，復行於今，群公惜別。飛蓋擁道，如漢廷祖二疏故事，而類之以歌詩。德輿溯其心源也熟，故斯言不怍。
徐生用經術曆太學太常二博士，諮議於王門，徊翔於天朝。裦衣赤紱，官品第五，移疾請告，歸息於讓王之舊鄉。其進也量力，其退也修性，斯可嘉矣。國朝禮文，酌損三代，最為詳正。生所洽通，而又采獲古今亡於禮之禮者，考論稽合，頗有條貫。故顧居守夷仲、徐左曹元封、今歸侯公和皆深知之。生喟然曰：「州閭達者，凋落大半。吾過縣，車數歲已為壽，班在下大夫不雲賤。況天爵貴於纓冕，田廬樂於都邑。思雲臥水宿，食稻與漁，則華榱列鼎，不如是之適。賈勇於退，不能留行，可以言賀，胡為愴別？」鄙夫嚐遊息三吳閑，殆二十年，每耳聞水國，如話鄉黨，則徐生亦吾之僑舊也。可忘情耶？商皓遠矣，以不才者處之，退朝隱幾，幸類休沐，江海之思，油然而生。適因送歸，愛此行色，時歲荏苒，去異長無幾何。多疾早衰，筋骸日耗，乞身自便，雖未敢言，涉江而南，聊寄夢想。秋九月，太子賓客權德輿序。
昔路溫舒舉孝廉，補石邑丞，以二千石竟用，文學推重漢廷。今路君亦果於修身，敏於試吏，經術以端其行，歌詩以導其龢。罷溧陽丞累年矣，廉故居約，謙故後時，塵緇逢掖，不枉其道。今自京師抵東吳，且曰：「滑州尚書公之鎮南服也，嚐假從事，公實知之，今將謁轅門以修賀詞，整羸車以便歸路，申舊展禮，無所慁累焉。」然而三揖善價之來，雖欲逃之難矣，膳部郎楊，君之出也，亟稱舅氏之賢，徵詞於我，敢附仁者之贈，以宣不腆之言。且向之溧陽，猶古之石邑，重之以賢侯盛府以發其道，異時漢廷之慶，又何疑焉？闇然日彰，在此舉矣。左補闕權德輿序。
國家用文教明德，懷俫外區。今年春，回鶻君長納忠內附，譯吉語於象胥，復古地於職方。方帥條其功實，聞於天子，乃擇才臣以宣皇仁。於是詔工部郎袁君加中憲之重，被命服之貴。將行，又拜祠部郎中，有司具儀法，持節冊命，所以新其號而厚其禮也。中丞端淳而清，文敏而誠，才以周物，智以達變，識柔遠之五利，能專對於四方。攝衣登車，不問夷險，朝賢搢紳，是以壯其誌而嘉其忠。且滇池昆明，為西南雄部，嚐樂聲教，是焉纂修，奇功自效，願為保障，方今規模宏大，八表一家。然則俯首以帥化者，吾君受之而不阻；勤人於遠略者，吾君薄之而不務。彼唐蒙開地，為好事之臣；諸葛渡瀘，蓋一方之利。況今文武吉甫，鎮安蜀都，而中丞將大君之禮命，固殊鄰之職約。德行言語，實在是行，使邊人緩帶安枕，無煙火之警。酌古經遠，才者能之，金章瑞節，光耀原隰。近臣主文，乃類歌詩鄙人不腆，忝記言之職。故西南之冊命，使臣之優詔，皆得書之，授於史官。又嚐與中丞同為江西從事，辱命內引，所不敢辭。
秘書少監張君既受詔，以執法持節錫命於北方，吊其告終，嘉其稱嗣。致賜諭旨，以宏天覆；長幼養老，以遂人和。旁達休嘉，上應古始，聖人之道也。況中丞用文學政事，敏知達才，彌綸諷議，官業以序，而又修史氏之職，且逾一紀。國家有殷薦嚴配之典，必相其儀；有受詞專對之得，必將有命。蒞事不惑，居常讓夷。是行也，知其習俗，中其宜適，粲然而接之以文，然而加之以恩。回車伏奏，可以光大南宮。眾君子固以類其歌詩，陰方之氣俗，四牡之踐履。考功郎苗君序之詳矣，掖垣寮舊，又申以七言。鄙夫承君之歡，辭則不腆，亦既辱命，俾次群篇，是用直書，納諸橐中而已。
昔鄒魯之諺，以籯金不如者，蓋一經耳。今中丞文博究其五，皆可名家，則扶陽重侯之儒術為踐修矣。自外台從事，不四三年，曆左史尚書郎，其取青紫，易於地芥。前此以盟津貞師，則授以司武；今茲以雞林纂代，則俾之錫命。藉奏議以中輟，擇專對而遂行，行止之閑，有以見文敏歸重也。太平尚仁，多識古訓，訃終請嗣，禮之重者，宜乎以儒冠智囊，吊祠臨存。佩二印，捧三冊，使有截之外，家肥德洽。將渥縟之命，視勤遠如夷，其忠信歟？三台雋彥，歌詩宴犮，至若辰韓息慎之俗，懷方象胥之道，賓將洽之盛，致賜諭旨之榮。自原隰之華，至溟漲之大，雲氣海物，昕昏變化，眾君子言之詳矣。中丞以佐曹陳君之曆司封郎也，今為之代，以德輿之忝駕部郎也，又為之代；凡兩掖所賦，盍偕序以為好，宜徵作者，猥及鄙人，直書粗略，敢謝不敏。
選部每歲以四才三實銓署群吏，每三歲則有詔以諸曹郎分命南轅，調其任次。有黔江辰溪十五郡五十餘城，賦其吏員，便其習俗，主客郎仲君實司之。君始以岷峨諸生，獻賦京師，因文章典義，濬發聲實，自解巾校文，三四遷至博士尚書郎。邃於禮籍，推本今古，乖疑缺微者，皆折中焉。敏於奏議，練程達品，肯綮窾郤者，每遊刃焉。則南方之職業必序，縣道必理，固其彀中之細者。況孔門之果於從政，大雅之古訓是式，皆子之家法也，又何所規？昔司馬長卿以駟馬車歸故裏，有郊勞負弩之榮，今君道劍門，抵左綿，銅梁玉壘，喬木可辨，晝錦星軺，其樂何如？又想夫歸自涪陵，出於南荊，沿巴峽之風水，冒陽台之雲雨，昏旦萬狀，發於歌詩，凡今漉酒祭犮者，不可以不賦。
春二月，武當耆老相率詣丞相府，請以司門郎殷君為郡。相府嘉之，以其詞敷聞。先是君嚐佐廉問於漢南，會是邦缺守，乘傳權領，實有美利浹於人心，懷思詠歎，久而彌結。上方酌漢宣故事，綜覈名實，有分符竹以主郡國者，初必召問，以觀其言，退而考察，以質其效，從人之欲，即日詔下，中朝相賀，以為有古道焉。且君富於文誼，恬於利欲，比興聲律，播於士林。故二十年間，官薄不遷，令問滋大，去歲甫為尚書郎，今茲持郡節，動靜之道，較然不回。嚱夫！父母一邦，化條在已，以此為政，不亦重乎！阜安之而平其吏由，訓理之而示其典法，用少卿之政，徐考便宜，行次分之道，不從靡密。由前日之理術，首凡今之績課，彼東觀論著之臣，方操簡冊以待循吏，得不務乎？君子於是舉也，上美朝廷之命順於人，下嘉武當之叟達於天，則殷君之道，從而可徵矣。王城東南，千里而近，新紱在股，兩轓有輝。郡齋佳句，佇與報政偕至，吾徒賀徵拜之不暇，又何愴焉？盍用歌詩為禮，以附其至。
皇帝惠慈元元，夙寤晨興，柬求官師，寄重方國。癸未詔書以地官淮陽公撫封於漢南，公以全才碩望，為上所器任。故命相之初，公登右輔維藩之選，公在東郡。徵還不累月，而推轂於茲。中外宣力，安危注意，其以導迎休和，輝耀光明，愷悌四鬯，英華外發，心誠求之，無不及焉。《洪範》之有猷有守，《中庸》之不疚不跲，申伯之柔惠且直，次公之外寬內明，皆優為之。讚畫辰告，節印照路，漢廷公卿，留歡不足，少傅滎陽公，首為詩文二百言以餞。滎陽公貴仕三朝，算乘國成，辭巨源之啟事，就子房之優秩。迅發麗則，如黃鍾白珩，襄峴之風物，會離之情狀，盡在是矣。方今堯舜在上，理臻平明，罷宰政之臣，或寄崇元侯，或服在大僚，然後見南國滔滔之盛，大廷濟濟之美。鄙人以鴻私寬宥，猶汙文昌宮，方謂與公入奉朝請，歸聯衡軛。今則命賜倍厚，豈敢復以少別為愴耶？六曹官諸曹兩掖近臣侍繼滎陽之唱者，凡若干篇，列於左方。春三月，禮部尚書扶風郡公權務輿載之序。
丈人承炎漢扶陽重侯之後，代為多才，鄖襄德勳，戴翼周運，其族滋大，猶景山鄧林，峻極扶疏，昌阜蕃祉，其理然也。以仁義之根柢，發文學之英華，居夷處厚，恬然自是。凡五筮仕，三以選部掄材升，詳廷尉薦，其進不苟，始調為黃綬尉。其後再曆郡都吏縣大夫，皆有理效著於官下，出入三十年間，清議以法冠郡節處之，而竟未至。向者枉尺由徑，與角逐者均其六轡，則累累若若之佩，不足取也。而消息木雁，精辯龜頤，乃命復腰銅章，實長王屋。且以天壇日觀，境非人間，灑襟靈而清視聽，揮慶霄以挹沆瀣。然後用愷悌清靜之道，惠於一同，有吏有隱，真君子之心也。昔卓子康魯、仲康之倫，為密與中牟，至司徒太傅，皆教化之所自也。仁遠乎哉？猥以庸薄，累叨榮級，宴犮佐酒，恭聞話言。徵孩提而見愛，語中外以多感。拜手授簡，情如之何？朝賢士友，類詩以貺，懿茲踐履之可書，且俟其光大也。
司徒延德王握兵符相印，專征於博陵上穀之地，理下建都府，以雄山東。行師必直壯，辟士必誠重，州壤之內，愨信是求，士君子之宦遊寓去其本久矣。亭伯子玉之裔，幕庭賓榻之選，行車撰日，姻族榮之，以執事之端敏肅給，且故相國安平穆公之從父弟也。腴潤於友愛，琢磨於仁義，謙以自牧，實而不華，閨門公府，皆奉金鉉，人倫之美，無乃裕乎。居則讚長轂，名在諸侯之策；行則侍介圭，來近天子之光。人生少別，斯乃細故，不當效兒女子戚戚，在勉固誌業而已。至於道觀離宴，歌詩感激，則備於右拾遺獨孤鬱前敘雲。
每歲儀曹獻賢能之書於王，然後列於祿仕，宣其績用耳。小司徒以楚金餘刃，受詔兼領，彭城劉禹錫實首是科。始予見其丱，已習詩書，佩觿韘，恭敬詳雅，異乎其倫。及今見夫君子之文，所以觀化成，立憲度。末學者為之，則角逐舛馳，多方而前，子獨居易以遜業，立誠以待問，秉是嗛愨，退然若虛。況侍御兄以文章行實，著休問於仁義，義方善慶，君子多之。春服既成，五彩其色，去奉嚴訓，歸承慈歡，與侍御遊久者，賀而祝之曰：「太邱之德，萬石之訓。」亦將奉膳羞於公府，敬杖履於上庠。公卿無慚，龜組交映，不待異日而前知矣。鄙夫既識其幼，乃序夫群言耳。
叔通之文學政事，若雄铓百煉，窾卻中節。比年由東曹郎給事黃門，俄以中執法守上洛，得幹支郡，視方任焉。及今亞尹洛師，實顓府政。冬十月，至自繞霤，來朝京師，三接麵命，出車就道。凡所以慈惠東人者，得悉數焉。以叔通之華茂實，而須長師於後命者，蓋使洛邑耆老，周知功化。然後尺一詔條，焜燿恩禮。夫如是，則吳公之理平第一，不復專美於前書矣，又豈以翱翔疾徐為叔通道耶？岐燕元老，理具惜別，文昌六職，夏官卿趙公而下，舉白出祖，交歡道舊。鄙人病不能醉，亦笑言擊節於其間，眾君子皆賦，愧序引之辱。
紳冕之士，角逐於聲名者，必以射策東堂，校文石渠為稱首，於公範言之，皆其細者。予與公範，尋世好以約交道，獲申十年之敬，出處多故。及茲再會，久飽諸公之議，今日得之，心包大猷，口析精理，可以稽合同異，懸照是非。夫然者，焯當世之譽，交大府之辟，疾苦機響，不亦宜乎！國家尚用兵車之會，且思磐石之固，俾賢王秉旄節，主江西諸侯。辟書四下，大搜雋望，公範拂拭縫掖，從容長裾，赴知已之命，伸丈夫之誌。固當酌六經精義，以讚軍政，俾介骨之下，禮讓興行。且以中庸明誠之根本，覃思於文藻，致用於政事，發硎投刃，固在於遠者大者。庸詎知今茲一舉，非圖南之羊角耶？臨歧話別，迭以勉固誌業而已。若愀然涕下，以聚散為念，此可略也，眾君子置之。
公範持江西辟書，駕言即路，其出處之跡，與婉婉之畫，鄙人不腆，已為之序引。且吳抵鍾陵，二千里而遙，凡我諸生，愴離宴之不足，故再徵斯會。秋月若晝，方舟溯沿，笑言不嘩，引滿造適。公範乃握管作三字麗句，仆與二三子聯而繼之，申之以四五六七，以廣其事。如其風煙月露，與行者居者之思，各見於詞。
予初與知柔交相見之禮而退，雖未知其歸，而意其賢。逮今七年，方再會於鍾陵，交歡歡甚，言理理詣。其容溫然而不飾邊幅，其中曠然而不施扃鐍，渴善好義，困而彌彰，締交親仁，久而益敬。其於官名虧成之際，則得之自是，不得自是，故年過四十，方一命典校，諸生以為屈甚，而張恬然。儒冠峨峨，不恥敝縕，吟詠古道，以文自娛。獻歲南征者，以寓環堵於長沙故也，亦將參質文於屈宋，詳歲時於荊楚。楓樹千里，片帆鳥飛，晨征夜泊，無非詩興。彼湘君帝子之遺跡，江蘺杜蘅之春色，皆落君彀中矣。而修犮者，得無詞乎？
陸氏為江南冠族，子容一門，將以文藻行實，振起風緒。叔父群從，歲為儀曹首科，子容亦再登甲乙，讎校秘書。繇是君子謂春官天官之舉不失人，子容之名不過實。歲七月，將溯江流如京師，塗出練湖，實訪予言別。予業以貧病不能自振，方具台笠鎡基，耕鑿吳門。子容以名聲文采，宦遊上國，吳秦之遠道，出處之殊致，在此別也，情如之何？子容諸父深源方源，我族之出，有早歲遊處之舊，故得君之道，因是而深。別離愀愴，亦用加等，於序引也，所不敢辭。
丈人罷碭山尉之歲，德輿年既齔，寓居南徐。拜手之初，就傅未足以遜誌，歌詩未足以類事，嬉於硯席，不知包羞，會離之際，亦命之賦，爾來向三十年矣。因緣進越，濫吹於朝，而丈人以河陰丞滿歲參調，亦既感泣，悲歡相乘，微辨風采，乍疑夢想，而又徵楊惲史氏之學，發羊曇西州之歎。家風代德，有所未知，遺文逸簡，甫獲傳授。以丈人素履厚行，含章立誠，黃琮白珩，粲然內照，可以書惇史激薄俗者有焉。方安舒以潔已，恥孟晉以枉道，俯首受署，不競於時。方今王在在鎬，東人望幸，百執事之府署，盡備擇才以理。繕工之屬，分領厥司，所趨者靜，其祿不薄。且以嵩峰之下，素業在焉，與夫角逐於京劇者，異日論也。離觴舉白，征蓋就塗，因以弱歲菲詞，發篋見示。且曰：「今日之別，其可默耶？」直書下情，拜命之辱。
