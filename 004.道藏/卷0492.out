十年冬，予與今左曹相君兵部郎崔君同受詔禁中，雜閱對策，以第其等，將命於廷，有請程百職之功緒者。且以郎吏諫曹為言，時相君為吏部郎，崔為右補闕，因相顧曰：「直言者方譏切吾黨，其可舍諸？」予撫手賀之，以為得雋。及後詔下，征他日之詞，則許生也。典校滿歲，西遊岷峨，丞相彭城公雅聞其才，辟以從事。十三年冬，以府檄計事，至於京師，獻歲回車，釃酒祖道。以子之直而和，敏而文，策名於天府，葉誌於元臣。摶迅飆，翔層雲，將賀不暇給，而別何為愴？眾君子中飲皆賦，使鄙夫類之。
大夫杜公，用德禮威信訓齊南海，居二年，以部從事檄召京兆韋君。君溫文裕蠱，銳於術學，在綺襦青衿之歲，粲若冰玉。年方冠，仕至廷尉評，擁大府之傳，赴賢主人之命，其徒榮之。且楩楠巨幹，不產培塿，則知天鍾美茂，亦多在世德，其要在聿修之不怠而已。彼吏理與將命，事之細者，況新發於硎，铓刃韜匣，不折不缺之誡，豈足為執事道耶？予嚐被公辟書，辱在下介，顧以多病，不敢遠遊南方。祈執事者芳訊見及，則詳言美化，佇為中和樂職之頌，以抒下情。
士君子之發令名，沽善價，鮮不由四征從事進者，翔集翰飛，蓋視其府之輕重耳。則侍御之今日，猶鄙夫之昔時也。因想昔與今徐方連帥、王仆射德素、盛府主公、楊尚書達夫同登龍門於鍾陵，爾來二十年矣。二賢以大僚碩望，當明天子注意分閫之重，鄙夫顧無所用，亦五叨中台，俯仰印紱，以過量自愧，追懷舊恩，敢忘其所自耶？況侍御溫良敏肅，用文術自讚。初為州裏所舉，俄屬聖朝以舊勳推恩，累更祿位，再至京劇。今茲簪法冠，駕軺軒，感於已知，不計勤遠，又焉知圖南水擊之變化，不在此耶？既賀侍御所從，又悅達夫之舉，賓主之間，仁義在焉。款門告別，思以言為貺，至若《洪範》之攸好德，盤銘之日日新，皆侍御所執也，又何言焉？敬謝達夫，慎夏自愛，無金玉爾音而已。
相國臨淮公，觀風俗於井絡之下，辟禮所及，皆雋人賢士。隴西李侯虛中，敏厚而文，嚐再中正鵠於春官天官氏，同門生已翰飛三台，出入承明，獨用恬退，結黃綬於伊洛，或靜以勝熱，或贏而不囂。予意其必遇真工大冶，以發铓刃。今果峨惠文，趨黃閣，視其所舉，問其所從，可以交賀矣。行當見相君政成一方，執介圭歸上台，則掖垣侍從之選，不在從事之賢者，吾不信也。中外零落，始衰多疾，祖道握手，漼然涕洟。至若銅梁玉壘之勝踐，使軒賓榻之盛集，皆備於歌詩者之說，不能悉數雲。
今名卿賢大夫，繇參佐而升者十七八，蓋刷羽幕廷，而翰飛天朝，異日之濟否，視所從之輕重。故予內兄以黔巫之地，為夷途安流者，受署於中執法王君故也。以王君之馨香望實，宜處清近久矣。惟天愛人，授茲一方，則兄之赴知已，誠可賀也。兄端明文敏，焯見吏理，奉本府之書奏，陳遠人之便宜，已事復命，驅車就路，敢用觴酒宴犮，係之以言曰：「武陵辰溪四封十五郡，大凡五十餘城。以仁佐賢，寧彼縣道，婉婉語言，化為風謠。然後徵理行之第一，獻賓寮之功用，夫如是，得不謂所從之重乎？」京師離群，詠歎仁政，寓辭鈴閣之下，無金玉其音。
德蕩乎名，名與實軌矣。至有趨世徇物，隨波同流，茫茫九有，公是大喪。故道直多棄，行方則躓鄙嚐病之。今見盧君，君精辨自內，直方形外，隤然獨立，以名教自任。每著文，輒先理要而後文采，至若罪荀文若，評郭林宗，發明指擿，意出舊史，其旨在乎澄汰風俗，埽鎮浮誕，舉而行之，有補王度，衡茅居息，終歲自樂。貞恒之心，風雨不改，與夫叩角彈鋏，不相遠乎？中丞李公，以清德重望，秉旄漢南，辟士之日，以君為首，非夫知精達識，又焉能出眾人之視聽。延拔貞晦，則漢南風政，因茲而見驛騎蕭蕭。訪別蓬門，元言清酤，相會於遠，君又授予以《正名》、《至終》二論，鄙人說出篋中《幾銘》、《名實論》、《士行辨》三篇，以申報貺。
商於之地，與郊圻接軫，藩部條職，顓達於京師。且有賦輿，得署賓介。今二千石以宗室貞幹，自中台郎出守，首辟博陵崔君。君溫恪廉清，且以文敏緣飾三命，官至汜水主簿，吏理有聞。以中外之勳華文雅，所憑者厚，遊必有方，翔而後集。然則君之委質，商之報政，二者其相為用乎？園綺風聲，夢想如在，古祠喬木，為寄遐心。
予弱歲時從師於黨塾，鄭生已用經術上第，誦古先格言，圓冠紳帶，綽綽溫雅。裏閈僑居，年輩為長。迨今逾二紀，三徙官至親軍紀綱掾，青袍化緇，班鬢如艾。徐道舊故，悲歡相因。以鄭生之理文修行，而職業未稱得不為大來之將然歟？抑食浮於人者或臘毒歟？予不知也。今則請急於環列，遵途於江介，懷舊遊也。吳中多賢士君子，居易求誌，為子多謝之。
夏四月，臨海紀綱掾崔稚璋受命選部，出車東門。是歲，重表甥權德輿始至京師，寓居同時顧其室空，無以自貺遠，輒竊仁者之義，申之以言云：古之君子，修誠以慎獨，居易以養正，行實中茂，而纓轂外華，其或不至，則安之若命。蓋直已而不必用，蹈道而不必行，居今行古者實鮮，而稚璋是已。言必踐，學必思，四命官率由會府，進不苟而交不黷。簡廉肅給，推心為理，滿歲罷去，則與令弟躬耕於茅山之下，睦姻食力。修家法，二農政，嘻嘻申申，有義有仁。起於棖闑，被於鄉黨。之動也，之靜也，得古之遺風，暗然而未彰，不易其方。寧蹇連以終否，無奇衰以害正，華發承弁，知者歎之。且夫列郡之督郵，視天台之司轄，地征之眾寡，賦政之細大，為樞為柅，何莫由斯？予獨知臨海之人，受賜不暇矣。又況琪樹風清，石橋月明，羽人仙子，仿佛如覿。遣有涉無，與境而勝，象外之歡，可勝既乎！今大君子主制河東諸侯，府多雋賢，且有雅知稚璋者，庸詎知今日適越，不為異時之大來耶？二三君子送遠加等，釃酒以祖道，歌詩以發誌，賢稚璋而思仙山故也，各見於詞。
扶風馬諫茂直，直方中和之性，發於恬曠，放言遣詞，亦有餘力。知名舊矣，故相得甚歡，觀覽其卷，則警會心府，三復不倦，若霜鴻清唳，松雪孤映，或諸生所不能至者，而茂直至之。且多特操，尤病苟進，故調於南宮，仕於東朝，戰勝無悶，官閑更適。適相遇於南徐，俄愴離居，官局所係，言旋上國。予乃與一二疏放之客，詣精廬上方，主人又以啜茗藉芳，代夫飛觴舉白，元言至論，代夫握手流涕。時物具舉，靈台曠然，晴江有楓，千里在目。茂直深於詩者，眾君子以詩貺之。
郡功曹實亞都吏而冠六聯，選部銓署，勤於他職。李侯宗室子，器幹明茂，蒞官處煩，率無留事。清修緣飾，傾心於士友，此其可尚也。子接李侯中外之姻，十二年矣。曩歲既展禮，屬予有禮官之命，來趨闕下。今茲得調，甫獲再會，又屬予承乏，代斬於儀曹，不得授館，以觴酒相歡，才數四耳。征蓋將去離，憂惄然。竊聞太夫人賢明，有[QE55]門訓誡，予之內妹主中饋，勸以義。出則事良二千石，分曹賦事，入則順承慈歡，琴瑟靜好。名教之樂，豈待多祿耶？富春江漁浦潭紀行之詩，與郡中坐嘯主諾之謠，吾知之矣。族屬稽滯於江南者眾，寓書難遍，悉為多謝。
予始與馬生相遇於南徐州，皆以刊校冗員，涵泳文誼。生以既不得調，乃反初服與計偕，予放浪於江湖間，因為東諸侯辟召，旋忝朝命，與漢廷臣並行於西垣南宮中。時生窮閻旅食，射策未中，積歲於靈台之下，儒衣甚敝，詩思不詘，辦與其徒三數生，嬉春感秋，觴酌吟嘯，視豪遊曠貴者敖如也。先皇帝不以仆不肖，使操刈楚之柄，輒以得士自賀，豈惟竊不遺不偷之目而已耶？今之出青門，結黃綬，筮仕賦祿於東南之奧區。且曰外兄州尊，理行充茂，所以利攸往而不薄於中都官，誠有由也。然則郡齋言詩，幕廷主畫，雖欲勇退，其可逃乎？清和之月，草木條暢，京邑氣正，在陽則舒，方宜會合，坐歎離索。追計舊故，向三十年，湖塘裏巷，疑在前日，各有班鬢，愴茲離襟，又何可言也？為予敬謝中丞君，乃者南康永嘉廬江晉陵，已為二千石表率，今當明天子守臣之寄，為仁由已，固又與前四郡不侔。賦政之暇，知君自熟，豈敢為曹邱耶？但交賀而已。
過江山水，陽羨居最，性質夷淡者，得之愈深。袁生願恭文敏，渴善好學，今茲試吏，其本可書。先正南陽王，實扶中興之運，光啟土宇，慶流後昆。國有令典，延世命官，解巾筮仕，偶得佳境。況青春之年，彩衣黃綬，出則為政，入則承歡。以世德遺直，而慎修之不怠，異時必復，此其椎輪歟？追思童丱，遊寓茲地，煙潭雲洞，杳{穴條}靜深。邑中諸生，多業文者，亦清輝勝概之所發也。生其勉之，有衛許胄曹，首類歌詩，鏘然在聽。猥徵不腆，俾敘夫群篇。
從舅詞甚茂，行甚修。嚐見其緣情百餘篇，得騷楚之遺韻，故江南煙翠多在句中。蓬蔂江湖，坎壈終歲，而衣不襲，突不黔，彼乘堅驅良，滅沒於康莊者，復何人哉？繇從舅而言，可以言命。冬十一月，方以大袂單衣，挈書笈西遊，且見訪曰：「予不試久矣，道不可以終窶。今將遊上京，抵名卿，以決出處，其可乎哉？德輿曰：「時有通塞，道有顯晦，審時行道，惟賢者能之。今王度清夷，紀律昭明，晏安迷邦，是為大謬。是舉也，得審時行道之宜矣。又何敢規？」
吾嚐思天下之理，必求其端於士行博厚，人文昭明，則理道從之。孤卿大夫，皆由士而進，得不謹於初以自重耶？然則鏌幹之刃，騄驥之步，百煉千里，必俟知者，此長孺所由獲進於左君之門也。左君嚐貳六官之半，復以綱轄再臨儀曹，鋒絕足，於是乎得。且爾齠歲秀發，好學不遷，迨乎弱冠，餘勇可賈。修詞體物，講貫習復，發鏃中的，觀者偉之。夫每歲登名者，四方之人，皆屬耳目以評其當否，不可誣也。若爾之敬遜務時敏，沛然得之，異時遠至，如在步武矣。吾與長孺曾王父在就徽開耀之間，繼以賢能之書來獻於王庭，德名家法，華萼相輝。暨吾早歲，亦將砥礪充賦，而先友過聽，遽以名聞，蓬茅之中，未筮而仕。既而中外族姻，有以前心見勉者，吾以為雖冗員解巾，亦君所命也。豈可更名越禮，以孟晉求售耶？循性所安，遊寓湖海，或辱賓召，亦嚐從之。頃歲以禮官徵在闕下，因級朝獎，忝冒清近，既非所宜，居常缺然。歲時易過，道義難就，視爾之年，猶前日耳。每思孔孟不惑不動心之言，以為元龜，而未能也。然則舉於鄉者，士君子之本，爾能聿修，其慰如何？叔父以廷尉評典城於蘄，裏有課最，家有教義，駕言歸寧，拜慶上堂，青純被體，桂枝在手，服名教者相賀，況吾之心耶？宗門單尠，群從之登仕次者不十數輩，相愛以誠，惜別為甚，因爾之文藝，徵吾之出處，故詞雖繁而不能已也。噫！風水之積厚也，方可以負大舟大翼，爾其勉之。餘則節食慎夏，寓書而已。十四年四月，從曾祖兄德輿序。
今年群從之調試於天官春官者以十數，興廉興秀，既有其人。而少清以經明解巾，參南徐州軍事，其伯氏掾周衛，叔氏簿郟城，代耕話別，徵詩導誌。夫千里足下，九江濫觴，致遠就深，在乎不已。況爾文敏修潔，澡身立誠，康莊渤澥，吾見其往。至如鮑照之詞律，孟嘉之風流，又其次也。想自丱歲，僑居是邦，趨朝七年，束以紳珮。煙霞井田，如在目前，舉白祭犮，離憂加等。尚書公以政成事簡，鎮安一方，幕庭婉婉，多我之執。爾其敬恭以事長者，求為可知，闇然日彰，向吾所謂不已之道，在此而已。十三年三月，醉後序。
昔安邱敬公，以王佐之才，而運丁苻氏。故經綸大略，堙阨不振，如其乘時行道，可以財成家邦，豈止於相區區前秦，與王景略齊名而已。時軋道塞，從古以然。德輿與兄，實承安邱之遺烈，其後枝流，以食舊德故。兄能踐中行，蹈貞厲，守師氏之訓，修君子之詞，懿靜而用晦，誠謙以居約者，向二十年，裦衣大帶，名未登於王府，方以一葦為航，遊江湖間。今將省家於上饒，順流於潯陽，羈旅之中，未始以進趣為念。鄙則不敏，粗為哲兄言之。自十數年間，戎車居天下之半，故純白清靜之士，多鬱而不發，其或倚佳名，席勢卿，以取富貴者，皆朝為屠沽，夕拖章組，風波變化，以萬萬計，其次或雜與諸生之徒，冠柱後惠文，持從事使者之檄，溢於府寺，喧於傳置，風流不還，聲實相遠。然則得喪本不足以滑曠士之慮，又況今之得喪耶？先師曰：「知足者不以羨自累，行修於內者，無位而不怍。」此二者可以書紳而三復也。鄙夫所獻者，如斯已矣。如其地理所曆，與煙霜之候，皆備於詩人之思，此略而不書。
士君子筮仕之門，有以代德庥蔭，而奉清廟齋祠者。及夫試吏就祿，與秀才孝廉郎等。蓋以舊服流慶，後昆宜之，其於獎人為善之義深矣。從兄承舄奕簪纓之後，荷葳蕤文誼之訓，敏於學行，而薄於宦名，乃今調於天官，署昆山主簿。以姑胥之通邑，士衡之佳句，僑舊耕種，多依是間。上有良二千石，為東諸侯表率，其飭躬敬事，夙夜勤敏，椎輪積水，或在茲乎？從弟中書舍人德輿序其所繇，俾群從偕賦。
叔父端懿誠厚，退然自牧，博洽前載，不以沽名待價為心。德輿羈丱時，伏見從叔義興君戶部君送別二序，自前秦安邱敬公至周千金恭公而下，德善功烈，辨其昭穆。叔父承千金廣川清水三葉紹封之慶，其素履淑行，二叔父實詳言之。爾來三十餘歲矣，服義日茂，用晦如初，以仁愛任恤，復趨選部，銅章列城，得之不勤。昔季路宓不齊理蒲與單父，為孔門上第，宏之在人，仁遠乎哉？況番君故地，理通下邑，其壤沃，其境清，惠和簡廉，可以遊刃。異日九江之西，上百里課第於有司者，其在叔父乎？佐酒沾醉，歌詩為禮。有命曰：「爾宜序。」謹序。
漢廷諸公，皆附經術而施政事，故其有猷有為，不疚不懼。若況者，嚐理左右史記事記言之經傳謩訓，居有司籍奏中。乃令參調署吏，以養以仕，言顧於行，行本於經，修性勤身，而祿在其中矣。夫學者病口肄其言而心不能通，故吾三年第經明者三百餘士，而知類通達者往往有焉。嚐與賢諸侯河東柳敬叔、吳郡陸伯衝寓書往復，論取士之道，二君子言之頗詳，若況之所履，其吾與二君子之所欲求也。豈無多文之富耶，而況不耀；豈無趣捷之敏耶？而況不為，蓋質素者受采必固，平夷者遵道必遠，況之誌其在是乎？吾與況也，行以五彩衣裳視朝夕膳，裘褐初解，綬黃甚新。彼陽羨有佳山水，玉潭東舍溪，南嶽洞靈，仁祠仙觀。邑子鄉導，窮年勝賞，筮仕於斯，其樂如何？有以賀義方之慶，輕少別之戚，伯仲群從，類其詩文，亦命小子璩係於編末。時皇帝御極甲子赦令之後一月也。
廷尉評張君，以溫文敏直，為修身策名之具。其於挹風雅，導詠情性，成乎餘力，粲為清詞。故嚐擁盛府之傳，喧士林之譽，自中發外，豈徒然哉？春三月，自鍾陵抵漢南，彩衣班然，脂轄首路，將欲問詩禮於堂下，謁旌旆於轅門。漢南之渴賢下士，張侯之清聲茂實，翔集之美，其可逃乎？仆以不腆，辱鍾陵從事之末，君即我公之南容也。故得揖光塵於門閣，接笑言於杯斝，交歡而莊敬，既醉而溫克。樂未幾也，別又繼之。群賢以地經舊楚，有《離騷》遺風，凡今宴犮歌詩，惟楚詞是斅。以官命輕重，為編次前後雲。
丁氏子用文誼緣飾吏道，尉丹陽三年，嘉聞籍甚。罷去之日，以彩衣歸田廬，邑中諸生，愴離宴之不足，俾予序群言以為貺。且著作繇經術進，遍覽東觀石渠之奧，殆二十年，然後以華發赤紱，歸休裏第。巾安車，理農政，視纓轂聲榮，與糞壤同。矧餘杭有山水仁祠，為浙右之冠。想夫人持琴書履杖，視朝夕之膳。谘諏古義，發明隱伏，煙蘿魚鳥，在動靜間。夫如是，焉用以少別為念？
士有抗方外之跡，以世教為桎梏者。不然，則必由於文章之途，以其合大中之道，天理發於心術，周於事業，此賢士君子之所以致思也。太原王生仲舒，從事於斯，弱冠秀發，始以雅詞一軸，為士相見之贄。予嚐學於此，閑世多病，方將自全於樸，止所不知。及覽子之文，文達而理舉，溫潤博雅，且多古風，則曩時之心，斐然復生，所守不固然也。然則文變損益，非鄙所知，粗言士友出處之略，用以為贈。動而不。靜而不昧，簡而不峻，通而不雜，此吾徒之所夙夜也，固在子之彀中耳。行旅之虞，不足以誡，執事自由拳抵信安，途不千里，奉板輿之歡，赴竹林之期。況新安江路，水石清淺，嚴陵故台，德風藹然，漁浦潭七里瀨，皆此路也，二謝清興，多自茲始。今日出祖，可以言詩。
度門之教，根於空寂。因修以取證，階有以及無，不踐精深之習，而悟虛無之理者，未之有也。未得為得，則其病歟？仆久味斯法，思與言者，既而得元禪師。師早誦大乘經，各數萬言，晚得觀門之學。今則色空如一，哀樂不入矣。桑門之患有二焉：未得之患，為外見所雜；既得之患，為內見所縛。今元公倏然於二見之間，不內不外，冥夫至妙，身戒心惠，合於無倪。且以句吳有山水之絕境，天竺又經行之靜界，振錫而往，其心浩然。蓋隨緣生興，觸物成化，而不為外塵所引也。幅巾男子權德輿稽首。
予與惠公遊十年，而惠公以其徒依公見訪藹然之和，發於眉宇，得其道者，不待言說。予嚐欲黜健羨，遺名聲，不使塵機世相，滑湣靈府。故每隨縉紳士則神怠，與依惠遊則性勝。蓋循分而動，亦境所由然。上人以東陽為山水佳地，且生約二德。昔所遊踐，況雲泄石室，花發桃岩，是二精舍為東南甲乙。乃振緇錫泛然而行，道機法樂，盡在是矣。如仆者，方牽攣世教，未得與師為方外之遊，遐情幽賞，期一二偈疏。
