言兩漢所以亡者，皆曰莽、卓。予以為莽、卓篡逆，汙神器，以亂亂齊民，自賈夷滅，天下耳目，顯然聞知。靜徵厥初，則亡西京者張禹，亡東京者胡廣。皆以假道儒術，得伸其邪心，徼一時大名，致位公輔。詞氣所發，損益係之，而多方善柔，保位持祿。或陷時君以滋厲階，或附凶沴以結禍胎。故其蕩覆之機，篡奪之兆，皆指導之，馴致之。雖年祀相遠，猶手授頤指之然也。其為賊害，豈直莽、卓之比乎？禹以經術為帝師，身備漢相，特見尊信，當主臣之重，極儒者之貴。永始元延之間，天地之眚屢見，言事者皆譏切王氏顓政。時成帝亦悔懼天變，而未有以決，駕至禹第，辟左右以問之，須其一言，以為律度。為禹計者，亦須陳大易堅冰之誡，誦小雅十月之刺，乘其向納，痛言得失。反以罕言命不語怪為詞，致成帝不疑之心，授王氏浸盛之勢，上下恬然，晻忽亡國。儻帝慮不至是，猶當開陳切劘，麵折廷辯，矧當就第燕閑之際，虛懷訪決之時。方且視小男於床下，官子婿於近郡，款款然用家人匹夫為心，以身圖安，不恤國患，致使群盜弄權，迭執魁柄，禍稔毒流，至於新都，不可遏也，斯可憤也。逮至東都，順桓之間，國統三絕，胡廣以钜儒柄用，位極上台。初梁冀席外戚之重，貪戾當國，既鴆質帝，議立嗣君。公卿大臣，皆以清河王蒜，年長有德，屬最尊親，可以靖人。亦既定策，冀乃憚其明哲，且不利長君，私於蠡吾，獨異群議，為廣議者，亦當中立如石，介然不回，率趙戒之徒，同李杜所守。然後三事百工，正詞於朝，雖冀之暴恣，豈能一旦盡誅漢廷群公邪？反徇一息之安，首鼠畏懦，竟使清河徒廢，蠡吾為梗，邦家陵夷，漢道日蹙。結黨錮之獄，成閹寺之禍，禍亂循環，以至董卓，赫赫漢室，化為當塗，蓋棟橈鼎，折之所由來久矣。彼梅福以孤遠上疏，張綱以卑秩埋輪，獨何人哉？而不是思也，噫嘻！就利違害，榮通鬼窮，大凡有生之常性也。暨乎手持政柄，體國存亡，則謹之於初，決之於始，以導善氣，以遏亂原。若禍胎既萌，則死而後已，白刃可蹈，鴻毛斯輕。奈何禹廣於完安之時，則務小忠而立細行，數數然獻吉筮於露蓍，沮立後於探籌。及夫安危之際，邦家之大，則甘心結舌，陰拱觀變。豈止然也，方又熾焰焰以燎原，決湯湯以襄陵，投天下於煙煨，擠萬民於昏墊，百代之下，無所指名，雖史讚粗言，而不究論本末。且出不越境，書弑君之惡，言偽而辯，有兩觀之誅。若當春秋之時，明禹、廣之罪，作誡來世，可勝紀乎！向若西京抑損王氏，尊君卑臣，則庶乎無哀、平之壞。東京登庸清河，主明牙忠，則庶乎無靈、獻之亂。大漢之祚，未易知也。或以國之興亡，皆有陰騭之數，非人謀能亢，則但取瞽蒙者而相之，立土木偶而尊之，被以章組，列於廊廟，斯可矣。何堯舜之或谘或籲，殷周之或夢或卜？憂勤日昃之若是，然後為理耶？子因肄古，史且嗜《春秋》，裦貶之學，心所憤激，故辨其所以然。
至人無感，與化升降。全而不形，保而不蕩。汛然順物，付之自當。苟乖於是，無非溺喪。保合浩淳，先生其人。德機不發，鳥獸同群。稽首元關，請滌蒙昏。笑而謂予，道不遠身。支離而全，以靜為君。滑之則散，泊之則存。天性者名，木伐蘭薰。與時卷舒，中若浮雲。{茹手}臭絲棼，無撓而真。勤而用斯，至妙之門。百昌皆化，吾亦歸根。動作天紀，靜為地文。鳥行無章，變化沄沄。強名無為，以鏡心源。
靜專動直，惟乾之德。酌用不窮，君子中庸。矯矯二疏，知微知終。功成不居，父子清風。天子賜金，群公出祖。都門之美，焯映千古。優遊衡門，棲息化源。日飲醇酎，心閑道尊。人或言利，利令智昏。清行素風，可貽子孫。萬物營營，吉凶相生。環中之樞，泊然遺形。中林寂寥，幽蘭自榮。雖有矰繳，不羈冥冥。知止不殆，古先炯戒。賢哉大夫，終始無悔。
季，真造適，揮翰睨壁。酒仙逸態，草聖絕跡。興涵雲海，詞韻金石。傳於秘邱，永永無斁。
惟西方有極樂國，以《首楞嚴》為理，其應溥，其用神。大抵攝萬緣群動，會於虛寂。其次則感通信誓，為釐為福。局於世論者多，置為他方之教。惟孝子信士，仰為冥助，則像設之彩繪之，用申罔極之報。今茲西方變，即故戶部員外郎贈給事中範公之孤曰傳正、傳質，奉為先妣博陵崔夫人既練所畫也。惟夫人以淑明柔順，光配戶部，自晝哭之後，訓二孤之暇，每讀誦大乘微言，密詣精理。今傳正等又能將順先旨，發於孝思，於精廬素壁，合朱綠金翠之飾，天人法相，靡不嚴靜。以夫人之福履，孝子之至誠，若乘念之遊，如經之旨，當趺坐於芙蕖上品之中，生滅流妄，於是昭息。予嚐心奉其教，故得讚其所以然。
釋加大聖以無礙應身，演一切法，後之人跡文字以為像設，誠明以在中，而福祉隨之。伯舅武進縣丞府君，守儒門言行之訓，安貞下位，其道未光。貞元三年捐館舍，太夫人從子於鍾陵，承訃發哀，茹終鮮之痛。且痛不得當哭泣之位，躬即遠之事，期喪之記，禮有加等。又曰：「悲哀鍾於情，而不足以為冥助也。」乃稽諸釋氏說，以為幽讚交感之際，不相遠也。是用徼福以作繪事，煥以金碧，穆然尊嚴，瞻仰之際，如至佛刹。況孝悌通於神明，聖功演乎無方。小子德輿，謹係以讚，
五色相宣兮聖質昭明。福祥下照兮保祐冥冥。
十二因緣之中，生死循環，憂悲蘊聚，非天人大聖以利刃斷之，慈航濟之，則淪胥顛覆之不給矣。惟阿彌陀佛化行西方，其號極樂，有生之乘念，感化之由，。今茲功德者，清信女士隴西李氏為亡夫襄陵尉滎陽鄭君再期之為也。女士歸鄭，一周星而孀，凡事舅姑以孝，從娣姒以敬，佐夫以義，拊下以仁。隱約終窶，至於晝哭衛風《碩人》、《柏舟》之詩，實兼痛焉。初鄭君旅人於晉，因以筮仕，成命甫行，祿未及而大病。女士方侍姑於吳，承訃加痛，宏誓徼福，薦於冥冥。紉針綴縷，葉用五采，青蓮白毫，仿佛顰呻。彼二大士，列侍左右，容交光，炳耀煌煌。發於心，成於手，阿鞞跋致，其遠乎哉！鄭固善士，妻又吾伯舅之女子子也。得周知之，因以讚曰：
西方大聖，乘念則至。寫彼相好，導茲志氣。冥助無方，以成鄭誌。
興元紀號，皇上宅位六祀，七政貞明於上，七教敷聞於下，其有不迪不吉不庭不若之徒，皆欣然而和，晻然而化。春三月，司天氏奏歲星居心宿五度，其色黃明潤大，光祥帝位，積五十餘日。詔下有司，頒示中外，故臣得而言之，以形歌頌。臣謹按歲星，五帝為蒼，五行為木，王常為仁，五事為貌。天意若曰，時以至仁為理，覆露露萬人，洽浹生類。協夫五行，五事之用，則發於星緯，形於占應，陰騭大化，昭報成功，元符幽讚，其昭昭如是。《禮運》之論聖人曰：「以日星為紀，以四時為柄。」《洪範》之敘皇極曰：「斂時五福用敷，錫厥庶人。」發於人，格於天，天人交感，合若符節。其年秋，平河中之寇，葬其遺骸，復其世祀。班淮右之師，用宏文告，用去武備，此二帝三代所以恢令名也。於是一統類以昭德，明法制以塞違。薦禮百神，賓懷獷俗。嘉瑞美祥，紛委狎至，置之而不有。哲人端士，連茹播職，求之如已失。然後端拱於穆清，怡神於靜冥，驅一代為純誠，接萬靈於明庭。斯又登邁邃古，光昭聞見，巍乎紹天統物之盛者也。微臣伏於草茅之下，沐浴仁聖，敢獻歲星居心讚一章，以備周《詩》、《由庚》、《由儀》之闕。讚曰：
皇矣上帝，降鑒下人。後王承之，制作禮文。乂用清明，家尚孝仁。人無癘疵，俗以阜蕃。敷佑四方，發為天祥。重華煌煌，乃居明堂。下煦仁澤，上為祥光。蚃感通，天人攸同。乃發五事，乃建大中。君君臣臣，德輝昭融。保佑命之，自天無窮。微臣作歌，敢備唐風。
聲為陽，所以發越；金尚羽，所以清徹。故鳧氏工焉，法器成焉，元門揭焉。與夫樂出虛鏗，立號同其功用，而信響受祉之說倍焉。興唐觀新鍾者，觀主道門威儀太清宮供奉郗尊師彝素之所創也。是觀經構之初，與舊鍾俱當開元甲戌，距今七十有七歲，嗄缺毀棄，法音不嗣久矣。師有環中大辨，為道流龜龍。循其照，觀其妙法自然，無為而無不為，所以恢元功，宏願力，誠修而物應，言發而響會，上士仁人展其助，飛廉回祿理其具，精乎六齊，合以萬數。以心齊，以神遇；橐地籟，騰天光；無害金，無耗氣。不窕不槬，不石不播。於是登虡在懸，希聲殷然，小大隨叩，昬昕警眾。周六虛而洞三界，拔九幽而清五苦。皇都人士，遊者萃者。感於耳，和於心。躁者靜者懸解，師之善利利物，可勝道哉！古者林鍾景鍾，皆銘其功，儒氏之典也。推類以鏤文字，師之心也。銘曰：
其動也懸而天，其用也虛而圓。雷大音兮集群仙福元後兮斯億年。鏗訇響亮鴻都前，上入冥兮下徹泉。然後舂容銷散兮，返萬物於自然。
太和熙熙，酌而用之，旁魄變化，皆生乎幾。上合乾道，萬物陰騭。下為人紀，百工鹹秩。遊泳虛無，合體渾區。乃卷乃舒，與群有居。衝用為工，方寸為爐。周行不殆，造物可侔。一以制動，寡以理眾。或行其道，或藏其用。盤桓利貞，得時大行。燮讚裁成，粲然文明。舒亙八極，藏之無形。山川出雲，元氣冥冥。故曰知幾其神，孔父周文。去聖遠矣，時無其人。見幾而作，造形斯悟。遽生可卷，顏子殆庶。物至知之，節宣好惡。無愆五事，無汨百度。靜之如淵，運之如環。得喪糾纆，相望其間。不見其聯，莫知其然。審而用之，吾道常全。
肅肅我祖，元鳥自天，天乙革夏，武丁相賢。手文命子，開國於權。肇荒南荊，瓜瓞綿綿。爰暨周衰，征伐下顓。淩暴紛紛，遇楚而顛。嬴吞四方，我邦用遷。乃宅隴坻，乃封甘泉。漢魏之際，德業相繼。或仁或哲，亦夷亦惠。圖諜葳蕤，十有三世。伊川其戎，晉化為東。九州輻裂，苻有關中。明明安邱，濡跡匪躬。二紀清夷，明謨之功。元魏以降，苴茅繼封。宜昌鄜城，仍世儀同。洸洸平涼，策勳於隋。乃破公祐，克其枚回。運偶聖時，土田載開。仗節建旄，自東徂西。才子六人，承家鍾慶。百里同休，南宮並命。自時厥後，德輝愈盛。不享大官，世名文行。我曾王父，弱歲觀光。聲軼太學，名登奉常。偉節三虎，聯華並芳。翰苑春生，士林鳳翔。迨至王父，保和居易。人文獨步，天爵自貴。展禽下位，賈生不試。至今德聲，尚聳清議。鬱鬱世範，先子承之。大節明義，人倫宗師。行極忠孝，道冥希夷。卷舒無方，焯燿當時。曰子無狀，齔風而孤。不知義方，藐爾惷愚。亦既羈丱，甫習詩書。以直為師，與時浸疏。琅琅清風，皦士則。及茲頑童，是玷是辱。聿修之誡，大懼不克。夙夜以思，敢銘世德。
《記》曰：「君子居易以俟命。」《語》曰：「君子坦蕩蕩。」此蓋視履考祥，而不憂不懼也。《易》曰：「思患而豫防之。」《語》曰：「季文子三思而後行。」此又戒慎若厲之義也。言豈一端而已哉？亦各有所當，在明者審之而已。或不能深推本末，而疑吾自若。則舟有溺，騎有墜；寢有魘，飲有醉；食有飴，行有蹶其甚則皆可致斃。無非危機，其可以盡廢此而如土偶木寓耶？不然，則憂可既乎，憂可既乎？
辛酉歲，予以吏役道於上饒。時左司郎中博陵崔公出守郡佐，與予語及世道，次及人倫大節，因曰：「延州之讓，不其至矣。或者言吳以太伯讓而興，季子讓而亡，此乃徇於一方而不超乎大方也。原夫太伯避季曆，奔荊蠻，以就文武之大業，則知太伯因天下之尊周以成周也，豈以興周為念？季子因天下之去讓以全讓也，豈以亡吳為念？然則太伯季子，皆以天下之心為心，興亡曾不屑慮，彼或者之論，誠未通其旨焉。」予曰：「誠哉是言！然季子之曆聘也，聞樂章，辯歌詩，皆審其盛衰以造乎微精。明閎達物，無所逃數，有所極耳。又何區區異論於其間哉？」答曰：「子之言過矣！若季子以興亡必然，力不能支，乘此而後三讓，是利於將亡，因以沽名者也。豈可為君子？言之過矣。且以吳之存，而季子亡之；以讓之廢，而季子全之。向使勤一國之理，理於勾吳，今亦化為古墟，鞠為榛蕪曷與夫禮讓之大，使千古是式？貪以之廉，暴以之仁，忍垢冒榮者以之知懼，其於為理也，不其達歟？」予乃拜受其論，退書所聞，且以誌過名篇，庶乎聞義能徙之義。
客問主人曰：「自古理世少，亂世多，豈真宰有必定之數耶，抑人事耶？」答曰：時風之理亂，在士行之薄厚；士行薄厚，上係於時君大臣所趣向矣。自古輔政者，或直方不試，旋見絀放；或進非其任，疾顛覆餗。之二者，進退相隨，不足以形理亂。理亂者，在君臣之際，心術合符，久而成化焉。故聖與賢合，則為堯為舜；暗與諛合，則為幽為厲。其間雖多方萬殊，而不遠此二道。先師曰：「人藏其心，不可測度。」莊生亦云：「人心險於山川，難於知天。」嚱夫！淳化為醨，利勝於義久矣。被薦紳衣冠，語道德仁義，皆偉然有古君子之風。心之所師，有異於是者，則不仁而多才，且以主意為政，但慮智不足以取合，力不足以固位，而不計合之固之枉直焉。甚者則塞其聰明，道其利欲，順非阿旨。與俱上下。以平仲之和，不如梁邱據之同；即墨之毀，不如阿大夫之譽。其風下扇，中人之域多由之，以其術易修，其用易博之為利也。持祿觀望，則曰明哲保身；無所發明，則曰大直若屈；繆於義，則曰反經合道；枉於理，則曰枉尺直尋。或曰夫子之公山，或曰管仲有反坫。旁緣似是，觸類滋工，舞六籍之文，以伸其邪誌，迭相薦譽，號為通人。亦有務名如循實，求進如知退，雖近習不得其誠，巧曆不知其數。鄉原邑聚，變化周流，取美名貴仁，如轉圜反掌，世教無主，蕩然隨之。豈曰盡然，蓋寡不勝眾。其甚也，滅天下之公是，瞀天下之好惡，鉛刀蟬翼，為銛為重。於是民反德為亂，天反時為災，愆陽伏陰，山童澤涸，皆此物也。及夫中外蕩析，邦家臲卼，則相傳曰：「殆天數乎！非人力所及也。」生極顯尊，死有誄諡，為惡甚矣，而譏議不失。故天下之人，父教其子，兄諭其弟，奔走寘力，以不能為恥，而欲望理多亂寡，庸可得乎？接輿、申徒狄之徒，佯狂而不復者，皆惡是也。蓋在為國者澄其源流，以灑士行，示三代之直道，頒七教於國風。取如是之流，投禦魑魅，示不復用，則時風厚而天下理矣。客曰：「請書所聞，以為子孫藏。」
或問性命。答曰：「天之於人也，賦其命，則有窮有通，有壽有夭。賦其性，則有枉有直，有仁有鄙。性之不可移，猶命之不可移。使仁而直者通而壽，天下之理理也；窮而天則反是。鄙而枉者窮而天，天下亦理理也；通而壽則反是。其所係者，在天不在人，在彼不在此。吾何言哉，吾何言哉？
或問富貴。答曰：君子之所樂也。問曰：君子豈樂是而厭窮約耶？答曰：先師嚐言之矣。樂以其道處之者也，不以其道，則市井狡儈者皆能得之矣。君子之所樂者，非樂其身富且貴而已，樂為仁由已，而推其道於天下也。
或問出處。答曰：出有二道，在所執焉爾。行道耶，趨時耶？❥居易絜矩，坦夷中正，則道在已，而時不可必也。就利為害，推移俯仰，則時在已，道不可必也。若道與時葉，發紓光大，則《易》之上下「交泰」，《詩》之「南山有台」，《書》之鹹有一德三說命是也。斯蓋從古之所難也。古之處者，所以晦其明，藏其用，窮棲於嵌岩之下，與鳥獸草木之為伍者，誠角其利病，而愛其身愛其道也，豈得已之為耶？
予既醉，客有問文者。漬筆以應之云：嚐聞於師曰，尚氣尚理，有簡有通。能者得之以是，不能者失之亦以是。四者皆得之於全然，則得之矣。失於全，則鼓氣者類於怒矣，言理者傷於懦矣。或狺狺而呀口，跕跕以墮水，好簡者則瑣碎以譎怪，或如讖緯；好通者則寬疏以浩蕩，龐亂憔悴。豈無一曲之效，固致遠之必泥？苟未能朱弦大羹之遺音遺味，則當鍾磬在懸，牢醴列位。何遽玩丸索而躭粔餌，況顛命而傷氣。六經之後，班馬得其門，其或愨如中郎，放如漆園。或遒拔而峻深，或坦夷而直溫。固當漢然而神，全然而天，混成四時，寒暑位焉。穆如三朝，而文武森然。酌古始而陋凡今，備文質之彬彬，善用常而為雅，善用故而為新。雖數字之不為約，雖彌卷而不為繁。貫通之以經術，彌縫之以淵元。其天機，與懸解，若圬鼻而斫輪，豈止文也以宏諸？立身不如是，則非吾黨也，又何足以辯雲。
大凡此世，皆妄作也，又何足以滑吾真？苟虛中以順外兮，吾又不知夫萬物之沄沄，為細為大，為利為害。循環出沒，互相變態。至人達觀，萬殊一槩。弊弊焉分得喪於毫厘之內，貴乎其道可以富壽天下，賤乎無纖芥之為累者，生乎順群物而熙熙如春，死乎智氣歸虛無以反吾真，則何向而非適？又惡用天性以勞神。
