皇帝在宥天下十九歲，覆露元元，柬求官師，六服群辟，辯章教化。歲九月，制詔湖南長帥中執法李公巽為江西，申命小宗伯呂公謂為之代。於是循其功善，跡其故實。百城之吏言於郡，伍府之長款於軍。鄉部僑舊，華顛丱角，一其音詞，奔走理下，請鏤金石，以為表式。呂公以公之馨香，可覆視而不可誣也；眾之詠歎，可論次而不可遏也。悉以列上，實蒙可報，乃類其言而文之雲。善為理者，必因其俗而求所以便之，因其便而思所以化之。惠澤被而五教行，財用足而百誌成。上下熙熙，臻於洽平。古之循吏，公之報政，皆是道也。
公字令叔，趙郡讚皇人。曾祖知讓，皇河南府長水主簿。祖承允，皇任朝散大夫江州別駕。考嶷，皇右武衛錄事參軍。代名文行，為北州冠族。公始以典學含章，立於清朝。詳平憲令，閑練程品。秉直不回，得時浸明。能抗駁論，輒還成命。人之所難，於公為易。惟天愛人，惟聖法天。欲其善利逮下也，故詳試公以政事。其初由殿中侍御史為美源令，由刑部員外郎為萬年令，由左司郎中為常州刺史。邦圻和寧，京邑肅清，居部考課，為諸侯表率，是皆章章已然之功也。貞元八年冬十二月，由給事中至於是邦。長沙九疑，澤國回遠，徵令頗繁，物力或屈。歲杪逋負，夫家病之，人未安於裏落，程不給於公上。公乃嗇其經用，代其賦輸，厚旋已責，過於萬數，得以贍助，使之均安。又以支郡地征，有係軍實，量力調穀，減輕緡錢。經始致用，為之倉庾，時其發斂，而歲無凶荒。以封內饋餉，道路風波，轉漕沿洄，僦載煩苦。僝功度木，為之舟楫，程其遠邇，而師以足食。以邑裏湫隘之不宣也，則辟其塗巷以利之；以室廬苫蓋之不固也，則教其陶瓦以易之。講功慮事，以建長利，如此之備也。稽先師之教，以進儒術。庠塾經明，歲時計偕，出入阡陌，噢咻農裏。無告則加其餼，發聞則弛其征，鄉無不率教者。修司馬之法，以宏其事。器用犀利，賦輿輯睦，拊循以誠，少長有禮。事親者賙其供養，被病者恤以醫藥，士無不賈勇者。精力賦政，以之鎮靜，如此之至也。唯公直而和，肅而寬，縝密而智，溫良而能斷。秉心砥平，蒞事風生，法制定於上，奇衰絕於下。故下車而安，已日而孚，期月而政成，五年而增秩，六年而進律。德風下偃，協氣旁達，丕休乎哉！前後與公交代於是邦者，皆以密侍右職，來施美化，裕茲一方，其天意乎？昔弱翁次公，率以郡國理行，入當柄用。然則三湘九江之地，豈得顓受公之賜耶？太師陳詩觀風，諸侯言時計功，皆前誌也。暨魯大夫請於周，而史克有《駉》、《駜》之什。今潭人以德輿再拜奉命書，獲知懿績，俾章善頌，永篆樂石。銘曰：
帝命元侯，允厘方州。鬱鬱李公，此焉輯柔。洞庭南彙，熊湘經介。下為度制，上以藩衛。彤襜淑旂，四牡有輝。授茲介圭，輟自黃扉。吏絕私回，俗無尤違。保惠教順，樂郊焉依。乃倉乃庾，克敏農穡。乃刳乃剡，利涉不息。乃端徑術，乃導埏埴。政成事時，節費寬力。七郡清靜，百嘉蕃殖。誠以愛人，滋於樹德。今則去我，鄰邦是式。祝公伊何？上讚皇極。報公伊何？惟金石刻。載茲聲詩，永慰南國。
通天下之誌者，在大君元臣之感會而已；而天下之務者，在知人安人之教化而已。孝文禦，貞元十九祀，統燭群生，德侔往初，建用皇極，澤流萬國。淮南節度觀察使左仆射相國杜公，政成入覲，乃三月壬子朔，登拜司空，秉鈞居中。間一歲，上皇承末命。越八月，皇帝受神器，弼亮三聖，謨明九功。當塚宰總已之任，護崇陵因山之制，盡董經費，以頒地貢。乃作司徒，式和人則，進封岐土，命賜備厚，均齊天下之政，茂遂萬物之宜。遵道宏化，匪躬宣力，中外之重，必歸於公。初公之入輔也，制詔副節度使兵部尚書王公為左仆射，代居師帥。州壤鄉部，鰥孤幼艾，蒙公之化也久，感公之惠也深，鬱陶詠歎，願刻金石。王公累章上請，公輒牢讓中止。至是復以邦人不可奪之誠，達於聰明，且用季孫行父請史克故事，故德輿得類其話言，而鋪其馨香雲。
公字君卿，京兆杜陵人。不書名，尊大臣也。清明廉直，溫毅宏重。易簡之道，本於健順；忠智之謀，發為事業。慮善以動，得時大行。其初筮仕，州府交辟，韋尚書元甫實為已知。始自掾吏，累為命介。盈庭鬥辨，積歲疑留者，片言以聽斷；含冤自誣，具獄論殺者，覆視而全活。江介吏師，以為神明。由殿中侍御史轉主客員外郎工部郎中，再為撫州刺史，以御史中丞領容州刺史經略使，入為金部度支二郎中，復兼中丞，超拜戶部侍郎，出為蘇州刺史，屬受代者以憂闋換饒州刺史。明年以御史大夫領廣州刺史嶺南節度觀察使，徵為尚書左丞，復以御史大夫領陝府長史陝虢都防禦觀察使。歲在庚午以禮部尚書至於是邦。《禹貢》淮海之域，職方東南之奧，產金三品，射利萬室。控荊衡以沿泛，通夷越之貨賄，四會五達，此為咽頤。初公之至也，歲丁驕陽，人有菜色，於是息浮費以悅之，蠲雜征以利之。夫家之稅有冒沒者，免其罪以購之；廢居之豪有委積者，盈其直以出之。瀕海棄地，茭芻填淤，一夫之勤，百畝可獲。終古遺利，沛然嘉生，成於指顧，得以蕃殖。先是營部未葺，囷倉未完，介夫半寓於仁祠，公聚或委於支郡。公用慮材用，量事期，輯中權，規大壯。百堵皆作，三軍寧宇，轅門言言，夏屋耽耽。可以張射侯，可以容宴豆。爰居爰處，而武備修矣。巨廩崇構，翬飛雲矗，縮以板幹，積如京坻。得蓋藏之宜，協出入之制。多黍多徐，而禮節行矣。連營三十二，積穀五十萬工以悅使，人以樂成。又瀦雷陂，以溉穡地釃引新渠，彙於河流，皆省工費，而宏利澤。俄授左揆，竟參大政，加徐泗濠等州節度使。先皇帝在宥天下，推恩彭城，顧懷舊勞，復命其嗣。使得以州師建節，而公以二郡進律。惟公鎮定一方，心平德和，言仁必及人，言智必及事。生聚教訓，勤身急病，視闔境如棖闑之內，撫編人有父母之愛。因其習俗而均安之，識其慘舒而導利之，仕六朝而時推元老，逾二紀而再掌邦賦。揚美化於方誌，流淑聲於命書。其牧臨川也，地參閩蜑，人本輕惰，化彼遊手，敏於農功。堅舊防而時其蓄泄，當大旱而我有雲雨。每歲徵令，歸諸有司，克變輸將之勤，不虧公上之入。因獲贏利，悉賙困窮，其總司計也，權重輕以平物力，受此要以均財征，厚生而不匱，量入而有節。當一人注意之重，盡三接沃心之言，宰司沮傷，不得久處。其鎮南海也，服嶺阻深，族類猜害，塗巷陿陋，熛埃接連，忿懥相因，鬱攸斯作。公乃修伍列，辟康莊，禮俗以阜，火災自息。南金象齒，航海貿遷，悍將反覆，遠夷愁擾，吏困遝貪，商久阻絕。公乃導其善利，推以信誠，萬船繼至，百貨錯出。邕部絕徼，裔人自擅，誘掖招徠，以威以懷。朱崖黎氏，保險三代，種落盤互，數犯吏禁。公麾偏師，一舉而平，獷俗率化，原人得職。其登左轄也，紀律修明，清萬事之本。其理分陝也，惠綏浹洽，宏二南之化，必宿其業，而修其方。崇庸大績，其昭昭如是。而又博極書術，詳觀古今。謀王體，斷國論，其言有章，聽者皆竦。作為《通典》，以究理道，上下數千百年間，損益討論而折衷之，佐王之業，盡在是矣。
公之先，在漢則建平敬侯，有立宣之功。在晉則當陽成侯，決平吳之策，忠力雋賢，浸明而昌。以至曾祖諱行敏，皇銀青光祿大夫荊益二州大都督府長史南陽郡公。王父諱愨，尚書右司員外郎麗正殿學士。烈考諱希望，曆鴻臚卿御史中丞，再為恒州刺史代鄯二州都督西河郡太守襄陽縣男，贈尚書左仆射。惟南陽德化，茂於列藩；惟右司文雅，重於中台。惟仆射有文武器任，克揚風績。其督鄯州總節制留府，數與虜確，奮其威謀。奪鹽泉，吞河曲，城便地，置新軍。剖符惠人，理行第一。以先大夫代德丕烈之若是，公能聿修而宏大之，憑厚貽慶，為不誣矣。居鎮十三年，願修覲謁，拜章十上，西向涕淚，上難其繼，慰勉而已。公以述職在於庇人，納忠在於薦賢，密疏請以王公為代，詔為之貳，暨公之至也。由大司寇為大司馬，以副車戎裝，伏謁和門，禮容渥命，寵耀藩服。介圭得請，丹轂載馳，勳籍裨校，乞留遮道。初諭以溫顏，終肅以軍法，既告令尹之政，卒獲子牟之心。《詩》曰：「布政優優，百祿是遒。」又曰：「神之聽之，式穀以汝。」則岐公永享鮐耋，如岡如陵，不待瞽史而前知矣。惟王公師長論道，如公之位；阜俗撫封，如公之心。且以斯人向慕，三歲愈甚，大懼公之功德，寢而不章。初撫廣人，皆鏤堅石，以攄盛烈，及茲而追琢者三矣。古所謂信讓以蒞百姓，則人之報禮重；其在是乎！銘曰：
惟天惠人，惟辟奉天。利建元侯，於藩於宣。文武杜公，端誠絜矩。化洽陝服，聿來茲土。辟我舄鹵，長我禾黍。乃建營部，乃新廩庾。成師足食，比屋安堵。里閭熙熙，衍沃膴膴。十有三年，慰安斯人。雪泣抗章，血誠上陳。結戀明庭，不私其身。樹善交代，如公之仁。考祥視履，宜錫蕃祉。寅亮三朝，是毗是倚。密勿中樞，矢其謀謨。乃升司空，亦作司徒。九賦既平，五教式敷。中外之重，惟公是圖。彼都人士，飲公之德。彼土樂康，繄公之力。永言介福，祝我岐國。稽合聲詩，於胥篆刻。彼泉而實，彼石而泐。公之德耀，永永無極。
維唐十二葉，皇帝纂大統，建大中。始初清明，敷佑下土。稽四征六服之理，閱先正宗臣之籍，流慶斯復，遺風可懷。繇是博陵上穀列侯二千石元僚司武從事亞旅，上其故府太師貞武公功德，請銘於碑，以示厥後。乃詔小司徒臣德輿，因地域之名物，酌軍師之憲令，舉而敘之雲。
公諱孝忠，字孝忠，其先燕人。八代祖奇，北齊右北平太守，封右北平王，齊季喪亂，寔開邊隙，代有長技，軼於外區。曾王父靖，乙失活部落節度使。王父遜，部落刺史。父謐，早襲先職，來朝上京。星環北極，輸君長之贄幣，鵬變南溟，發邊關之導譯。拜開府儀同三司，他日以公之勤，累贈至戶部尚書。公雄姿正誌，沈毅英達，傳兵符於百勝，襲王爵於九代。年未弱冠，入侍明庭，才為異倫，射必命中。以日磾之信愛，受秦仲之車服，自他有耀，至是來歸。時凶宗禦天下四十餘載，習文事而去武備，人不知戰，恬於已然。幽陵首禍，穀洛恇駭，公跡染汙俗，心堅本朝。豈求生以害仁，將蹈難以明義。史羯繼亂，猶居劫中，質其所恃，無路自奮，閑道旁午，密陳嘉猷。俄而成德軍節度李寶臣錫姓撫封，同信臣之任，就義若渴，推心於公，綜其都軍，以壯支郡，乃策崇勳，累居大官。凡軍師之禁令，攻守之奇正，成德之重，必谘於公。鄰帥猖蹶，皇赫問罪，公出自上穀，覘於貝邱，冠徒六萬，將犯中冀，乘轅外向，方陣而前。公以駟介千數，飆，馳急擊，冞入其阻夾攻其堅，敵人力屈，昏夜引去。遷御史中丞，封范陽郡王，尋拜易州刺史，加太子賓客，以軍之輯睦移於郡，以郡之班制葉於軍，文理武毅，交修四暢，師貞人和，為列郡表儀。初公與寶臣，感慨於少年之場，周旋於多難之際，迎導善氣，切劘良規，若驂有靳，如熱斯濯，異時自代，前定於公。且曰：「輿師之心，勳力之冠也。」俄而寢疾，瘖不能言，猶以手指北，瞠然注目。既而惡子阻命，陰交匪人，因喪以幹紀，專地而圖禍。公驟諫不入，飛章上陳，請以州兵，首遏亂略。優詔拜工部尚書兼御史大夫恒州刺史成德軍節度使，一人注意，四履專征，糾合諸侯，連收城縣，敗之於束鹿，走之於常山，以至斬首，且無遺策。轉兵部尚書易州刺史易定滄等州節度觀察使，錫軍號曰義武。
時三分恒陽之地，錄功有差，而群帥侈心，或懷觖望，太行而東，疆場日駭，且有從約，皆為假王。公居其腹心守正持重，玉立於磷緇之際，雞鳴於風雨之中，靜柯勁草，在我而已。彼朱滔者，以燕啗公，誇大煽結，訁壽張指斥。公乃出和門以蒞眾，援日以誓心，義利之間，死生不惑。且曰：「縣官之所以賦軍宿兵，下尺一之詔者，在排難捍患而已。吾徒之所以乘堅驅良，佩丈二之組者，在畢力致命而已。碎首塗地，吾無悔焉。」一心事君，四面受敵。俄屬京師急變，鑾輅時巡。時太師西平王以禁兵自魏來援於我，於是與公決策，赴行在所。公素約以伯仲，又申之婚姻，分銳師，選良將，授以赴蹈，使居顏行，斷金之契。匪石不轉，定山東為已任；坐制群疑，清轂下為前籌。行戡大憝，赤誠相照，血涕交頤，西平繇是建大勳，立大烈。而公亦靜深以制動，貞厲以代謀，使其徒散約，而無亡矢遺族之費者，公之功也。前此拜尚書左仆射，至是同中書門下平章事，貞元元年就加司空。凡受律行師，十有一歲，承寧諸侯，減黜不端。動有節制，人斯愛戴，贍助其供養，賻補其禮喪。拊循接禮，勞徠安輯。輔以正德，而不怵於邪；濟以守忠，而不回於利。章灼卓異有初有終。其居涼國太夫人憂也，手植鬆檟，倚廬於墓，感致瑞祉，詔旌其門，終身之哀，加人一等，不遺故舊，皆以器使，戲下多善吏，庭中無留事，雖古人之威懷，無以過焉。春秋六十二，以七年三月，感疾薨於位。德宗皇帝不視朝三日，冊贈太傅，詔郎吏吊祠，禮賻以加。其後累贈太師，易曰貞武，追封上穀郡王。《易》之《大有》曰：「信以發誌。」《禮》之《中庸》曰：「誠之不可揜。」惟公推本於是，闇然而彰。德宇宏大，色容厲肅。長才經武，奇表出倫。喬枝戛雲，以直上雄。劍發匣而耀穎，始以天寶十載，受詔即戎，授范陽郡洪源府右果毅，破九姓突厥，改上黨郡漳源府折衝。乾元初轉左領軍衛翊府左郎將，實鎮飛狐之地。實應中拜左武衛大將軍，加金印紫綬，曆左金吾大將軍兼太仆卿殿中監。以至於專席賓護，剖符建牙，載居六官，乃進左揆，燮和鼎飪，平理水土，真食大封，異姓而王。積功伐以崇厚，履信順而光大。壯武之後，遠繼公台，富平之門，時推德器，豈徒然哉？
嗣子今司空同中書門下平章事延德郡王茂昭，以全才休績，保大宣力，戴翼天子，撫征諸侯。常以工部尚書建博陵，以刑部尚書循方伯之職，特詔所理郡為大都督府，經曆右仆射司空，丞居代官，南北軍衛，爪牙上將，同氣分職，寵冒一時。侯王則銀黃相映，子弟乃金埒對起，流光貽訓，其信矣乎！二十年，延德王以介圭四牡，來朝京師。德宗沃心嘉歎，燕喜蕃錫，如韓侯申伯故事。順宗繼明，崇德報功，及居台宰，進掌邦教，敦喻還鎮，涕就塗。今皇帝以道禦天下，燭明理本，間歲再入覲，為守臣龜龍，乞留京師，以奉朝請。堅若金石，激以肺肝，服勤王家，丕赫宸眷，感念勳節，顧懷義方。直以鄭武公桓公漢韋平父子，古先懿鑠，舉集公門。二邦幼艾千夫長百夫長，沐浴風烈，怵惕慕思。是儀古式，以永光耀，斯不朽之事也。拜君命之辱，而傳信焉。銘曰：
天秉日星，亦有風霆。君用文德，亦資武力。太師矯矯，生我王國。時或艱屯，師惟壯直。大蹇朋來，其心不回。好謀而成，義路乃開。博陵上穀，地直析木。既夷狡童，則理長轂。威謀抗勵，命賜渥縟。回回盜泉，皦嘉玉。凡我所履，與之豐福。士皆賈餘，人以仰足。雕戈袞章，裕此一方。追錫吊祠，禮優職喪。司徒襲慶，道葉仁聖。三朝戴君，皆受四命。覲禮煌煌。嘉猷洋洋。湛露彤弓，威儀有光。甘棠蔽芾，邵伯所憩。緇衣改為，鄭國之詩。仍代洪烈，邦人戴之。永言寘懷，乃刻斯碑。
貞元十有八年秋九月，皇帝以安定節制南川郡，王昌之休勳懿績，與邦人台老人詠歎聲頌，詔掌文之臣某，論次其詞，以永金石。臣拜手稽首，祗若休命。於是考侯王之表，稽讚命之書，采太常景鍾之義。而係辭曰：
惟元後聰明齊聖，以臨於下；惟藎臣厲翼莊誠，以奉於上。上下成龢，協建皇極，此南川所以感會神武，發揚碩膚。公嶷然持重，為國保障，理涇人十五年，政成事節，師以律成，人以富教，智若蓍蔡，動如風霆，內總端揆，外崇長伯，八旒七章，元袞赤舄。有南仲方城之略，有充國劭農之績。君使臣，臣事君，發舒震耀，事業光大，其理然也。公姓劉氏，彭城人，少沈毅尚氣節，得大《易》之師貞，《春秋》之武經，肇自幼學，揣摩感概。天寶末年未弱冠，從河南節度使張介然東討林胡，以勞署易州遂城府左果毅。其後所奉之府，則李太尉光弼劉司徒元佐，或盡護車賦，率先顏行，是為腹心，節以金鼓，軍之善政，無不參焉，師之右職，無不綜焉。遷至開府儀同三司，於列卿為太仆太常，於御史府為中丞大夫，曆太子詹事左散騎常侍工部禮部二尚書，異姓而王，真食其賦，凡三益封，至二百室。
初拒史朝義也，宋州郡將，委以扞城，賊鋒持久，力屈引去。又皆留其戲下，劇虜濟以利兵，鉤援臨衝，環城傳堞。公以淮海屏蔽，實係於斯，血誠怒發，士氣旁厲，周月堅拒，援師實來，以愜愜之危，走婪婪之狄。始佐宣武軍也，任當委重，往必投艱，既定彭城之急，旋假濮陽之守，主忠信以任患難，整偏師以立奇功，奮其材謀，多所克獲。抗希烈而壁寧陵也，以徒兵三千，組甲五萬登陴搏戰，且逾四旬，激眾扶傷，竟申九拒。於是救淮揚，拔大梁，或倍道以赴，晨壓其壘；或鼓行而進，終覆其巢。於此二役也，擒翟暉，虜鄭賁，師不留行，甲首山積，然後窮追急擊，至於許昌，渠魁窘困，終以泯滅。凡三與虜確，而河汴之間乃平，皆公之為，而元佐任公之效也。故旬歲間，累居大僚。貞元三年，朝廷以五原盛秋，式遏侵軼，詔公領宣武駟介，北出護邊，有逗撓犯令者，立斬三百人以徇，傳校肅然，感讋朔野。俄拜本軍京西行營節度使，雖拊循行師，未有分地，而車服恩禮，已如守臣。明年遷四鎮北庭行軍兼涇原等州節度使度支營田等使涇州刺史，是拜居秦之北地，漢之回中，俗修武備，而尚氣敢。自馬司徒璘、段太尉秀實之以威望德聲，懷寧邊部，其後禍師老，疆場蕭然，或依違選懦，日闋而已。昆夷遊騎，時及我郛，西門不啟，南畝益蹙。公曰：「兵以奇勝，亦以嚴終，冠不可玩，在吾彀中矣。」於是建長利，規遠略，程日力，興人徒。西城平涼，開地二百里，據彈箏峽之嶮，北城保定，深入百餘里，扞青石嶺之固，凡七城二堡，有堅甲利刃，制彼衝阨，絕其驅侵。公之封內，爟燧滅息，昔之甌脫，今有市列，井樹之間，犬雞相聞。東諸侯勤王之師，得以寧宇，而又因士之餘勇，求地之遺利，荷戈而戰，擁耒而耕，出聞三捷之績，居盡四支之敏，辟彼塉磽，麥禾蔽野，亦既悅使，而皆樂從。十二年就加尚書右仆射，威功既成，教化既明，里閭有豐年，亭鄣有吉語。其或四方之旅，謁急於公，則耀威於長武，納將於歸化，皆稟睿略而奏成功，十五年，條軍市之租，上獻天府，數至十萬以贍東師。銳於為國遠慮，數言邊事，蓄資力，修賦輿，思欲大舉衝擊，收功絕域之外，豈徒使朝那陰密，緩帶安枕而已哉？
惟公瑰姿碩量，倜儻英偉，文理武毅，冠於群倫，蒸蒸風行，交感至用，志氣申而功業大，寵嘉集而名器崇。至若勤身惠人，勞徠安集，遵守條職，貫通典彝。有行父事君之心，有考父益恭之德，可以表率，發於純誠，宜其長保富貴，為時元老。昔尹吉甫美宣王任賢使能，作《江漢》、《烝民》之詩，惟聖人感人心以和平天下，惟賢臣協聖謨以鎮靜方國。則皇帝之注意，南川之陳力，是信是使，有嚴有翼，敷宣景化，浹洽休德。不然，則被邊戴白之叟，披肺肝，排閶闔，而胡為來哉？敘武略所以揚天聲，美元侯所以流王澤，敢附雅頌，式昭德音。銘曰：
天地健順，三辰光潤，君臣感通，一德誠信。皇明照燭，保合休運。亮采有邦，登昭傑雋。帝曰爾昌，碩勳洸洸。爰自偏師，幹不庭方。席勝無前，援陳下梁。爾戰則克，爾謀則臧。公拜休命，藩宣賦政。介圭暢轂，撫是安定。其猷克壯，上協仁聖。沛然成功，執德之柄。乃峻壘垣，壘垣崇崇。乃藝黍稷，黍稷芃芃。出有銳師，入為良農。保就滋殖，時公之功。武經輯矣，文事亦理。十有五年，肅清邊鄙。宜登介祉，永錫遐紀。告類納忠，以毗天子。皤皤涇人，俯僂上陳。肅肅王命，命茲下臣。采獲誠詞，章明異倫。鏤此貞石，輝光日新。
