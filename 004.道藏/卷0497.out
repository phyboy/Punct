萬物本乎天，人本乎祖，乃立宗廟，以安神明。德厚流光，追養繼孝。順而下之曰義，等而上之曰仁。國家稽合禮文，損益前載，崇功貴仕，得祠四室，於王制酌諸侯二昭二穆之義，於祭統見君子盡誌盡物之誠。惟太尉中書令南康郡王，懿文經武，保合昌運，左右德宗，格於皇天。始恢隴坻之旅，終化岷峨之俗。貴為上公，位極元台，克肆忠力，乃圖孝享。作新廟於京師大安裏，古者揚其功烈，銘於祭器，近古以魯鍾衛鼎，追琢先德，不若鏤文字於麗牲之碑之為詳也。乃謹而書之云：
公姓韋氏，京兆杜陵人。自扶陽重侯用經明至宰相，後裔蕃昌，德與位偕。積十六葉，至六代祖範，字元禮，以字行於代，仕周為車騎大將軍，入隋為沂州刺史，啟土郿城，易名曰莊。實生孝恪，雅有文憲，武德初由侍御史為洛州別駕。生司農府君諱機，為第一室。端誠正誌，休有厥聲，專對出疆，艱貞復命，著《西征記》以獻，太宗嘉之。剖符澶州，修起儒術，三典卿曹，陟降屯夷，操持貴幸，不避彊禦，善理宮室，得其時制，史氏書之，為唐名臣，以夫人隴西郡君辛氏配。司農生坊州府君諱餘慶，為第二室。清和修潔，履道不回，曆右饒衛兵曹參軍，以至二千石，以夫人武功蘇氏配。坊州生贈太子少保府君諱嶽，為第三室。方嚴貞幹，政事修明，在武後時，以直忤旨，由太原令移佐睢陽，出入四紀，績宣中外，曆殿中監，剖符八州，廬海潮虢，眉徐衛陝，所至之邦，有威有懷，凡再追命，以夫人扶風郡夫人竇氏配。少保生贈太子太師府君諱賁，為第四室。盛德循行，含章自牧，曆藍田尉，淑聲流聞，上纂崇厚，下貽風訓，凡三追命，以夫人涼國太夫人段氏配。噫嘻！自扶陽至郿城，積丕烈於前史，自考廟至顯考廟，流熾昌於後葉，列於禘嚐，儲厥義方。故南康郡王苞五常，貞四教，秉靈傑，出含道。中立初誓偏師，建奇功，捍大患，立大節。以儒衣法冠授律鑿門，佩亞相之印綬，修元侯之節制，就加宗工，入掌金吾，撫征全蜀，命賜備厚。由地官轉天官，參總端右，平章宰政，進中書令，加司徒太尉。鉞鬯，鑿旂雕戈，有嚴有翼，乃蔚乃赫，忠厚博大以阜俗，信廉仁勇以成師。南蠻納邸，西羌解辮，象胥譯戎捷，樂府陳夷歌。守正持重，推誠畢力，開地通道者九千餘里，生聚教訓者二十一年，天文紀功，刻在金石。暨德宗棄天下，太上居諒闇，危言急病，體國忘身，毅然君子之道，卓樂大臣之節。永貞元年秋七月，考終命於理所，策贈太師，有司奏諡曰忠武公，自廟成距今，凡八年矣。以公天子守臣，安危注意，不得視滌濯，承吉蠲。而元兄國子司業聿，實奉朝請，薦其常事，孝友而才，稱於士林，初公之仲兄曰暈，屯田員外郎贈鄧州刺史。叔氏曰肇，太子左庶子兼御史大夫贈左散騎常侍，鹹以器望而延裦錫。公之夫人贈魏國夫人張氏，其祖禰與外王父，皆秉國均，為天下華腴。嗣子工部員外郎行立，銜恤無怙，齊喪中禮，大凡四廟之支，旁尊群從，烜赫昭融，不可勝書。至若質明光近，沐浴盛服，虛中以理嘉薦，匪懈而無違心。大喜沈齊，馨香條鬯，既思其誌意，若聞乎容聲。洞洞乎，屬屬乎！有以見舉十倫而備百順。昔素王之以戰則克，以祭則受福。其斯之謂乎？司業悼手足之凋落，感春秋以淒愴，永懷明發，俾篆斯文。銘曰：
新廟有恤，靜深奕奕。孝孫匪懈，元袞赤舄。洪閥章章，乃侯乃王。漢稱扶陽，唐有南康。二十三葉，沛然蕃昌。四室崇崇，斯焉享嚐。烈烈南康，溫良能斷。謀猷樽俎，文下楨幹。汧岐之西，祲沴銷散。井絡之下，天文昭煥。撫封全歸，冥漠德輝。聿修孝享，家法無違。以昭以穆，以嗣以續。和氣婉容，芬烹熟。子孫小大，罔不祗肅。神之聽之，報以介福。
古諸侯五廟，大夫三廟，廟在其國。聖朝以官品制室數，侯伯理外，而廟在京師。其或覲於明庭，入為孤卿，則吉蠲愨信，展敬受福。居常則塚介子姓，薦其常事，僾然肅然，追養繼孝之義重焉。元和五年，歲直庚寅，浙江西道都團練觀察使潤州刺史大夫河東郡公薛公蘋建先廟於長安縣永安裏，其祠三室。初薛之先在殷為左相，在周為侯國，至漢御史大夫廣德，為宣元名臣。從廣德十三葉至後魏安西將軍涪陵侯謹乃分五房，又四葉至隋禮部尚書道實。道實生皇尚書議曹郎德儒，德儒生寶積，濟齊潤三州刺史揚州大都督府長史。寶積生代州定襄道行軍司馬待詔，公之曾也，為第一室，夫人京兆韋氏配焉。司馬生衛王記室太子司議郎贈太常少卿侃，公之祖也，為第二室，夫人范陽盧氏配焉。太常生京兆府奉先縣尉贈工部尚書順先，公之禰也，為第三室，許國夫人吳氏繼夫人同郡裴氏配焉。惟司馬以兵鈐機略，恢武經邊備，惟太常以端士雅文，仕王國宮朝，以至先尚書含道安卑，四命官而再結綬，始仕巴西，與楊國忠為寮，比及操柄，銳於引重，賦詩謝絕，不屑就焉。獨用義方，以振家法，積厚餘慶，河東公實承之。公忠敏廉直，和恒簡惠，為政事吏師偏差文章，為聲詩所施在《樂》、《易》，所至有風采，京邑肅清，虢人理平。今皇帝馭天下之初，推擇方任，聯命為湖南浙江東西三道長帥，曆御史中丞，就加御史大人，凡三方二十郡，皆據蕃善地。人受其賜，班制規為，四封宜之，乃創廟貌，以嚴祀事。楹階俎豆之飾，儉而中節；祠祔盥薦之儀，質以肅敬。水草陸產，血毛幽全，柔嘉滌濯，怵惕淒愴。思誌意以如在，交神明而來格。君子曰： 「祀之忠也」，其若是乎？初公之伯氏仲氏曰萊曰莘。許國夫人之出，而代宗從母母弟也，勞謙淑均，不自驕盈，以功次奉朝請，皆至讚善大夫以沒。公之母兄曰芳，雅有器幹，為北都命介，由御史府入為秘書丞，亦不至大官。抑代德鍾美，朋三壽而享五福者，其在季乎？昔魯以宮受祉，衛以烝彝崇孝，酌用古義，楬於茲碑。其銘曰：
宗廟祭祀，禮之重事。亹河東，尊仁安義。薛為諸侯，爵列春秋。在漢廣德，亦居大夫。厥後焜煌，三祖五房。如山崇崇，如水湯湯。河東楨幹，纂服周漢。乃尊藩衛，乃長邦憲。祠宇碩曼，蒸嚐嘉薦。求福不回，降福孔皆。入室出戶，周旋敬齋。麗牲有碑，乃琢乃鏤。河東孝享，永示厥後。
國朝之制，二品已上祠四廟，三公品第一，雖有始封，亦不敢逾焉。元和五年，相國司空燕國公立新廟於京師蘭陵里，司空公以文武偉才，肆勤納忠，外貞師律，入作公相，以平乎水土，以調乎陰陽。深惟祖禰尊尊之義，昭穆親親之道，乃圖廟食，以永代德。公姓于氏，河南人。七代祖謹後魏柱國大將軍，周太傅三老燕國文公。六代祖實，周大左輔，隋贈司空燕國安公。五代祖象賢，驃騎大將軍會昌定公，惟三葉有大勳力於北朝，乞言而為惇史，體國以全至公。四代祖益州郫縣令諱德威，夫人京兆韋氏。曾祖綿州顯武縣令諱元範，夫人北海王氏。王父贈刑部尚書諱汪，夫人北海王氏。烈考贈司空諱敻，夫人邠國太夫人京兆韋氏。凡宗廟之數，郫縣為初室，顯武為二室，尚書為三室，司空為親室，其配各以夫人氏，交神明之道也。惟郫縣顯武，遵道服儒，廉退潔修。且曰：「邴曼容陳仲弓，吾之師也。」故仕不過六百石，而以理效聞，尚書沈冥善閉，含道特立，以處士燕居，至於沒身。凡三追命，至大司寇，先司空廣大而靜默，恭儉而好禮。合《二雅》，循四教。推明理古之學，貶絕非聖之書。恬智交養，龜頤不惑。起家益州東陽主簿，四徙官至寧州真寧縣令，又再轉至泗州司馬祿至卑而仁及物，道未泰而誌不懾，公卿大夫之間，尊有道而疏利權。天寶末，宰執擅朝，惡其剛介不附已，故官止郡佐。而慶延身後，朝典加恩，亦三追命，自密州刺史吏部尚書以至於論道焉。長子頗，專良有士行，終洋州司戶參軍。冢子䪹，貞幹強敏，程功賦職，歷戶部侍郎，以公事貶泉州司戶，贈楚州刺史。幼子頃，吏理清明，仕至長安縣尉。司空公即第三子也，英朗閎達，剛方博厚，才可以扞大患，學可以析群疑。彌綸中朝，則尚書郎京邑廷尉皆有懿績；惠綏外服，則湖蘇虢陝二千石察廉克宣功化。繇山南東道節度使平章事入覲，居中策拜顯尊，紹文公安公之爵地，展盡誌盡物之誠敬，淒愴怵惕，精明吉蠲。《詩》云：「春秋匪懈，享祀不忒。」司空當之矣。又曰：「以妥以侑，以介景福。」先公宜之矣。公狀先公之行，其大略曰：「孔宣父應聘歷國，困而老於洙泗，我先君宦學於天寶之年，而操之者甫、忠謂林甫、國忠。，先君能無窮乎？」又曰：「小子不敏，不通先君之大道，不識先君之大行，不肖之罪也。」類是者千餘言，其《太史公自序》之風，可以論撰，酌之祭器。德輿外王母，公之從母也，故其門中風訓，獲周知之。忝備重任，在公下列，公以廟銘見授，頓伏上聞，尊嚴咫尺，實奉面命，其在傳信，不敢蔓辭。銘曰：
燕文三老，弼魏佐周。安公定公，亦播厥猷。
郫縣顯武，一同丕矩。尚書司空，三命追崇。
義訓忠教，公台焜燿。乃封故地，乃建新廟。
新廟是宜，膻薌告祠。齊明盛服，乃順乃時。
卑靜以正，如親聽命。求福不回，孝孫之慶。
刻銘斯碑，以代烝彝。
歲在戊寅夏五月甲子，居守天官扶風公以病就第，考終命於京師永命裏，春秋七十四。越三日丁卯，追命為太子少傅，秋七月甲子，歸全於萬年縣少陵原。前此又詔有司，以鹵簿鼓吹，飾其儀法，以德以勞，以榮以哀，馨香光大，為宗工表式。公諱亞，字次公。漢建平侯延年二十一代孫，曾祖元道，皇右千牛。王父含章，皇上郡司馬，贈岳州刺史。烈考繹，皇忻州秀容縣令，贈左散騎常侍。公承積德之淑靈，稟中和之粹精，山產揚休，得時大行。曆諫議大夫給事中，再兼御史中丞，繇睦州刺史入為邢部侍郎，三兼御史大夫檢校禮部吏部二尚書。正色於朝，而文憲損益；懋功於外，而藩服輕重。宣力以肆勤，納忠而愛人，稽於法制，導以善利。魏昭子能理大官，趙文子能恤大事，足以斷國論，謀王體，殆不可及已。早歲州裏舉經明，既授初命，以為大廈之材，不可以植培塿；南溟之翼，不可以棲榆枋。於是初服燕居，博通群書，深探理古之道，焯見天人之際。天寶末，盜穢兩都，宣皇在岐，褐衣召見，前席三接，實貢昌言，以扶大統，乃以處士授校書郎。其後三辟大府，五登郎位，清議善價，必歸於公。大曆中，宰府擅朝，交利崇黨，司諫八年，嶷然貞厲，盡規時疾，天下直之，權臣既誅，乃擢左曹。先是魏壁未下，東師既老，密疏方略，深圖理安。再勤皇華，大布清問，導以善氣，灑其他腸，不寧方來，克協宸慮。故先皇今上，皆以公之才，可以大受。姑以九牧四征，試其多能，鍾陵上遊，提封七郡。命公以廉問之政，師役之後，因緣煩費雜征逋賦，盡削其書，未逾年而庸亡自占，與夫家相半，能厚下矣。函關陝服，介於周秦，命公以藩屏之任，化用清靜，身為律度，裏閈無吠犬，府庭無諍詞，四封之內，幼艾相賀，能去煩矣。河靈蒲阪，陶唐所理，命公以尹正之重，地本沃饒，化之純儉，盡以解梁之鹽，歸於有司，凡緡物錢之息其出，池澤之賦其入，歲一萬萬率皆罷廢，不以利為利矣。揚州葆強，都會庶富，命公為節制之帥，日講軍實，歲修職貢，師貞人和，政成事時，河渠填淤，積歲為病，乃釃二浸於蜀岡之西，濬舊坊以股引，順地泐而啟閉，滌源導滯，力省功倍，邢溝之人，受其賜而歌頌之矣。勤學在公，盡瘁其身，上思裦優之禮，乃命保釐之任。昔在成周，三後協心，公率其道，寬而有制。且以洛苑汝墳，棄地可辟，籍其介夫，頒以稼器。歲皆登成，人用洽和，地官以之省費，遊手以之務本。分正七年，厥後用加，徵還京師，日俟其復。天則不吊，竟孤人望，夫人范陽郡夫人盧氏，茹未亡之哀，既虞而終。無子，以猶子某為後。悲夫！初公文章合雅，議論經遠，見知於太尉房公琯，受辟於衛國杜公鴻漸；以志氣才業，英華博厚，合於彭城劉公晏、讚皇李公棲筠；以道義經術，研幾盡性，合於司徒楊公綰、司業張公參。或以公得時中之道，或以公有事外之致，皆曰：聆次公之言，可以書紳作憲。至於博約後學，章明遠至，有闕里之善誘焉，有平輿之深鑒焉。噫嘻！昔漢武帝以韓安國為國器，劉向謂董仲舒有王佐之才，當理平之時，或蹇或徙，止於御史府膠西相，竟不得總秉國成，扶讚化育，則公之位望，終不相配亦如是耶！昔魯視豐碑，衛銘烝彝，近古鼎不以窆。追琢介石，褐於道周，參魯衛之遺也。公從父弟太子賓客黃裳，德位相倫，友悌相輝，功衰之喪，加人一等。以德輿辱公之知，俾論風烈，懼詞之不敏，而無愧焉。銘曰：
昔在周邦，實憲吉甫。於惟杜公，亦備文武。武弁峨峨，玉聲鏘鏘。公在左垣，羽儀周行。鉤膺濯濯，文馬翼翼。公為元侯，表率方國。推誠導利，興事任力。陟恪清時，作稽忠德。塚宰是職，周郊是式。宜永介福，如何不淑。壽堂幽，襚印榮飾。勒銘於茲，山石無極。
惟盧公諱坦，字保衡，涿郡范陽人也。代為北州冠族，曾祖審經，皇齊州祝阿縣令。祖河童，徐州豐令。父巒，明經上第，贈鄭州刺史，仍代以六百石，廉厚有循化。先君子名經澡身，曠僚追命，至公始延耀發舒，烜赫顯尊，乃舉較略，以施金石。公始為同州韓城宣州宣城鞏縣河南四縣尉，監察御史裹行殿中侍御史內供奉，真為殿中侍御史戶部員外郎，尋轉庫部員外郎刑部郎中，皆兼侍御史知雜事，拜御史中丞，除右庶子，又以御史中丞為宣州刺史宣歙池觀察使，入為刑部侍郎，轉運鹽鐵使戶部侍郎判度支，又以御史大夫為梓州刺史劍南東川節度使。元和十二年秋九月，薨於位，其年六十九。
公含章特達，剛健篤實，粹溫而有遠猶，忠厚而無流心。自周圻滿歲，令聲籍甚。時宰得君，實公之私，❥其熏灼，不受慰薦，徐用常調，復還洛都。其仕外台，讚佐東都，守臣寢病，中貴驕暴，以甲士五百，棲於府中。眾情怪駭，慮有急變，公感慨憤怒，以正詞讓之，匪人慚悔，回慝不作。其佐轉輸，事任循明，河之舊防有梁公堰者，發決歲久，為之濬理，鍾水導滯，厥猷茂焉。李錡以戎車督運，貪猾無狀。公端正中立，用十年不徙官，與從事李約、李陵暨今相國裴晉公相繼引去，其在憲司，貞厲閑邪。元和初，天子憫人之重困，徵貢之無藝，方任受代至京師，尚修任土者，俾論如法，赦令懸焉。梁閩二鎮，首奸斯禁，公立奏劾，使待罪於朝，多士竦聽，四方風動。李錡之誅也，既絕屬籍，有司請發其先墓，自淮安而下，悉皆夷之。公諫曰：「神通有佐命勳，乃國之宗臣，守官以死，奈何一旦以錡故，而戮斫九原？」上改容向納，特給五家灑埽，冥冥之下，將加法而加恩，君子多之。其在宣州，歲丁驕亢，順其發斂，以救艱食，闊渚田於壅棄，置種食於鄉亭，多方愛人，人用饒給。或曰：「持力盈矣，盍上獻乎？公曰：「勤人市恩，所不忍也。」出軍食緡錢四十萬以代征徭，為秋官領使，去冗食百輩。自江而南，均輸池澤，委分部大吏，得命其屬，以能否進退，公不撓焉。責其成以騖功，吏采其要，而得均節。其為地官也，以府帑之羨，繕終南宮，百堵皆興，六職以嚴，備邊力嗇者費大萬兵食以饒，亭障以安。有臨淮守前蒞事於代北者，或告其畜馬百駟，且有奇種，事下於公。公使從事覆之，上遽命小黃門按之。公曰：「如是則廷臣可疑，近習可信，臣不敢奉詔。」疏三上，上方感納。七年，河流毀西受降城，城守以聞，宰臣請徙於天德。公曰：「河決不過退三四里，功費無幾何？天德塉磽回遠，非所利也。」時之宰臣議異，故公議格，而有梓潼之命。其後城守以憂死，人工之者人歸咎而戕之，盡屠其家，天德幾亂。公之前知，若蓍蔡焉，梓人自井絡挻災，侵淫亂略，逮公至也，理之如家。雜征牟利者去之，邊防虛籍者實之，底貢之外無異獻，吏祿之差有恒給。師貞人勤，政事和理，鎮安一方，而大庇蔭之。柩輅之引，鰥孤哀送，自郪中至劍門以五百里，祭奠相屬。有詔贈禮部尚書，不視朝。命著作吊祠，法贈加數。母弟前絳州刺史常師，以器望曆中外，以友愛重人倫。長子玠，壽州霍邱尉。塚子大炎，前明經調拔萃，以地勢嫌抑。次子大璟，河南府參軍。幼曰瓚，未仕。大炎、大璟等谘於叔父，與伯季竭誠信，以明年正月日，祔葬於東都穀水之陽先封，禮也。
惟公早精六學，尤邃三《禮》，晚節究觀曆代史，端誠正議，宏達卓越。曆於大朝，名致直言，秉剛履險，不疚不跲，煢煢然有史、汲黯之遺風。序賓樹善，銳於簡拔，同升諸公者十一人，並列於藩者若干人，喜士睦親，造次以之，用之不求備，求之如已失。洪範之攸好德，大雅之人鮮克舉，惟公有焉。某建中末與公同為丹陽公從事，中歲左戶請為郎，及茲建牙，壤地相接，周旋出入，殆四十年。今聖朝多士如林，永懷舊故，凋落向盡，保衡又沒，可勝慟耶？公之記室大理評事羅立言，狀公之行，將諸無容之請，牽課鄙憊，詞達而不文。銘曰：
盧公懿懿，戴仁抱義。其用不器，迪簡在庭。大猷是經，穆然儀刑。再貳六職，兩居方國。人用景式，溟波卿雲。天矯輪囷，奮其翼鱗。物情未直，壽寵未極。生死糾纆，洛師舊鄉。穀水之陽，先人所藏。孝子悌弟，乾肝焦肺。寧此後載，刻飾龜螭，發揚聲詩，傳信在茲。
昔周以淑旂錫韓侯，奄受北國。晉以黼冕命士會，乃將中軍。惟鄭國嚴公諱礪字元明，再總方任，實顓兵柄，采飾昭融，與功化俱。初公從祖兄太師馮翔忠穆王，政成於梁，勳在盟府，公以支郡二千石護和門賦輿。太師既沒，德宗命公為代，於是都尹守，開幕庭，佩亞相之印綬，建元侯之麾節。守之以義，和之以仁，器局宏厚，姿儀碩大。每務根本，不沽名聲，勤身七歲，績用大洽，優詔就加禮部尚書。永貞紀號，井絡上變，軍司馬因守臣之喪，席凶器以要好爵，而又劫蜀人，圍梓潼。天子旰食，西南愁擾，公毅然飛章，條上方略。請以漢中之師，率先進取，畫山川之阨塞，調餫饋之名物。出其不意，可以鼓行，嘉猷急病，慷慨忠壯，實蒙可報，克厭帝心。乃命將嚴秦，授以機略，自漢源至神泉，凡數十合。其間下劍門，覆蕩口，收劍州，破契丹。命裨校可提彌誅斬虜之特將文德昭，然後分秦險阻，潰其心腹。或設伏以遮擊，或出奇以夾攻，我常賈餘，而虜始奪氣。以至於援鹿頭，清岷峨，旋禁旅於天上，快靈誅於闕下。賦車馬以懸束，備糗糧以飛挽，慮之於始，倚以成功。故墨詔曰：「士季定克蜀之謀，叔子建平吳之策。」惟君知臣，其至矣哉。公博貫書術，研幾易象。始以處士詣草堂禪師無相修桑門之法，邦鄉督勉，甫釋巾褐，為梓州元武尉，本道表為遂州兵曹掾。大曆中，西戎不虔，疆場大駭，領偏師援灌口，實茂蕨勞，謙卑不居。建中末，太師以藩衛之崇，當孝文省方之運，推擇從事，導迎屬車，豈伊異人，在我族類？拜大理評事，充節度巡官儲待百牢，以奉行內。轉大理司直，改華州司兵參軍，節度使李元諒署為推官，以憂去職，既除猶毀。太師以武備為重，將才實難，表為太子司議郎兼監察御史，左廣之戎政，轅門之後奄，無不綜焉。俄拜興州刺史，寬明簡惠，以靖邊部。居一年政成，復修軍誌，終繼二馮之化，而居八命之尊，投艱履險，勳伐章灼，蓋裕於才能，而推於忠厚然也。元和元年遷尚書左仆射，三蜀既平，拜梓州刺史劍南東川節度觀察使，且以資陽陽安等六郡四十餘城隸焉，加地進律，疇庸之典也。四年感疾，春三月甲申，薨於理所，享年六十有七。追命司空，吊祠有加，嗣子天興尉公甫，銜恤茹毒，奉公之喪，以其年秋七月辛酉，葬於京兆萬年縣鳳棲原，從象數之吉也。
惟公之先，自兩漢二隱，湛冥善閉。曾王父哲，閎覽博古，鬱為聞人，皂囊危言，劘切後黨，繇荊王府司馬出為劍州刺史，因徙家鹽亭而休老焉。大父順，恬淡不仕。父審微，義方貽訓，聖朝以孝理天下，贈工部侍郎。公之諸祖父，或著作秘書，侍講東朝；或含章射策，剖符居郡。群從兄弟有太師之烈焉。其他履台郎二千石者，率以才行自讚，惟公以文無害，曆掾吏部從事，發揚武毅，奮迅軍籍，分閫授鉞，為時信臣。循理遵職，好謀善斷，明利害之向，習俗化之變。司馬遷所謂扶義俶儻，不令已失時，其有功名也宜哉。林鍾烝彝，先古之制，所以論次懿績，章明永久，門吏孝子之心，其可沒乎？以德輿嚐誌太師之墓，亦草興州之詔，耳目事實，其詞不誣，是焉篆刻，以表神道。銘曰：
地中有水，利用行師。於惟鄭公，藩屏清時。蜀川橫潰，人用怪駭。公披肺肝，請埽蜂蠆。賦車誓眾，沐浴齋戒。吉語日聞，嘉猷是賴。以犒以饋，間關感慨。如飛如翰，煇燿宏大。既理漢中，乃遷梓潼。武以貞師，文以撫封。八旒七章，既長宗公。乃倚乃伏，如何不淑。樹檟蒼蒼，墓門肅肅。立茲介石，永表陵穀。
昔伊尹相湯，伊陟相太戊，若有一德，格於上帝。其後伊籍以敏辨仕蜀為將軍，伊馥以勇力佐魏為司空。曠遼綿代，復纘休緒者，曰南充郡王諱慎字寡悔。剛毅勇悍，鷹揚鶚立，勞勤四朝，終始一心。涉覽《春秋》、《戰國策》太史《天官》、《五行》之書，用善射中鵠，補廣州綏南府折衝都尉。丁太夫人憂，以毀瘠聞。初公之孤也，幼不知先子之殯，將祔二尊，日號於天。魂交神遌，蚃誠感，壤而樹之，率禮無違。大曆中，嶺南裨將哥舒晃盜殺其帥呂崇賁，以亂竊據府中，南方蕭然。江西連帥路嗣恭承詔出師，命將孟瑤暨公討之。公以水陸士徒，分道鼓行。晃之謀主蘇渙、騎將王明悅，鴟張蟻聚，皆據阨害。公曰：「寇不可玩，勝無幸焉，毒之酋臘，盡在是矣。疾力交捽，必亟吾中。「乃舂其喉而潰其腹，斬首三千級，下韶州。其明年，戰於把江口，水道湍悍，戈船趑趄，公浮筏寘薪，迎風縱焰，寇之燋沒於水火者，終夕有聲。又明年，軍於渭口於端州於潮陽，次於廣州。冬十月，斬晃渙於泔溪，揚其首以徇。幕府上功，拜連州長史，授撫虔江三州別駕。建中初，德宗訓齊萬方，端正百度，以梁崇義負阻江漢，未嚐會朝，詔東諸侯分道問罪。公實領江西偏師，而統於希烈。希烈以牒書署公漢南漢北兵馬使，公明智牢讓，獨率所部兵大破翟暉於蠻水，俘徒三萬以至於斬崇義。平江漢，厥功居多，希烈愛公愈深，公懼之愈切，一旦決與數騎遁歸。既而希烈以急變聞，且賂公以堅甲善馬，為之反間。密詔嗣曹王即訊，因俾論公如法，公方握兵符在境上，微聞有命，斂手就召。曹王挹公名義，偉公姿材，取酒為壽，交歡感泣，手疏上列，辨其冤誣，委之先偏，激以自效。乃略黃梅，次長平，遇劇賊韓霜露，引滿中股，斃於萬眾之前。其徒，相蹂蹈，死者十七八。拔蔡山，取蘄州，降山寇李良，領蘄州刺史，剖符為王，加御史中丞。興元巡狩之歲，使臣底貢，次於蘄口。時希烈已屠陷大梁，遣其腹心杜少誠引勁兵絕江流，公以行師七千，列樹三柵，破之於黃岡。少誠遁走，斬驍將許少華，封其屍為萬人塚，進圍安州。希烈遣其甥劉介靈來援，擊於應山。生得介靈與郭嵩、李廷玉，降七千人，收戶一萬四千人。夫婦男女，耕桑安堵，乃督安州，加御史大夫，真食百室。二年五月，引兵攻隨，走康叔夜於厲鄉，獲馬牛輜重，以益軍實，表偽署刺史李惠登為之刺史，終以理行聞。十二年，用久次就加右散騎常侍，後三歲天子以公積功勞，使中貴人持命書金印，即本郡授公節度觀察使，且裂齊安為支郡。尋詔公兼統荊洪潭三道之兵，討叛於蔡，敗之於三州港，營於義陽，戰於申，斬級千數。有詔班師，就加刑部尚書，進右仆射。今天子嗣位，拜章入覲，真授右仆射，俄檢校左仆射衛將軍，坐細故退為右兼右金吾衛大將軍。明年，復檢校右仆射兼右衛上將軍。元和六年十二月晦，寢疾薨於光福裏，不及懸車者二歲，追錫太子太保，同盟諸侯皆使其命介來吊祠視喪事。明年夏五月庚申，葬於萬年縣某原，鹵簿騎吹如彝禮。初公之曾王父皇太子通事舍人澄，生左衛長史悅，悅生贈太子太保衡，公之祖禰也。積善餘裕，追崇以大，惟公以武毅通文理，硯席楷隸心師自得，感概出倫，談辭如雲。起南方裨校，屢陷軍陳，勢若猛鷙，不辭劇易。急病而益裕其才，履危而不昧於邪，悃愊中直，為中興名將。以至於授英蕩，題龍泉，有功烈勳勞於天下。脫劍薦紳，從容漢廷，徼循師長，文武二品，啟體歸全，追榮宮師，豈徒然哉？公之息，男十六人，其家嗣曰宥，左領軍衛將軍押右神策軍牙門之職，能率義訓以揚家聲。初公來朝也，詔宥以侍御史領安州刺史，由二千石入筦南北軍，教忠移孝，情禮盡在。宥以鄙夫與太保同居裏閈，且以理命遺緘，辱徵斯文，表諸神道，不敢誣也。銘曰：
在殷保衡，負鼎而相。惟唐南充，推轂為將。泔溪之刑，嶺表乃平。蠻水之捷，漢南以清，蔡凶滔天，曹邸鼓行。公率武旅，迅如風霆。蘄春安陸，連下劇地。專城建牙，宏大名器，交修威懷，較著功利。介圭會朝，脫躧師帥。南宮端右。武候緹騎。沐浴休明，保完富貴。歲降婁兮月大呂，一氣散兮無處所。係甲車兮馬鬛封，九原夕兮音容。褐此介石，厥聲無窮。
