周道親親，夾輔王室，分唐叔以懷姓九宗，職官五正。故其後文侯受鬯之命，文公受大輅之錫，祿勳推恩，惇敘昌大，理道之所繇也。國家憲章文武，選建明德，元功侯籍，延耀本枝。初祖景皇帝之支曰鄭王亮，實生淮安王神通，用親賢功德左右休運。淄川郡王孝同，淮安之昭也；左衛將軍燧，淄川之穆也。劍州長史贈太仆少卿廣業，承祖禰積厚之慶，而生尚書。尹三王都，總六師帥，八命四履。投艱難，服勤勞，有猷有守，以至歿代。禮賁於追命，澤流於代官，有由然也。
尚書諱國貞，字南華。天資風采，為宗室儀矩。洌如寒泉，嶷若崇山，修身筮仕，動有休裕。開元十三年，明皇帝肆覲東後，柴於岱宗，以公族侍祠，調補綿州參軍事。暴雨忽至，江流泛溢，公自下位，能禦其災，既堅舊防，仍復故道。累遷岐州錄事參軍，太師苗公太尉房公繼為二石，皆所引重，御史大夫張倚采訪關中，表為支使。天寶末，林胡覆三川，犯秦關，詔除殿中侍御史，為襄陽郡司馬，且分戎政。公以侍板輿，辭革車，換房陵太守，表課尤異，徵拜長安縣令，風政肅清，改秦州刺史。成命中止，復為長發令，尋遷汴州刺史，未及行，復輟為京兆少尹。天子以公積有誠效，可居大官，累命為河南京兆成都尹劍南西川節度使，其撫周郊，猰貐方熾。公與太尉臨淮王議曰：「河洛為天下衝，且無車賦，比屋安堵，寇將甘心焉？不若虛其邑居，挈以西去，贏糧善地，可俟師期。」繇是太尉壁河陽，公次於陝，伐謀銷患，君子推其智。其在京轂，兵火之餘，大命將泛，物力亦屈，而百役煩苦，出於傷痍。公曰：「元元愁歎，受命惠養，儻不能曠然丕變，豈副明天子鬱悼之心耶？」列上蠲除，悉蒙可報，凡調於人者，反叛其十九，清靜愷悌，百姓稱之。其鎮岷峨，裔人樂禍，殺嘉榮二州刺史，以開邊隙。公命將疾攻，舉無遺類。明年，昆戎圍我三城，分遣銳師，據便城壁，戒嚴持重。徼其極而擊之，賈餘無前，酣戰盡殆。悉獻虜獲，軍無私焉。鄰壤不靖，偏師叛換，將盜兵符，已據城寺，出車壓境，指顧而平。凡三整武經，而巴蜀軌道，拊循安置，四封畏其威，柄用者沮公勳猷。徵為殿中監，命書既下，不俟駕行，囊被單車，無道里費，取倍稱之息五萬。甫達京師，上嘉而賜之，俾折其券。寇有段子章者，恣睢就戮，方帥以告，語聞。詔公宴見，前席嘉獎，且曰：「利，利兵積穀，皆卿之素也，其無駭庈父之謂乎？」朝野嘉其首功，而服其潔已。臨淮王移鎮海岱，長轂在郊，西邊北朔，合淮陽圻父五諸侯之旅，主盟中權，盡護諸將。於是拜戶部尚書河中節度都統使，又以職顓戎重，則風俗不阜，加管內觀察使，權知絳州刺史。公外總方略，內修班制，當強弩之末，無半菽之糧，不忍加賦，飛章未下，猶以憲度為已任，椎剽者斃之。行師諸校，譸張觖望，至是夜暮變起，或以跳驅諭公。公曰：「吾之不敏，當死節官下，安敢貳偷，以煩刑吏。」亂之剡也，公竟及焉，議者尚其絜矩而哀其不淑。時上元三年建卯月，春秋四十八。是歲改元寶應，至夏五月，寧神於三原縣之北原，詔以揚州大都督府印綬告第，憫其勞也。
公本諱若幽，上元中，天子以特立之操，為宗工表率，錫嘉名以更焉。公忠儉誠厚，方嚴密靜，用儒行憲令，修明事功。大玉不劌，楚金必割，凡曆官二十四，自解巾至握節，勤職十七，其以內庭持書中執法亞丞相，佩兩印以雄外服者，又七命焉。刺房陵之後，五六年間，車不輟鞅，賦職任功，名聲章明。及公以司徒總輿師，令弟若水，以內府司讚謁，而太夫人福履所介，日陳壽觴，懷黃佩玉，左右溫凊，極魯侯之燕喜，邁張仲之孝友。宜錫壽寵，為人倫龜龍，曾未中身，遭罹凶害。前史稱霍去病亦有天幸，然則命之所賦，有幸焉，有不幸焉？斯不可問已。夫人扶風郡君竇氏，鴻臚丞光之女，揚府長史御史大夫覦之妹也。淑明柔順，克葉公誌，家肥族睦，抑有助焉。公薨若干年而夫人歿，有子四人：長曰錡，材器碩茂，潔廉忠肅，遵修訓則，復大其門，入作卿士，出為侯伯。貞元十五年以御史中丞剖符潤州，宣風以宏禮俗，成賦以殖財用，大績茂焉，中邦賴焉。明年就加御史大夫，十八年進禮部尚書，撫封題劍，如公渥命。次曰鑒，蘄州刺史。次曰豐士，鄠縣令。幼曰豐器，長安縣尉。皆有幹裕而屈於年位。今尚書永惟先公丕矩，未刻金石，以德輿嚐叨史職，久掌讚書，知王族大僚之事業。見托論撰，故不敢沒其美，亦不敢溢其言。銘曰：
堯睦九族，漢封同姓。烈烈淮安，乘時佐命。淄川而下，三葉儲慶。乃生我公，紹續先正。時惟宗英，忠智廉清。所至風行，所居理平。山元朱組，既靖蜀京。鉞雕戈，乃主夏盟。交修藩衛，纂服宏大。陟降左右，勤勞翼戴。隱微之間，乃與禍會。夷途始半，白晝中晦。桓楹羽葆，久鮮原。煌煌密章，肅肅絲言。盛德復祉，藂茲後昆。列郡是式，介人維藩。大江南服，考禮修職。五曹十聯，克嗣先德。董是經費，陳之藝極。本於教忠，懋此宣力。伊昔祭器，實銘烝彝。禮則有變，魂遊在茲。連岡陂陀，宰樹參差。悠悠終古，永錫斯碑。
春秋時賢卿大夫，皆敘其代功舊德，章明似續。蓋黃流玉瓚之寶，產於深山；清廟夏屋之材，秀於中林。其或為珩為珮，為節為棁，無非禮神，用備崇構。洪河之東，裴氏在焉。自魏晉迨今，忠賢輩出，幹林以為領袖，史臣被於簡策，而又弈代降休，且公且侯，上嬪王姬，出領方州者，可得而言，以刻金石。曰君諱希先，字某，四代祖懷節，皇給事中工部侍郎荊揚二州大都督府長史洛州刺史，諡曰定。曾祖昭，曆司門度支二郎中衛尉太府二寺卿。祖確，曆左右衛左右金吾衛四大將軍太府卿太子詹事平陽郡開國公，諡曰貞。自定公至貞公，皆銀青光祿大夫，以至烈考怦，仕至鄜州刺史太子仆，贈絳州刺史。凡四代貴仕，左曹二千石，四衛九列，副冬官，尹東朝，禮及易名，恩深追遠，代修其業，鍾美於君。君寬裕博厚，恭儉莊誠，資性端直，詞氣閑雅。於經書，泛為疏達，而不窮章句；於吏道，通於理術，而不求聞問。自解巾至於捐館，凡曆十一官，無疵政，無違德，祗守家法，奉以周旋。仕於宮朝，始為仆寺，進洗馬中允，再為家令。仕於王國，曆濟陳蜀三府，初為騎曹掾，次為長史，次為傅。其初又為壽安丞，後牧臨邛，乃遷永嘉班宣六條，撫柔二郡，惠和所被，夷越向方。其在朝也，以晃錯之智，王陽之道，而滯於散地，恬於久次。其剖符也，仁恕愛利，而必易簡，奉法循理，亦不細苛。居三年，以疾受代，貞元六年冬十一月，歿於鍾陵之私第，享年若干。明年八月，返葬於長安少陵原之舊塋，以夫人永年郡主祔焉，禮也。惟郡主元宗之孫，今皇帝之從祖姑也。儲是慶靈，生而洵淑，窈窕德象，婉娩聽從，備柔嘉之行，成錄雍之道。初天寶十三年，詔選資地才令，以府君有安仁武子之美，而下嫁焉。齋莊以主中饋，和樂以宜姻族，作配君子，禮同家人，嚴祭祀服浣濯者，三十六年而歿，春秋五十八歲。貞元五年也，鍾陵之守臣以聞，上不視朝，率禮有加。嗚呼！以公之率懺悔，永年之仁淑，宜其繁祉壽考，子孫繩繩，而生不極其道，歿無主其後，此伯道之痛，《碩人》之詩所由作也。遺命以兄之子某為嗣，乃列其祖代官伐，請刻豐碑。辭之不獲，乃係詞曰：
河東右族，蕃衍紹續。代功世祿，昌而熾兮。乃生永嘉，剖符承家。實而不華，喻於義兮。二邦靜謐，禮之善物。朱轓赤芾，以為貴兮。有齊永年，作儷仁賢。佩玉鏘然，四德備兮。天漢之尊，平王之孫。爛其盈門，恭祀事兮。返彼元壤，少陵之上。終古淒愴，金石識兮。
皇帝以文明禦方夏，以德禮序人倫。貞元十二年秋九月，詔侍臣德輿以故義武節度檢校司空同中書門下平章事贈太傅上穀郡王張孝忠夫人穀氏之淑行內則，俾刻金石。臣聞風有《采蘋》、《采蘩》，《易》曰中饋貞吉，所以表柔明於內子，昭節信於元侯，宣力獻功，抑有其助。夫人之先，魏郡昌樂縣人也。在漢元、成之代，衛司馬吉，以勳勞致命於絕域；大司農永，以文學盡規於本朝。前史書之，以勵臣節。四代祖那律，皇朝諫議大夫宏文館學士，正直之道，播於清時。曾祖補袞，左羽林軍長史。祖倚相，秘書省正字，仍代藏器，晦而不耀。考崇義，天寶末有行師北鄙之勞，累書勳伐，至左金吾衛大將軍兼殿中監，贈特進。夫人即特進府君之第八女也。稟是門風，鍾於女士，淑間之度，中外宜之。初太傅始自軍校，建功河朔，克彰婦順，敬讚宗事，正位於內，尚柔有儀。洎太傅自易部領常山，遂分節旄，以至公相。上略兼資於明智，中壺載揚其惠和，二姓有輝，六姻是憲，盡褕翟之飾，動珩璜之聲。建中元年封魏郡夫人，三年進封鄧國夫人，旌淑哲也。鵲巢之均一，家人之悔厲，籩豆敬齋之色，琴瑟靜好之儀，夫人備有焉。帷堂晝哭，良弓繼誌，上慈下厚，就養無方，此又令嗣之能致其敬也。貞元十一年冬，以門承勳績之崇，恩有選尚之貴，方築外館，聿來上京。十二年二月丁卬，以疾終於萬年縣安仁裏私第，年四十九，遺章上陳，敬而得禮，皇情憫惻，恩贈有加。嗣子茂昭，義武軍節度易定等州觀察處置等使，起復左金吾衛上將軍檢校工部尚書定州刺史兼御史大夫延德郡王，博陵上穀之師，以續休緒，戎車委重，優詔抑情。次曰茂宏，雅王府司馬。茂宣，舒王府長史。嗣雍，杞王府諮議參軍。嗣慶，試將作少監兼御史丞。幼曰茂宗，銀青光祿大夫行光祿少卿員外置同正員駙馬都尉。皆以純孝裕蠱，居喪執禮。以其年冬十月甲戌，奉夫人之青車，葬於京師少陵原，不祔舊封，式遵古道，恩延戚裏，有命從之。初夫人之兄從政，實傳戎韜之訓，以中執法剖符定州。有妹四人，所天皆貴，異姓之社，從夫以尊。公宮之教，率性而中，象服交映，魚軒並馳。其後婚親，無非勳德，故太尉中書令西平王，今太尉中書令琅琊王，夫人之姻也。納徵佐餕，焜燿於一時，此又閨門之盛，而積善有類也。柔正之風，本於王化，愷悌之澤，洽於幽泉，此臣之所以拜受德音，銘諸樂石也。銘曰：
在漢子雲，侃然中正。昌言獻可，遠緒傳慶。降及特進，策勳斯盛。乃生夫人，如玉之溫。婉彼淑質，宜乎盛門。金鉉石窌，所從益尊。亦既晝哭，道彰訓育。中權之貴，克繼藩服。下嫁之榮，方承湯沐。生也有涯，壽胡不遐。奄然冥漠，喪此柔嘉。遽還黃壤，空悲白華。秦原隱嶙，丹徐引。此焉幽宅，自昔同盡。追琢徽音，終古不泯。
禪宗長老百岩大師之師，曰大寂禪師，傳佛語心法，始自達摩，至於惠能之化，行於南服，流於天下。大抵以五蘊九識十八界皆空，猶鏡之明也，雖萬象畢呈，而光性無累，心之虛也。雖三際不住，而覺觀湛然，得於此者，即凡成聖。不然，一塵瞥起，六入膠固，循環回復於生死之中，風濤火輪，迷忘不息，授受吻合，大師得之，一言宗通，深入無礙。師諱懷暉，姓謝氏，東晉流寓，今為泉州人。孩提秀發，博究書術，一旦慨然曰：「我之祖先，今安在耶？四肢百體，視聽動用，孰使之然耶？」漼然雨泣，改服緇褐，誌在楞伽，行在曹溪。得圓明清淨之本，去妄想因緣之習，百八句義，照其身心。心離文字，化無方所，於是抵清涼，下幽都，登徂徠，入太行。所至之邦，蒙被法味，止於太行百岩寺，門人因以百岩號焉。元和三年，有詔徵至京師，宴坐於章敬寺，每歲召入麟德殿講論，後以疾固辭。十年十二月二十一日，恬然示滅，其年六十，其夏三十五。弟子智朗誌操等，以明年正月，起塔於灞陵原。凡一鐙所傳，一雨所潤，入法界者，不可勝書。著《法師資傳》一編，自雞足山大伽葉而下，至六祖能秀，論次詳實。或問心要者，答曰：「心本清淨而無境者也，非遺境以會心，非去垢以取淨，神妙獨立，不與物俱，能悟斯者，不為習氣生死幻蘊之所累也。」故薦紳先生知道入理者多遊焉。嚐試言之，以中庸之自誠而明，以盡萬物之性，以大易之寂然不動，感而遂通，則方袍褒衣，其極致一也。向使師與孔聖同時，其顏生閔損之列歟？釋尊在代，其大慧綱明之倫歟？至若從師受具之次第，宰臣大官之尊信，誕生入滅之感異，今皆不書。德輿三十年前，嚐聞道於大寂，聿來京下，時款師言。頃因哀傷，似獲悟入，則知煩惱，不遠菩提，雖聚散於此生，期會歸於彼岸。銘曰：
西方之教，南宗之妙，與日並照。百岩得之，為代導師，熲若琉璃。結火燔性，愛流溺正，癡冥奔命。即心是佛，即色是空，師之通兮。無來無去，無縛無解，師之化兮。楬茲靈塔，丹素周匝，示塵劫兮。
京師東門二里所，多寶塔者，沙門靈湊等為先大師薦祉盡敬之地也。大師諱圓敬，姓陳氏，河南陸渾人。報年六十四，經夏四十四。以貞元八年春正月，厭代入滅於保壽寺，越十有五日，遷窆於龍首北原，距茲塔西北十餘步。初大師入道，依本縣思遠寺微公，通《法華經》。寶應二年制度，編僧籍於東京長壽寺，受具於白馬寺本律師。曇無德義，言下信解，以為遵道途而歸都邑，涉門閾而躋堂皇。故屍羅毗尼，以攝妄想，五部四分，是為扃鍵，然後因定發惠，登最上乘，優婆鞠多，由是道也。敷暢微妙，攘除癡冥，如一燈傳照，一雨潤物，宏我法者，可勝道哉。代宗朝，徵入內道場，累詔授興善安國寶應等寺綱首，又充僧錄。尋授寶應寺上座，賜律院以居，授瑜伽灌頂密契之法，講《楞伽經》、《起信論》，譯虛空藏經，鑒義潤文，內典群書，靡不該貫。無非宴坐道場，沃天心以了義，照佛日於中禁，鬱為龍象，大拯斯人。將滅之夕，備申告誡，中夜累足，如期順化，其智惠歟，其解脫歟？法子芻，縗服成列，仰護念慈哀之旨，拾蓮華多寶之義。厥後十五年而功用成。丹素觴棱，石輪火齊施於外；聖像真言，多羅祗夜函於內。又以見湊公成就，付囑而為上首。況不出戶庭，持經萬遍，願力斯滿，嚴飾斯崇。勒銘於茲，以示塵劫。銘曰：
三生不駐，如電如瀑。七情相攻，如蠆如蝮。彼上人者，為世導師。乃精毗尼，以攝群疑。宏道日大，化緣斯畢。建茲嚴事，如地踴出。國門之東，萬宇來同。斯為寶所，燭耀無窮。
和尚俗姓權氏，法諱契微，天水略陽人。十代祖安邱敬翼，為前秦仆射，事備載記。曾祖文誕，皇銀青光祿大夫涪常二州刺史荊州都督府長史平涼郡開國公。祖崇本，皇朝散大夫滑州匡城縣令，與兄戶部郎中崇基、水部員外郎崇先，皆以文學政事，顯名於貞觀永徽之際。考同光，皇河南縣尉長安縣丞翰林詳定學士，與伯兄益州成都縣尉無侍、仲兄歙桂梓三州刺史若訥，三人同以大名舉進士擢第，文章之美，為當時冠首。然其世德鍾慶，若後無達者，則有以清淨住世故。和尚生而敏悟，超然元覺。年九歲，於薦福寺金剛三藏發心入曼荼羅道場，傳持聖印，悟入之速，發於岐嶷。然其德容具舉，家族敬異，將必擇卿士之良者以嬪之。時勇於出世，至欲刃其膚以自免，翰林府君既捐館，母兄竟不能抑，遂以初笄之年，被服緇褐。至天寶元年，始受具於福先寺定賓律師，隸東京安國寺，師事芻尼無勝，受心門方便之學。以為心實境化，真由妄遣，遣之而真亦隨盡，化之而心乃湛然。故外示律儀，內循禪悅，因初心而住實智，離有相而證空法，乃通四部經於宏正大師，尢精《楞伽》之義。而後住無住證，洗六妄，離二邊，遵大道以坦蕩，入法流而洄澓。以深惠善誘誨學徒，或權或實，為歸為趣，亦猶淨名之隨機攝導，蜀嚴以忠孝為言，故中外族姻，遍沐其化，漸漬饒益，可勝道哉！初以廣德中隨其家南渡，安居於蘇州朱明寺，以建中二年九月六日，冥然化滅，報年六十二，經夏四十一。弟子尼惠操，又其兄子也，故探其義味，最為深入，乃率籲緇俗，號捧金身，建塔於東武邱寺之東北岡，從其教也。侄孫德輿，以為宣父有西方聖人之說，東漢有浮圖仁祠之教，以其教言之。自菩提達摩七葉至大照祖師，皆以心法秘印，迭相授受，故戒生定，定生惠，得第一義者衝而詣之。嗚呼！今其詣之矣，桑門紀述，多不分係緒。今備書者，主所以無忘先德，故其文也繁。銘曰：
教旨清淨，戒珠圓映。識浪情塵，還源反性。彼一切見，皆妄想生。精修密詣，湛爾融明。示現者何？此身非久，強為之銘，以焯於後。
鍾陵之西曰海昏，海昏南鄙有石門山，禪宗大師馬氏塔廟之所在也。門弟子以德輿嚐遊大師之藩，俾文言而楬之曰：三如來身以大慈為之本，六波羅密以般若為之鍵。非上德宿殖者，惡乎至哉？大師法諱道一，代居德陽，生有異表，幼無兒戲。嶷如山立，湛如川渟，舌廣長以覆準，足文理而成字。全德法器，自天授之，嚐以為九流六學，不足經慮，局然理世之具，豈資出世之方？惟度門正覺，為上智宅心之域耳。初落發於資中，進具於巴西，後聞衡嶽有讓禪師者，傳教於曹溪六祖，真心超詣，是謂頓門。跋履造請，一言懸解，始類顏子，如愚以知十；俄比淨名，默然於不二。又以法惟無住，化亦隨方，嚐禪誦於撫之西裏山，又南至於處之龔公山，攫搏者馴，悍戾者仁，瞻其儀相，自用丕變。刺史今河南尹裴公，久於稟奉，多所信向，由此定惠，發其明誠。大曆中，尚書路冀公之為連帥也，丹車旁午，請居理所。貞元二年，成紀李公以侍極司憲，臨長是邦，勒護法之誠，承最後之說，大抵去三以就一，舍權以趨實，示不遷不染之性，無差別次第之門。常曰： 「佛不遠人，即心而證；法無所著，觸境皆如。」豈在多歧，以泥學者？故誇父吃詬，求之愈疏，麵金剛醍醐，正在方寸。於是解其結，發其覆，如利刃之破罥索，甘露之灑稠林。隨其義味，快得善利者，可勝道哉！化緣既周，趺坐報盡，時貞元二年四月庚辰，春秋八十，夏臘六十。前此以石門清曠之境，為宴默終焉之地，忽謂入室弟子曰：「吾至二月當還，爾其識之。」及是委化，如合符節。當夾鍾發生之候，葉拘屍薪火之期，緇素幼艾，失聲望路，渡涸流而法雨滂灑，及山門而天香紛靄，天人交際，昧者不知。沙門惠海、智藏、鎬英、誌賢、智通、道悟、懷暉、惟寬、智廣、崇泰、惠雲等，體服其勞，心通其教，以為吾師真心湛然，與虛空俱，惟是體魄，化為舍利，則西方之故事傳焉，不可已也。乃率籲其徒，從茶毗之法，珠圓玉潔，煜翟盈升，建茲嚴事，眾所瞻仰，至七年而功用成，竭誠信，故緩也。德輿往因稽首，粗獲擊蒙，雖飛鳥在空，莫知近遠，而法雲覆物，已被清涼。今茲銘表之事，敢拒眾多之請。銘曰：
達摩心法，南為曹溪。頓門巍巍，振拔沈泥。禪師宏之，俾民不迷。九江西部，為一都會。亦既戾止，元津橫霈。慈哀攝護，為大法礪。五滓六觸，翳然相蒙。真心道場，決之則通。隨器受益，各見其功。真性無方，妙道不竭。顧茲夢幻，亦有生滅。微言密用，煥如昭晰。過去諸佛，有修多羅。心能悟之，在一刹那。何以寘哀，茲窣堵波。
雲出於山，遊於天，復歸於自然，先生之道似焉。涵泳乎道之樞，徜徉乎物之初，以生為蘧廬，復返有而入無。先生諱善經，縉雲仙都山人也。自曾王父而下，皆質誠孝敬，登聞於鄉黨。先生未成童，博貫儒書，讀《道德經》至「為學日益，為道日損」，三復恍然曰：「吾知之矣。」改習《四真靈寶》等經。年十七，本郡以制度，居縉雲山，其後遍登匡廬、天台、三茅、句曲，泛隸然不囿於物，虛已以遊代，乘彼白雲，至於帝鄉。時宰王黃門將為太清宮使，奏錄官籍，乃從衝虛申先生受三洞經法。貞元中，於宮院立仙壇，躬上士勸道之誠，宏大君受釐之重，陰功幽讚，何可勝言。德宗錫以纂節幡珮，靡有不備。初衝虛之師曰清簡泉君，泉君之師曰來君，來君之師曰萬君，皆有遺像在開元觀。先生乃茲焉宴息，立申泉二碑，以發天光，以極師道。凡儒元宿學，有道仁人，貴遊象服，男夫女士，傳三景真籙者，五百餘人，一旦謂入室弟子曰：「天行物化，吾之晦明。其動也與物皆春，其靜也與化為一，成形待盡，吾何為哉？」乃於畢原近郊，修露仙隱景之地。元和甲午冬季朔旦，齋沐潔清，與其徒元言終日。越三日，焚香朝拜，泊然返真。明年正月，寧極於露仙館，其年八十三矣。其受道也，有反風晏溫之景；其委化也，有清香靈鶴之祥。斯又不可涯已，嚐以為無心者與物冥，則未嚐有對於天下，順性命而遺耳目，其在是乎？其餘奔走於蹇淺倒置之中，吾不為也。所注《道德經》並著文二十篇，元覽至賾，通乎徼妙。嗟乎！先生之容，不可得而見矣；先生之言，不可得而聞矣。但糟粕具在，神明不滅，采真者得以虛心。道門威儀趙常盈，遍得先生之學，與符洞幽、周元德、晏元壽、董太珣等，或關尹受教，或庚桑為役，有年數矣。吳郡歸衝之、廣平劉素芝、天水權載之，皆從先生遊者也。元德狀其崖略，授載之以金石刻。噫嘻！老龍吉死矣，安所發予之狂言哉！乃銘曰：
萬情弊弊，謬繳之內。先生懸解，遐視區外。族係於東吳，稟靈於仙都。演道於明廷，棲神於太清，隱機於開元，歸根於露仙。其來適然，其去寥然。大圓清兮大方厚，元鄉返駕兮無何有，刻介石兮茲不朽。
