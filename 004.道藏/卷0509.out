維貞元十一年歲次乙亥十月朔日，侄女婿起居舍人知制誥權某，謹以清酌庶羞之猷，敬祭於故洪州建昌縣丞崔六伯之靈。
伏惟北州茂族，中庸令人。行有枝直，道無緇磷。居常葆和，動不違仁。素履坦坦，閨門申申。子真恬退，張仲孝友。淡而不厭，晦而能久。亦既再命，皆以退聞。天爵之外，視如浮雲。謝病郊園，深辭世紛。逕多芝術，家有典墳。心遊杳冥，手植芬氳。行樂春晚，開襟日曛。謬忝嘉姻，獲奉深分。曩時上策，旅食江郡。一葦可航，百里而近。長筵式宴，虛室清論。少長無違，琴觴迭進。仰名教之可樂，見義方之善訓。暇日則多，窮年無悶。不耗天理，同乎大順。頃服朝命，言旋帝鄉。盡室出祖，至於朱方。離居未幾，四換炎涼。凶訃忽來，哀何可忘。山川阻遠，情禮未展。犯塗潦以無由，想音徽而在眼。敬薑知禮，鯉也聞《詩》。昔著婦行，今推母儀。婉彼令侄，承哀涕洟。遠切諸孤之痛，難追世父之慈。有生必化，從古同轍。元酒清滌，用申永訣。寄懷斯文，於彼臨穴。
維貞元十四年歲次戊寅八月戊寅朔十日丁亥。右諫議大夫裴佶、中書舍人翰林學士吳通微、中書舍人高郢、尚書司勳郎中知制誥權某、尚書司勳員外郎知制誥翰林學士鄭絪、起居郎韋丹、左補闕翰林學士衛次公、右補闕王紓、右拾遺史館修撰蔣武等，謹以清酌庶羞之奠，敬祭於故給事中贈禮部尚書徐公之靈。
太伯延陵，化於東吳。遺風禮讓，乃有名儒。懿懿夫君，文誼是圖。早歲清名，輝動江湖。遐覽古音，琢磨無斁。以五常為師，味六學之賾。始以處士，交馳府辟。乃考秘文，諸生表的。周畿結綬，吏隱方適。三命登朝，禮文損益。既肄業以綿蕝，亦說經而重席。踐履中台，翻飛左掖。含章載筆，侍講通籍。循性不遷，虛中靜專。駁議清禁，於茲八年。同官為僚，惠好歡然。瑣圍密近，蘭室周旋。分曹直夜，接武朝天。會清機於妙理，每舍筏以忘筌。如何移疾？亦既旬日。謂勿藥之有喜，俄交臂而相失。死生同途，力命難俱。焜燿終始，恩深禮殊。榮春官於夜壑，振簫鼓於塗芻。平昔談笑，倏然虛無。含淒寄詞，絮酒焚枯。願執紼以莫尋，奠靈筵而涕濡。尚饗！
維貞元十五年歲次己卯十二月庚午朔二十六日乙未，右諫議大夫裴佶、給事中許孟容、李元素、陳元、中書舍人高郢、權德輿、兵部員外郎知制誥崔邠等，謹以清酌庶羞之奠，敬祭於故吏部侍郎贈禮部尚書奚公之靈。
竹箭有筠，黃裳有文。惟公實然，早播清芬。射策筮仕，鬱然令聞。翻飛迅飆，淩厲層雲。乃踐清近，時登傑俊。選當視草，中亦難進。南宮西掖，砥礪铓刃。奏議練於程品，讚書稽乎典訓。貳職司寇，時惟欽慎。獄有煩言，訟公即訊。惟直是從，礭然蹈中。雖申申以詈子，終蹇蹇而匪躬。五歲啟事，九流承風。寬以有制，峻而能通。宜躋大年，以至宗公。絕足方騁，修途忽窮。佶等或早陪交好，或嚐接官命。懷鮑叔之深知，仰晏嬰之久敬。裏第方葺，蘭萱滿逕。平日徽音，未移視聽。乃者寢疾，猶期善慶。孰謂旬時？奄然大病。上軫宸衷，榮加飾終。題劍告第，恩殊禮崇。籲嗟祖載，去此昭代。儼丹以就途，紛素車而業會。晤言如在，神鑒豈昧。何以泄哀？寄茲一酹。尚饗！
維貞元十六年歲次庚辰四月己巳朔越八日景子，從表弟朝議郎守中書舍人雲騎尉賜緋魚袋權德輿，謹遣使以清酌時羞之奠，敬祭於故華州刺史御史大夫盧六兄之靈。
詩謂君子，溫其如玉。書稱正人，既富方穀。明靈比德，清議所屬。未極全才，如何不淑。追憶曩歲，鍾陵嘉招。兄時左遷，屈佐乘軺。幕庭山郭，並榻連鑣。心同則親，敢曰嚐寮。俄奏郡課，復升郎位。左掖斯密，教官已貴。殘骸被病，土梗蓬累。謝交辟以未能，方屏居以自遂。拔茅推轂，遐蹈古義。七發粲然，八行狎至。詔下江幹，蝟登禮官。顧蓬茨之[A18K]生，忽束帶於朝端。暇日良夜，清言舊歡。再披雲霧，永契金蘭。帝念長人，出臨左輔。河潼襟要，復此居部。乃亞丞相，金龜映組。美利休聲，和風甘雨。弱植何幸？累叨禁垣。諫曹右史，以至司言。因緣踐履，根本推援。恐累知人，上負明恩。一違晤語，九變涼溫。日夕音徽，切劘討論。發函亹，如見吾子。或忠言以規過，亦善謔而溢美。冀登柄用，以永介祉。每驤首於公朝，期盍簪於仁裏？俄驚感疾，方俟有喜。誌切乞身，恩深臥理。神道與善，胡然不起。寢門一哀，孰甚知已？素車莫遂，雪涕何已！樽酒簋貳，深誠在此。尚饗！
維貞元十七年歲次辛巳十一月己未朔十日戊辰，侄女婿朝議郎守中書舍人賜緋魚袋權某，謹以清酌庶羞之奠，敬祭於故房州崔十一叔之靈。
荊藍之下，必產貞玉。有斐君子，生於茂族。信以發誌，居惟慎獨。時然後言，言必可復。昔未弱冠，然清規。已結黃綬，分曹帝畿。亦宰一同，邑人熙熙。有翹者車，辟禮交馳。乃簪神羊，在壽之陽。俄佩赤紱，讚於能相。尋副戎車，再遷直指。守臣進律，公亦戾止。著作中秘，古之外史。章奏文昌，虞衡允理。吏二千石，風化攸興，朱轓赤帷，來惠房陵。饋軍禦寇，徵令重仍。恭敬不諼，秉持有恒。六年刺舉，千里清澄。凡此下人，時公之能。昔惟覯止，倏焉二紀。道信部以交歡，寓揚都而宴喜。袞袞清義，怡怡致美。亦既納徵，願言未幾。悼子鹹以作賦，感東武而成誄。係援凋落，惟公是已。方歎分符，又悲閔水。昔年委質，於汴之東。從事則異，嘉招實同。頃忝右掖，獲辭南宮。或方駕於辨色，或開襟於退公。華燭以熺，芳樽不同。乍詠庭中之雪，每歡林下之風。千騎雖遠，雙魚屢通。永懷休沐，若去池籠。顧此室內，二年沈痗。方書藥石，纖悉誡誨。精微析理，款曲深愛。迎門發函，俯仰是佩。幸積恙之小間，冀異時之良會。如何奄忽？永謝昭代。哀以慈結，情逾禮外。對茲淒酸，心骨如碎。中饋仁賢，諸孤斬然。充窮即遠，誠信歸全。萬事如昨，音容冥漠。薤晞朝露，舟失夜壑。鮮原喬木，遵彼東洛。若堂若坊，先子所托。目想如在，心懷可作。神其格思，歆此單酌。尚饗！
維貞元十九年幾次癸未十月戊寅朔十二日己丑，中書舍人楊於陵禮部侍郎權德輿，謹以清酌庶羞之奠，敬祭於故戶部侍郎贈右散騎常侍崔君之靈。
古之大觀，推理以違。謂生為勞，於化不怛。苟非至人，哀樂云云。一欣一戚，鬆茂芝焚。遐想深契，在於夫君。素履無玷，黃中有文。卓爾堅明，然貞醇。夙以聲實，邁於群倫。伊昔宦遊，風塵不雜。聯簪法冠，並列實榻。夷道可久，淡交相合。亦既府除，索然離居。或憩循江，或旋練湖。君初卷懷，寓彼群舒。三四年間，聯奉詔書。分曹士師，議禮太子。中台奏議，並列哀烏。道舊放懷，話言於於。三登首曹，乃貳司徒。相顧飛翻，接影天衢。顯允德業，大僚是都。凡我四人，交歡靡渝。直諒是程。中庸是經。或會公朝，猶疑幕庭。孰謂夫子？奄然冥冥。交臂相失，汍瀾涕零。入室噭噭，孀孤之聲。追懷悼心，痛我生。密印左貂，以哀以榮。嗚呼哀哉！命之所賦，豈有其數？乃如之人。洵美無度，常日謂我。文昌聯步，如何今茲？已隔泉路，亹良話。依依平素，晦明再期。冥漠大暮，萬事風燭。九泉草露，魂之來兮。歆此薄具，尚饗！
維貞元二十年歲次甲申云云，故校書楊君幼樞之靈。大玉天球，不磨不礱。清廟黃目，森然禮容。先正司徒，德與位崇。恬然清靜，以厚時風。幼樞嗣之，天授全識。日新不怠，能世其德。亦既弱冠，聲猶四塞。瓊樹一枝，鳳姿五色。登名太常，芸閣為郎。首大府之嘉命，專中軍之奏章。目成清冥，足跋康莊。期元成於必復，知公業之不亡。猥以蒙瑣，辱當親婭。嘉禮用時，歡言卜夜。追惟世好，交契逾深。自為聲譽，豈止潘任？日聞清機，灑我煩襟。彼鬆茂以蘭臭，諒二人之同心。常謂予曰：居中用晦，明道若昧。姑務其實，姑修其內。名浮於行，所以賈害。直諒之記號，迭承規誨。清和之月，邗溝分袂。間茲一水，使我心痗。曠懷勝理，緘封相繼。不聞移疾，奄此下世。泣讀訃書，百骸如碎。寢門一痛，素車來會。觀聽未移，音容如對。如何返真？迫此短辰，書有遺草，吊無雜賓。塗芻在禦，嘉耦方妊。護喪晝哭，反葬鹹秦。驗熊羆之吉兆，儻世禮之悠久。儼書籍以具存，傳義方於身後。嗚呼哀哉！或仁而夭，或鄙而壽。彼蒼者何？難以理究。顏生短命，叔寶多病。奈何賢達，古今不幸？大鈞茫茫，死生其常。痛我幼樞，二紀而亡。嚴霜夏隕，零落貞芳。向用五福，何人則當？寫懷寄誠，在此一觴。哀從中來，雪涕浪浪。尚饗！
大曆十二年歲次丁巳五月朔日，門生安定梁肅，謹以清酌庶羞之奠，敬祭於故常州刺史河南獨孤公之靈。
嗚呼！間氣炳靈，降生哲人。何辜今人，而喪斯文。豈上天不仁，道之將廢。奚盛德之淳懿，忽中年而下世。蹈得仁之機，顏子不幸；負王佐之才，賈生屏外，其明尚晦，其用未大。藏舟遽移，梁木斯壞。嗚呼哀哉！
追惟哲人，應運而生。行在五常，誌在六經。博厚溫良，直方而明。天縱多才，蔚為時英。孔門四科，《洪範》三德。總於公躬，率履不忒。頌聲既微，鄭衛橫塞。或遊或僻，時萬時億。公當其時，載振其維。憲章典謨，為學者元龜。文哉，鬱乎！文實在茲。
伊昔策名東堂，作尉西華。銘仙掌與函穀，馳休聲於天下。逮乎拾遺君前，考禮太常。獻可之詞，直而含章。建言削槁，故海內莫揚。旋議廟祧，乃正諡法。享帝之禮，終焉允洽。名正言順，事深體合。垂後可大，賢人之業。起草剖符，出臨濠舒。二邦之民，傒我而蘇，愷悌之化，風行露濡。蘭陵之郊，人散政弛，清淨之德，下車則治。比跡召父，視人如子。闔境熙怡，有禮知恥，朝思黃霸，人仰安石。霄漢在目，岩廊咫尺。不留不處，坐而遐舉。不慮不圖，忽焉傾徂。遐邇震駭，士民號呼。罷市輟舂，相吊路隅。嗚呼哀哉！
顧惟小子，慕學文史。公初來思，拜遇梅裏。如舊相識，綢繆慰止。更居恤貧，四稔於此。嚐謂肅曰：「為學在勤，為文在經。勤則能深經則可行。吾斯願言，勉子有成。」又曰：「文章可以假道，道德可以長保。華而不實，君子所醜。」敬服斯言，敢忘永久。若乃室中函丈之席，林下清觴之晏，陪李膺之泛洛，從叔子之登峴。亟承國士之遇，又忝公車之薦。奉明誡以周旋，盡深衷於眷盼。惟吉凶之倚伏，若糾紛之相纏。追吊鵩之占日，應康成之夢年。不雲坐奠，不暇撤懸。秦醫匪救，孔禱徒然。瞬息之間，音容莫傳。痛心驚骨，不可問天。嗚呼哀哉！
平居所好。修竹芳草。暇日之娛。左琴右書。微言雅典，斷而不續。高齋已空，蘭蕙猶馥。門人行慟，稚子抱哭。語言在耳，淒慘滿目。嗚呼哀哉！
覽遺編以流淚，痛明德以無還。撫諸孤之尚藐，庶盛烈之斯存。鄉路千里，歸期九原。寄觴豆以寫心，見平生之厚恩。嗚呼哀哉！
維貞元二十年歲次甲申十一月壬戌十六日癸亥，禮部侍郎權某云云，故大理評事唐君之害靈。
昔與之子，江湖覯止。伯仲怡怡，含章致美。麗則拔俗，清言會理。策名東堂，交辟知已。始賓岐陽，爰佐景通。四名安卑，虛懷蹈中。朝多薦延，方俟至公。才則有裕，命胡不融？自展嘉姻才逾半歲。索居大半，書劄相繼。北自鄜畤，南遵白帝。巴峽溯沿，風波迢遞。反駕京轂，遄嬰病癘。旬朔之間，奄然下世。自古哲賢，或非大年。籲嗟嘉言！今亦已焉。噭噭孤嗣，窮訴彼天。舊篋遺草，深交絕弦。室有才淑，含酸晝哭。靈而就路，遺允在腹，冀協熊羆，次昌嗣續。波奔塗潦，淒淒風燭，顧女弟以增欷，想斯人之不復。白馬素車，寒原夏屋。奠觴雪涕，逆此瞑目。尚饗！
維貞元二十年歲次甲申十一月戊申朔，禮部侍郎權德輿，謹以清酌庶羞之奠，敬祭於故台州刺史獨孤七丈之靈。
洪範五福，古人所貴。伏惟道樞德機，函泳交鬯。解龜隱幾，宴息東吳。嗇神而去物累，觀化以順天理。終始貞吉，歸全返真，不登期頤者，十數歲而已。可謂康寧而壽，以至考終命，宏修政事，遵職居部。溯淌淛河，四為二千石，朱轓暢轂，所至洽平。率誠理身，以化封內，可謂攸好德，其所以異者，富於義而遠於利，以祿秩賙姻族，以清白遺子孫。故即遠之日，青裧才具。孤嗣藐然，以賻布襄事，蹈道如是，君子以為難。介弟憲公，挺此文德。含章炳然，與三代同風。先門友善，義比金石。猶子秀茂，申以婚姻。引進琢磨，居為雅器。永懷感悅，冀奉話言。女子有行，得奉門訓。竟迫道途之阻，未申供養之禮。用此歎慟，結於中腸，而車東來，大遂斯啟。柔嘉清滌，用寄單誠。尚饗！
維貞元二十一年歲次乙酉七月戊辰朔四日辛未，禮部侍郎權德輿，謹遣男璩，以清酌庶羞之奠，敬祭於故工部侍郎兼御史大夫禮部尚書張二十九丈之靈。
士君子之所以暢其業者，文也學也；士君子之所以植其本者，正也忠也。綽綽工部，實由於斯。起於逢掖，乃執簡記。章明義類，振起襃貶。博物洽聞，時稱良史。可不謂文乎？誕章成式，變禮疑議，稽合於古，節適於中，群士屬目，一言以決。可不謂學乎？處燎原盜泉之中，不焚不氵需，終然違難，皎潔貞厲，狺狺權幸惡厥中立，一罹讒鑠，遂去清近，秘邱十年，不得自足。可不謂行已之正乎？出疆專對，照耀原隰，天覆之內無遠近，君命之下無險夷，再葉翟土，乃和戎索，暢威靈於大荒之外，啟手足於野幕之下。可不謂事君之忠乎？年才逾耳順，官止貳起部，於兄之量，二者皆屈，彼大耋大僚孰宜之哉？頃陪禁掖，俄接仁裏，觴酒歌詩，清言善謔。靡日而間，彌年以歡，一瞬之閑，奄成今古。以此思哀，如何可忘？跌傷左足，未任趾步。鼓吹臨門，涕洟如雨。平生風味，今日永訣。伏枕口占，寄懷斯文。尚饗。
維永貞元年歲次乙酉十月景申朔二十三日戊午，朝散大夫守尚書戶部侍郎雲騎尉權德輿，謹以清酌庶羞之奠，敬祭於故司空相國贈太傅魏國賈公之靈。
覆載之間，肖形必化。惟令德淑問，與天壤俱存。伏惟以含一之量，葉休嘉之運。四征授律，勳在盟府。二揆居中，勤宣宰政。注意體國，繄公是圖。始自黃綬，至於元袞。率由坦夷，以極光大。浩若溟海，熙如春台，歸全之日，朝野相吊。窮雕戈金鉉之寵，可以言貴；過懸車貳膳之年，可以言壽。中和博大之度，可以言君子；知命順化之理，可以言至人。三朝告老，科不得請，法賻吊祠，禮加常數。鄙薄無似，辱公之知。獎進切劘，逮茲一紀。獲居裏閈，亟踐堂奧。拔俗之韻，忘年之歡。疑在視聽，忽成今古。嗚呼魏公！可勝慟耶？潔此觴豆，猷於冥漠。仿佛風采，公其降靈。尚饗！
維元和元年歲次景戌正月景寅朔十九日甲申，戶部侍郎權德輿，謹以清酌時羞之奠，敬祭於故禮部郎中知制誥唐君之靈。
嗚呼文編！行茂才全。弱冠知名，時推雋賢。含章振藻，金石在懸。緣情放言，采組相鮮。憶昔淮湖，與君覯止。忘形合誌，造適通理。瓜步邗溝，吳山楚水。芝蘭之室，三十年矣。君自左史，進居台郎。予叨禮官，亦忝周行。熙春至止，休沐相將。才盍簪於上國，俄出守於遐方。盛山雲安，風水迢遞。屈此二郡，俄然半世。文章煥發，書劄相繼。辛酸苦言，款曲嘉惠。顧我忝曠，愧君淪滯。屢封薦章，輒以人廢。每與公範，交修宿契。不進不止，中心自誓。大君繼明，元凱持衡。方開宣室，以待賈生。裁成訓命，所謂文柄。詔君居之，士友相慶。遲遲征軒，來自荊門。凡我同人，載勞夢魂。屈指繼日，俟君西垣。不及百里，俄歸九原。嗚呼文編！此痛難言。壽堂野土，一別終古。平昔風姿，杳無處所。樽酒簋貳，涕零如雨。冥漠之間，神其聽否？尚饗！
維元和八年歲次癸巳二月朔日，禮部尚書權某云云，故京兆府士曹崔君之靈。
嗚呼！相門令嗣，被服大義。青衿肄業，黑衣入侍。讚佐征師，參榮台寺。職列京掾，年才強仕。謂登公朝，稍進名器。層雲未翥，迅翼俄墜。惟先穆公，左官江幹。一言營道，二姓交歡。信郡覯止，君初丱角。揚都會合，甫過幼學。自至京轂，相傳博約。永言舊知，敢忘先托。常曰係援，內惟菲薄。缺然深哀，猶負前諾。力命乖戾，英華銷鑠。方馳康莊，已歎冥漠。長女未笄，幼男孩提。披披靈衣，噭噭孀妻。緱原大墓，祖載東祔。瞻言體魄，歸此壤樹。顧我室人，沈屙積年。四支半廢，雙足不前。常痛終鮮，況茲歸全。氣息才屬，形神惙然。哭不為位，哀不成禮。臥床宛轉，如刀集體。裧青曉發，銘旌前啟。魂無不之，歆此牢醴。尚饗！
維元和八年歲次癸巳三月甲寅朔二十八日辛巳，禮部尚書權德輿，謹以清酌庶羞之奠，敬祭於故太保贈太傅岐國公之靈。
伏惟體溫厚之氣，協體和之運，五常用仁，九德在寬。六朝揚曆，三後公相。契作司徒，奭居太保。致位遂誌，晏閑顯尊。極人倫之壽寵，備君上之恩禮。《傳》曰：「行道有福」，《詩》曰：「求福不回」，考祥視履，惟公是已。至若徜徉化元，保合太和，扶道嘉會，將明利澤。漸漬於生民，而隱於視聽者，可勝道哉！早辱招辟，仕才初命。頃沐鴻休，職聯大任。周旋惠愛，三十佘年。公府閎議，郊居盛集，滄溟沃日之量，清廟禮神之器。四教五福，明哲始終。話言風采，疑在夢想。變化糾紛，何右勝論？常日賓榻，今茲靈位；常日歡言，今茲聲淚；常日精爽，今茲魂氣；常日鳴騶，今茲騎吹。永去昭代，言歸厚地。平生一樽，拜奠歔欷。尚饗！
維元和十年歲次乙未四月壬寅朔六日丁未，外舅太常卿權某，敬以清酌時羞之奠，致祭於故秘書少監贈絳州刺史獨孤郎之靈。
噫嘻大鈞，生死沄沄。壽夭紛綸，古人罕言。豈造化流形，不與其全？或一氣滑湣，偶然而然。嗟我子婿，時之令德。自誠而明，必協於極。前殿大對，諫垣正色。中台有聲，東觀以直。訓辭溫雅，視草宥密。當時之選，必居第一。玉立然，古之淵騫。抗詞犯顏，勇若諸賁。立不易方，即之也溫。道乃前定，實安於仁。時惟憲公，先友是敦。既以聲子之舊，復茲戴侯之親。歡言戾止，十五年矣。始遇弱冠，今才強仕，會朝方駕，居室同里。愛我以德，忠言在耳，勞績盡瘁，疾嬰腠理。乞身上言，移亞外史，謝絕人寰，屏居鄠田。冀此宴閑，百屙就痊。神理曖昧，晦明纏綿。勿藥難徵，驅車言旋。籲嗟風燭，糾纆倚伏。涉路猶理，入門而復。親賓恒化，裏閈行哭，如何斯人，奄忽不淑。物情所望，必至宰匠。惟君知臣，注意寅亮。時因劘切，然後交鬯。動於險中，終不委讓。徹瑟之辰，萬情百身。孤孀嗷號，所不忍聞。念以蒙稚，孝思天至。禮逾成人，哀感異類。昔謂福善，今疑報施。臧孫有後，惟此可冀。翻翻素旌，東指鼎成。鮮原夜壑，密印芻靈。緦衰已除，服紀太輕。如何此禮，不稱予情？薤歌楚挽，一往不返。哲兄襄事，茹痛終鮮。送爾冥漠，顧予衰蹇。悲哀所鍾，賢達未免。寓形必化，何早何晚？雖以懷終，不能自遣。淚盡彌苦，魂交可展。奠茲一觴，臨訣先遠。尚饗！
維元和十二年歲次丁酉五月庚申朔十三日壬申，翁翁婆婆以乳果之奠，致祭於九歲孫男法延師之靈。
爾之敏悟，爾之孝愛，才至齔齒，已能知書。倦息猶在於文字，嬉遊不離於硯席。其姿狀有外祖河南之風，懿茲夙成，必謂致遠。疾瘍所遘，翳禱無瘳，竟罹夭枉，痛切心骨。況自二歲，三哭殤孫，逝者日遠，存者無幾。吾以衰年多病，支體不隨。爾父在京，不見其絕。痛爾槥櫝，歸遵畏途。今日哀懷，尤倍常理。頃者求拔苦海，依歸度門，故於斂襲，率以緇褐。今之祖奠，靡設膻腥，苦痛之深，遣割不去。臨路長痛，嗚呼奈何！
維貞元十一年歲次乙亥十月朔日，子婿起居舍人知制誥權某，謹以清酌庶羞之奠，敬祭於外姑故河東縣君之靈。
伏惟承積德之慶，稟醇仁之性，嬪於盛門，播此淑行。恭聞幼儀，以及結衤離，居然綢直，不待姆師。朝尊相府，家榮命婦，琴瑟和聲，珩璜節度。執謙處約，不改其素。專靜是宏，紛華靡務。四德日滋，六姻是宜。睦親以誠，撫下以慈。內則之禮，《采蘩》之詩，夙夜無違，如春熙熙。道備移天，哀纏晝哭，閨門之訓，斷織是勖。期於榮養，以俟豐祿。方慶彩衣，遽驚喪服。顧惟鄙人，辱奉嘉姻，十年之間，情以理親。頃歲違阻，遐方食貧。殘生未滅，慰訓相循。俄忝周行，來歸帝裏。驅車遄邁，盡室至止。舉觴為壽，侍坐以齒。令節遊娛，溫顏燕喜。浮生如幻，寢疾未幾。遽此全歸，難徵神理。欒欒棘人，泣奉塗芻。翩翩素旌，東指洛都。征途在目，官局所拘。含薑國門，拜奠路隅。仁愛如昨，幽明忽殊。托詞寫哀，庶達泉壚。尚饗！
維元和三年歲次戊子三月癸未朔二十五日丁未，妹婿太中大夫守尚書兵部侍郎上柱國襄武縣開國侯權某云云，故校書郎楊君夫人一姊之靈。先姊先舅，公台積厚。德門交輝，士女挺秀。有儀有耀，宜貴宜壽。才移所天，俄哭於晝。遠護帷裳，來歸帝鄉。灑埽壤樹，潔羞蒸嚐。之死之誓，炯然秋霜。二十年間，形同未亡。乃育孤女，是歸良匹。亦既有行，秀而不實。感念難遣，哀酸成疾。晦明推移，變化奄忽。昔與幼樞，姻聯揚都。歲時二紀，人事萬殊。諒勞生於此世，何怛化之同途？彼福善與貽慶，又不知夫神理之有無？顧我好仇，永懷伊姊。動若形影，痛深骨髓。芻靈就列，送奠停軌。觴酒寫哀，神其聽此。尚饗！
維元和十二年歲次丁酉六月己未朔十二日庚午，外翁婆以清酌庶羞之奠，致祭於獨孤氏孫女妹妹之靈。
吾殘生衰苦，殃禍相循，四年已來，七遘傷悼。今日之痛，情又倍常。以前年再丁齊斬，意其孤苦備極，或保安全，神理謂何？又茲知閼。自嬰羸恙，雖未痊除，而神用精明，不減平日。昨以晦朔，歸奉几筵，信宿之間，幽明已隔。奔告惝恍，如狂如癡，呼天不聞，此痛何極！況令冬除禫，來歲初笄，方擇良對，以圖先近。豈吾之薄祜，有忤神明？復爾之稟命，不可逾越。理遣不去，情鍾奈何？吾家壤樹，宛在伊洛。今爾體魄，歸祔壽安。吾多薾然，義期可見生病也死也，如環斯循。倘冥冥有知，冀與爾為泉壤鄉黨。瀝酒申訣，嗚呼痛深。尚饗！
