絪字文明，由進士宏詞高第累擢翰林學士，轉司勳員外郎知制誥。憲宗監國，遷中書舍人。即位，拜中書侍郎同中書門下平章事，罷為太子賓客，出為嶺南節度使。曆兵部尚書河中節度使。大和二年以太子太傅致仕。三年卒，年七十八。贈司空，諡曰宣。
日初出兮露成文，盤既潔兮光乍分。凝素彩而泛灩，鮮顥氣之絪縕。忽炯爾以流景，乍揭然而拂雲。若乃勢倚金莖，色映霞表。倒初景以搖揚，澹輕煙之縹緲。承露華以逾明，焜霽色而共曉。煥然孤秀，赫奕奕於長川；爛爾生光，照翻翻之高鳥。盤以貞兮露以盈，日既明兮天以清。焜以相鮮，若曙月之臨朝鏡；粲然交映，類瓊華之雜玉英。金景發色，玉壺奪明。敷皓質以流耀，含太陽之至精。伊昔漢帝初營，求仙是務。我皇複立，承天有裕。乍仿佛於帝台，宛昭彰乎天路。首出庶物，表一人之大明；光發四施，照萬方而遐布。豈有屑瓊蕊、泫珠露，冀靈物之來遊，望神人之自遇。懿夫合以成象，麗然增光。幹浮雲以杲耀，激旭日而悠揚。仙掌斜分，若蓮峰之曙景；宸心回想，如昆岫之晴霜。豈比周穆西遊，覲王母於昆嶽；重華南狩，怨帝子於瀟湘。獨能睹雲闕而飲靈漿者乎？徒觀夫素色上升，清光下發，分回彩以照耀，焜長空而超越。日華映兮光複臨，露彩揚兮色彌深。既炫晃以如玉，乍晶明而散金。且孤高者可擬之以抗誌，潔朗者亦仰之而為心。況地表煙息，天維氣整。日之麗矣，與星明而共融；盤實堅然，齊聖祚之悠永。昔之頌靈液、歌浪井，曾不如賦露盤之瑞景。
惟先哲王，光有天下，必正邦本以立人極，建儲貳以承宗祧，所以啟迪大猷，安固洪業，斯前代之令典也。皇太子純，體仁秉哲，恭敬溫文，德葉元良，禮當上嗣。朕奉若丕訓，憲章古式，永惟社稷之重，載考春秋之義。授之匕鬯，以奉粢盛。爰以令辰，俾膺茂典。今冊禮雲畢，慶感交懷，思與萬方，同其惠澤。自貞元二十一年二月二十四日已後，至四月九日昧爽已前，天下應犯死罪者，特降從流；流罪已下，各減一等。文武官常參官及諸州府長官子為父後者，賜勳兩轉。古之所以教太子，必茂選師友，以輔翼之，俾法於訓詞，而行其典禮，左右前後，罔非正人，是以教諭而成德也。給事中陸質、中書舍人崔樞，積學懿文，守經據古，以參講習，庶葉於中，可充皇太子侍讀。天下孝子順孫先旌表門閭者，委所管州縣各加存恤。五嶽四瀆，名山大川，委所在長吏，量加祭禮。
萬國之本，屬在元良；主器之重，歸於長子。所以固社稷，正邦統，古之制也。廣陵郡王淳，孝友莊敬，慈仁忠恕。博厚以容物，寬明而愛人。祗服訓辭，文皆合雅；講求典禮，學必承師。居有令聞，動無違德。朕獲纘丕緒，祗若大猷，惟懷永圖，用建儲貳，以承宗廟，以奉粢盛。爰舉舊章，俾膺茂典，宜冊為皇太子，改名純。仍令有司擇日，備禮冊命。
門下：有天下者，傳歸於子，前王之制也。欽若大典，斯為至公。式揚耿光，用體文德。朕獲奉宗廟，臨禦萬方，降疾不瘳，庶政多闕。乃命元子，代予守邦。爰以令辰，光膺冊禮，宜以今月元日冊皇帝於宣政殿。仍令檢校司徒平章事杜佑充冊使，門下侍郎平章事杜黃裳充副使。國有大命，恩俾惟新。宜因紀元之慶，用覃在宥之澤。宜改貞元二十一年為永貞元年。自永貞元年八月五日昧爽已前，天下應犯死罪，特降從流；流罪已下，各減一等。布告中外，咸使聞知。
臣謹詳三代典禮，上稽高祖太宗之制度，未嚐有並建兩廟並饗二方之禮。天授之際，祀典變革。中宗初複舊物，未暇詳考典章，遂於洛陽，創立宗廟。是行遷都之制，實非建國之儀。及西歸上都，因循未廢。德宗嗣統，墜典克修，東都九廟，不複告饗。謹按《禮記》仲尼答曾子問曰：「天無二日，土無二王。嚐禘郊社，尊無二上。」所以明二主之非禮也。陛下接千載之大統，揚累聖之耿光。憲章先王，垂法後嗣。況宗廟之禮，至尊至重。違經黷祀，時謂不欽。特望擇三代令典，守高祖太宗之憲度。鑒神龍權宜之制，遵建中矯正之禮。依經複古，允屬聖明。伏以太微宮元皇帝三代睿宗文武孝皇帝神主，參考經義，不合祔饗。至於遷置神主之禮，三代以降，經無明文。伏望委中書門下與公卿禮官質正詳定，敕付所司。
右，今日中使某至，奉某月日墨詔，賜臣前件神刀，及食金五挺，並合子鎖等。臣遠赴藩鎮，上軫聖憂，俯降王人，特頒寵賜。暢威懷於遠服，佩以神刀；矜微劣之庸軀，賜之靈藥。捧受戰越，以忭以驚。臣即以今日發藍田縣，闕庭漸遠，道裏猶長。瞻望天顏，感涕交集。無任戴荷結戀之極。
右，中使某至，奉敕旨，借臣前件馬至京兆府界者。王人在門，天驥臨路。寵光薦及，行色增輝。上感恩私，何階答效。自臣叨承戎寄，累軫皇慈。念輸力於外藩，降逸才於內廄。分憂未酬於聖主，代勞已及於微臣。雖駑鈍莫施，而疲羸頓解。再馳猶勤於遠道，三接已及於帝畿。即以某日至京兆府界，回瞻魏闕，目斷白雲；祗事王程，指期丹徼。無任感戀之至。
右件鷹。臣去秋來，頻令入草，一一揀擇，皆有所能，試其搏擊，下韜必中。伏以上囿五方，固多殊異之選；下土一物，實表臣子之誠。敢望備羽獵於長楊，從蒐狩於天仗。輕瀆旒扆，無任屏營之至。
伏以王人戾止，天書遠降於閩川；星躔既回，蓂曆猥頒於遐服。推步允符於聖祚，先天克合於歲功。三百六旬，斯須而鹹睹；二十四氣，瞬息而可知。又賜以蘭膏，錫之絳雪。眾香流澤，芳潤忽光於悴容；五藥蠲痾，瘴癘潛銷於腠理。仰榮知忝，承寵益驚。閶闔九門，歲時結戀於雙闕；方隅萬里，展效期激於丹誠。敷惠未洽於遠人，拜賜濫同於重鎮。觀風察俗，誌有立於涓塵；比物省躬，恩何酬於覆載。臣某不勝歡躍屏營之至。
右，臣伏以古者諸侯入覲，必奉贄幣，或以車馬，或以珪璋，用展誠敬，著於典禮。臣繆領藩鎮，獲覲闕庭。幸遇昌辰，又當佳節。用增聖壽，以表微誠。前件馬及器物，謹差嶺南節度押衙某隨狀奉進。至微至薄，無任慚惶。伏願如日之升，如天之福；垂莫大之慶，保無疆之休；於萬億年，永康四海。臣不勝懇款之至。
雄官尚書比部郎中。從德宗幸梁州，遇害。贈同州刺史。
忠孝，行之本也；儒釋，教之宗也；信順勤於行本，修證立其教宗，精一也。故太子賓客贈太子太保范陽盧公正已，頃節制此道，陳情奏置佛寺。乾元元年三月十三日，詔下而錫其名，稽諸前人，崇定非一，求有徵名顧實，若斯之美。
君子曰：「本教為孝，資孝為忠。」太保對揚殊休，傴俯無讓。積於善者，繁祉必應；先於天者，虔誠是歸。道超三界之謂先，德垂後裔之謂積。太保先君河南府士曹參軍贈太子詹事履冰，任蒲江縣尉，太保生於蒲江。太保自省郎守通川，由通川累劍南節度。屬賊臣猾夏，輅略巡方。內輯黎，外興軍旅。日月回燭，氛沴銷清。故可以彰厥誠、祈厥名，申願力而闡皇明。
寺居縣東二十裏，南去主簿化十裏，西去靈泉寺五裏，緇黃高士契來遊。寺前三十步名龍潭，水流入江。寺後三十步有古放生池，幽遠平川，草樹終古無絕，乘時遞新。初拍當州大德僧二十一人，在上座戒暉，餘或歿或歸，碑陰具述。又一十二人，精選新人，亦同勒名。真儀粹容，長廊廣殿；龍象相屬，緝緝增輝。昔文翁以經籍興儒，張天師以階籙興道，太保以忠孝興佛。備茲三教，語無異源。如仰冥鴻，誰為甲乙！儒之濟理，旁兼老釋；孝之飾躬，動循愛敬。太保守端跡，俾進多門，拜刑部侍郎，奏讞平簡，留司分守，凋瘵昭蘇。官曆三朝，望高二府。顏子之行，宣尼說之矣。《詩》曰：「媚茲一人，應侯順德。永言孝思，孝思惟則。」於太保見之矣。
太保嗣子幹，今吏部侍郎，雄早趨風教，邛州刺史博陵崔作詞場之舊，錄事參軍紇幹著文吏之能，與上座暉公、寺主遺維都、維那、道義及蒲江縣侍老王璿等，皆景善貞實，期雄直敘。銘曰：
道筌眾妙，儒敘彝倫。各專一教，釋廣三身。此生不住，彼劫憑因。勤功定力，上願能仁。生食無報，身心未泯。覺路求通，慈舟俟引。天書降鑒，君子顯允。兩致不差，四維而準。日宮月殿，化宇靈廟。精識緇黃，高情華皓。瞻山仰峴，坐樹思棠。薪傳燈續，實茂聲長。
觀射堂之攸設，知射侯之有以。非取善於主皮，蓋繹心而正已。故王用制之，而諸侯是務，擇以習焉。而射宮觀美，莫不比乎禮樂，和其容止，將申明於德行，必審固夫弓矢，皇家之闡化也。稽古議，酌前修。茲宇既啟，茲道惟休。職備乎司射，事集乎司裘。采蘋采蘩，乃施有度。以熊以豹，實命不猶。是用外直諸體，內正乎誌。循聲而發彼有的，得祭而益乎爾地。苟斯義罔取，或承之羞，既於德可觀，則無不利。豈徒稱善者五，舉正者四。誠有國之恒規，而擇賢之盛事。曩者天下無虞，羯胡生變。動搖我區域，辛螫我方麵。救弊者權，必反常以合道；靖難者武，故訓人以知戰。於是大閱禮行，大射義息。司馬無祭侯之事，梓人罷棲鵠之職。蓋弛張之道因時，而沿革之宜可識。方今寰海謐如以無事，射堂巋然而獨存。彩侯不張而遠國來屬，貢士不習而盛德必敦。故夫五帝殊儀，三王異禮。鹹登太和與至理，莫不雍雍而濟濟。是知崇樂非鍾鼓之器，立德為正鵠之體也。鄙生乎堯日，選乎璧池。達弓矢之妙旨，偉棟宇之宏規。儻斯道而可複，庶當見擇之刑儀。
王者嘉瑞曰四靈，龜其一也。皇帝握圖禦宇，十有一年，秋七月旬有一日，龜雄雌各一，遊於內池。甲耀金毛，文滋綠彩。帝乃出示百官，以議其瑞。僉曰：「至德之應也。」少司成命文士賦以美焉。敢布下才，同夫體物。賦曰：
介蟲之長，實曰靈龜。明陰陽以應化，察利害以俟時。於穆我皇，德無不被。睿澤洋溢，神物來萃。雖四靈其必臻，懿雙龜以時瑞。陋眾水而不處，選天池以自寄。金甲炫晃，帶璧日以流光；綠毛豐茸，度薰風而含吹。不唼喋於蘋藻，恣東西於荷芰。爾其有金者剛，有毛者柔。示剛柔之合體，表刑德之具修。昭品類之得性，備雌雄以共遊。信皇德之上達，俾靈物之告休。觀乎巡金塘，樂翠沼，晦跡無競，凝神不擾。引修頸而鳥伸，動圓目而珠皎；映紅蕖而灼爍，吸清露之縹緲。天資獨智，笑漁者而縈羅；人謀既藏，鄙太卜之問兆。若夫百莖蓍下，九派江中。順眾流而五色斯易，邁千齡而片雲在空。豈比夫承天眷，感宸衷，盼青瑣兮鄰紫宮。顧毛生之可寶，瑞皇室兮無窮。
聖人之作樂也，將以同和於天地；崇祭也，將以合奠於鬼神。祭有倫而六宗不忒，樂具象而萬國以親。皇家握乾符以禦宇，廣樂教以同人。雖功成而有作，亦襲古而彌新。如繹如，風俗鹹和而自化；擊石拊石，鳥獸率舞以來馴。頃以賊臣不順，悖於典常。震驚我師旅，竊犯我紀綱。禮樂之儀，雖可久而可大；文武之道，亦一弛而一張。是以七德興而有輯，六樂缺而未彰。今五典丕用，百度載光。海外懷仁以有截，天下好樂而無荒。帝乃誕敷文教，式奏薰弦。命太常以修樂，將享帝而配天。於是繩五元以氣應，考八能而術全。侈弇不興，鳧氏之規惟妙；上下合度，磬師之法可傳。爰設業以設虡，備宮懸與宿懸。爾其金石具陳，鞀鼓間出，和其戛擊，節以徐疾。五色不亂以成文，八風不奸而從律。大章彰之，已合陶唐之代。韶盡美矣，不惟有虞之日。既而樂複音和，仲冬日至。屆殷薦之祭典，將孔明於祀事。用享乎上帝，乃奏夫圜丘。撞黃鍾而角動，扣太簇而徵流。大不逾宮，而清濁迭和；細不過羽，而終始相酬。是以六變而天神可禮，九成而帝德惟休。大禮畢，雅音收。居清穆以合理，思宥密而為猷。雖化洽時和，惟善政所致，而風移俗易，將複樂之由。
二儀斡化兮，四運環周。大火中而退暑，白露泫而成秋。元鳥去巢，望雲海以幽蟄，旅雁違漠，指煙江而遨遊。農事云就，婦功聿修。感蟲鳴之促織，念客恨之衣裘。慮之云誰，彼姝者子。弄機杼以成績，秉刀尺以循理。揣其修短，運纖手以俱營。善乃規模，敏惠心而獨揆。爾其上下有序，度量有常。咸循故以取制，豈崇異而違方。隨貴賤以合則，處元素而有章。伊四人之所授，必九月之降霜。彼美衣工，獻華服之楚楚；彼都人士，被狐裘之黃黃。清霜既降，商飆亦厲。衰草萎庭，墜葉流砌。氣蕭瑟以增冷，天泬寥而澄霽。雖人將入室，知所以戒寒，而時或無衣，則何以卒歲。是乃背《豳風》者無備，遵《月令》者有繼也。若乃白日向昏，愁雲四展；歸鳥時聚，斷蓬孤轉。風生虛室之寒，服念輕裘之善。則晏平仲悔累年之未易，桓將軍授新衣而不遣也。爰有別江山之墨客，遊他鄉而未歸。驚歲序之雲暮，恨籌謀之尚違。矧夫搖落秋聲，淒切霜氣。巡階除而不樂，撫心曲而誰謂。且士有知己，而我獨無；人皆授衣，而我獨未。因感時而增歎，聊作歌以自慰。歌曰：秋霜落兮歲已終。秋雁吟兮悲遠空。短褐不完兮憂思充。庭樹蕭蕭兮冷暮風。
右，臣在福建，與韋皋鄰近，諳其為政，甚得人心。逃亡悉歸，遠近皆悅。頃在京兆，以公造出官；今領餘杭，以理行高第。馮異漢之名將，初為赤眉所敗，俄又大勝。光武降璽書勞曰：「昔雖垂翅回谿，今乃奮翼澠池。可謂失之東隅，收之桑榆矣。」臣以為韋皋之功，亦馮異之比。往雖小失，今亦大理。陛下既舍其過而使之，則必激勵其氣百倍。匹夫一言相為而死，況君臣之義，誰不感恩！
