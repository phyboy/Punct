從字子乂，贈衛州刺史融曾孫。第進士。憲宗朝累官尚書右丞。寶曆初，檢校尚書左僕射淮南節度副大使。大和六年卒，年七十二。贈司空，諡曰貞。
京城百司、諸軍、諸使及諸道應差所由並召人捉本錢。前件捉錢人等，比緣皆以私錢添雜官本，所防耗所裨補官利。近日訪聞商販富人，投身要司，依托官本，廣求私利。可徵索者，自充家產；或逋欠者，證是官錢。非理逼迫，為弊非一。今請許捉錢戶添放私本，不得過官本錢，勘責有剩，並請設官。仍量輕重科處，其所放官本，並許添私本。每舉放數足，仰錢戶具所舉人姓名錢數，狀報本司。仰本司收連入案。三官同押，排科印記。仍各隨錢人牒知，如他時因有論競，勘案曆不同，不在與徵理之限。庶官利不失，私家獲安。
少連，字夷仲，蘇州吳人，大曆五年進士，官監察御史。德宗朝授翰林學士，累遷吏部尚書，封本縣男，徙兵部，為東都留守。卒年六十二，贈尚書右僕射，諡曰敬。
啟迪真乘，無相之門寂；發揮象教，有為之功大。非無不可以臻極，非有不可以化凡。亦由瞻影求形，見煙知火。通如來誘善之路，為群暗向明之階。沿淺詣深，其實一也。
自漢明帝夢金人履殿，訊之於庭，采傅毅的然之詞，得竺乾惟肖之像，精廬始構，塔廟繼興。大抵三教之行，各有其屬；尊嚴所奉，齊壹厥心。若遊息不殊，則其道間雜；若散漫無守，則其風寂寥。是以從其先師，皆致室處。故孔徒有庠序，道士有樓居，而釋流謂之寺，此聖人所以崇其教也。少林寺者，蓋權輿於太和，中廢於承光，更名於大象，錫田於開皇。若乃應天順人，擒盜助信，摧魔軍於充斥，保淨土於昏霾，此又昭彰於我唐也。其神異之尤，若跋陀之經始靈塔，劫火不焚，指盼泉流，使之西注。稠公揮杖而二獸解鬥，惠可割臂而三業息塵。荃蘭藂植於緇林，鸞鶴連翔於法界。則有惠光曇隱，播芳烈於前；元素明遵，嗣徽音於後。戾止者皆同一姓，來儀者無複二乘。蓋釋氏之淹中，西方之別館也。況其上圭表正，風雨所均，嵩高峻極，山嶽之秀，交艮兌之清氣，積靈仙之秘蹤。故其誌道之人，好奇之士，係塵籠者屢至，求宴坐者永棲。菩薩色身，未能忘食；苾芻老病，斯用依仁。而庫舍不營，坊廚偪陋。每王城信士，供施所儲，柏谷上田，獲斂所入。雖真如之性，不假多藏；而大道之行，惡其棄地。
釋法真聿來從學，雅尚住持，永言創立，誌在宏濟。乃誓於僧眾，陳於上官，願因農隙，以果營建。河南尹杜公黃裳，多曆勝因，素崇淨業，聆風響應，如契夙心。於是躬主辦之勤，假清白之俸。復次都人白仙鶴、李秀、孫光、杜珍等，共殖嘉苗，用滋景福。脫鄙吝之韁鎖，成智惠之舟航。錢刀無翼而自飛，寒暑不期而繼至。單貧展效，富有匱財，神龍施珠，香象均力。加以寺半崖巘，路躡淩兢，伐松柏於山巔，致瓴甓於巖下。佛教善誘，人忘其勞。爰始爰謀，是啟是辟。平其坎窞，相其廣輪。梓人作程，郢匠施巧。積幹如阜，運斤成風。真公杖錫指麾，語言深（缺一字），先饑以班食，伺渴而饋漿。酬以壯傭，任以老事。期不揆日，工無廢時。為欂為櫨，為桴為桷。洪纖合度，尋尺中規。鑿枘靡乖，樸斲惟稱。板幹既具，牆垣以興。支撐得其宜，締構取諸壯。以周饎爨，用固扃鐍。風雨攸除，塵泥莫侵。若乃曲突以舒煙，疏竇以流惡，陳其鼒鬲，扃其釜鬵，釋之蒸之，惟精惟潔，俾其潘汁有所注，氣焰有所通，香風時來，蕩滌煩燠，斯乃廚之制也。深中以虛受，闔扉以制出，陳其椽杙，施其緘縢，取之用之，不費不約，必使公供無所耗，歲計惟其明，元關載施，成我密固，此又庫之宜也。乃崇佛宇，欄楯孔嚴，乃飾僧堂，屋壁增煥。新亭宏敞，閱香積之飯；危樓聳擢，俯耆闍之山。每至華鍾大鳴，旭日三舍，緇徒總集，就食於堂。莫不永歎表誠，肅容膜拜。先推尊像，次及有情。洎蒲牢之吼餘；海潮之音畢，五鹽七菜，重秬香粳，來自中廚，列於廣榭，鹹造勿褻，已事而竣。勤求者無次第之勞，暮齒者有終焉之托。不僭於素，克壯其猶。
檢校上座僧淨業，寺主靈湊、都維那、智寰，典座道悟、維清，老宿圓濟，僧如空，惟陟等，虔奉矢謀，式昭畢務。故得莊嚴寶地，豐潔中飧。纂紹前規，招延後學。以是功德，侯其禕而。夫教不自宏，因人而大。有以法從中得，默契真空；有以事假外緣，用扶正諦：總是二者，其惟真公。真公俗姓張，杭州鹽官人也。曆劫勤道，髫年出家。雖冥心於此山，蓋授記於前牒。不然者，安得宏誓既發，群心悅隨，興立招提，如此其盛？
大曆之季，少連嚐吏登封，暇日之遊，竹園伊邇。次宗之依惠遠，鑿齒之慕道安，塵俗之人，幸不遐棄。一行入仕，二紀於茲。前年典選洛師，邂逅相遇。名山在目，道友依然。願言從之，王事拘我。於是得其軌躅，作《廚庫記》雲。時貞元戊寅歲，皇帝纘服之廿載也。
伏以取士之科，以明經為首；教人之本，則義理為先。至於帖書，及以對策，皆形文字，並易考尋，試義之時，獨令口問。對答之失，覆視無憑；黜退之中，流議遂起。伏請準建中二年十二月敕，以所問錄於紙上，各令直書其義，不假文言，仍請依經疏對奏。
昌字洪祚，天水人。累官國子祭酒，拜安南都護。憲宗朝遷工部尚書兼大理卿，拜太子少保。元和九年卒，年八十五。贈揚州大都督，諡曰成。
蠻王蒙異牟尋，積代唐臣，遍沾皇化。天寶年中，其祖閣羅鳳，被邊將張乾陁讒構，部落驚懼，遂違聖化，北向歸投吐蕃讚普。以讚普年少，信任讒佞，欲並其國。蒙尋遠懷聖化，北向請命，故遣和使，乞釋前罪，願與部落，竭誠歸附。緣道遐阻伏，恐和使不達，故三道遣：一道出石山，從戎州路入；一道出牂牁，從黔府路入；一道出夷獠，從安南路入。其楊傳盛等，今年四月十九日從蠻王蒙異牟尋所理大和城發，六月十八日到安南府。其和使楊傳盛，年老染瘴瘧，未得進發。臣見醫療，候獲稍損，即差專使，領赴闕庭。其使云：異牟尋自祖父久背國恩，今者願棄豺狼之思，歸聖人之德。此皆陛下雨露之澤及外夷，故蠻徼遐荒，願為內屬。臣忝領蕃鎮，目睹升平，踴躍欣歡，倍常萬幸。有蠻王與臣書及金鏤合子等，謹差十將李茂等隨表奉進。謹奏。
約，字存博，司徒汧國公勉子，官兵部郎中。
自然之道靜，故天地萬物生於其中；人為萬物之主，故與天地為三才焉。老君在西周之日，故秉道德以救時俗。道者，清淨自然之道也；德者，以法久而失，修而得之謂之德也。故曰道大天大，地大王亦大，是謂域中四大焉。蓋王者法地、法天、法道之三自然妙理而理天下也。天下得之而安，故謂之德。凡言人，屬者耳。故曰人法地、地法天、天法道、道法自然，言法上三大之自然理也。其義云：法地，地如地之無私載；法天，天如天之無私覆；法道，道如道之無私生成而已矣。如君君、臣臣、父父、子子之例也。後之學者，不得聖人之旨，謬妄相傳。凡二十家注義，皆云：人法地、地法天、天法道、道法自然，即域中五大矣。與經文乘謬，而失教之意也。豈王者隻得法地而不得法天法道乎？又況地法天、天法道、道法自然，義理疏遠矣。源流既，撓支派遂昏。或宗之為神仙書，或語之以虛無學。論者非雲先黃老而後六經，乃淺俗之談也，殊不知六經乃黃老之枝葉爾。餘少得旨要，故辯而釋之。蓋清心、養氣、安家、保國之術也。
梁侍中蕭子雲書，祖述鍾王，備該眾體。始變蔡張二王飛白古法，妙絕冠時。雖名存傳記，而跡絕簡素，惟建鄴古壁餘此蕭字焉。韓晉公鑒古擅書，聞之嗟異。遷之於南徐，置於海榴堂座右之壁。餘後獲之，載以入洛。書之故實，事之本末，中書舍人張公、崔監察備撰記詳焉。餘少好圖書，耽嗜奇古，雖誌業不工，而性莫能遷。非不幹求爵祿，心懵時事，自與名疏；非欲乖異時尚，養痾守獨，所見遂僻。僻則僻矣，與夫酣湎聲色，奔走權利者，俱亡羊也。亡則孰多！餘每閱玩古跡，而圖書之光，如逢古人，似得良友。加以琴酒靜暢，書齋畫間，榮富賤貧，是日何在！至若尋翰墨輕濃之勢，窮點畫分布之能，與日彌深，隨見愈妙。嗟夫！昔賢垂不朽之書，如傳寶於後世；後人睹絕妙之跡，見得意於當時。名齊日月，情契古今。《傳》曰：「遊於藝，藝可已乎？」知者相賀，比獲蘭亭之書。世情觀之，未若野人之塊。不闕於世，在世為無用之物；苟適於意，於餘則有用已多。乃作讚曰：
昔創飛白，蔡氏所得。起於堊帚，播於翰墨。張王繼作，子雲精極。壁昏蜃素，墨古池色。翻飛露白，乍輕乍濃。翠箔映雪，羅衣從風。崩雲委地，遊霧縈空。鱍剌勢動，蟉蟠氣雄。昆池駭鯨，禹門鬥龍。攢毫疊劄，或橫或縱。層層陣雲，森森古鬆。君子況德，高人比蹤。抱素自潔，含章內融。逸擬方外，縱在矩中。密而不雜，疏而有容。藝通造化？比象無窮。子雲臣梁，蕭字愈貴。點畫均豐，姿形端異。巧絕蠒素，名空傳記。明徵褒貶，惟此一字。
公姓顏，名真卿，字清臣，小名羨門子，別號應方，京兆長安人也。顏氏乃春秋小邾子之苗裔。昔帝軒氏生昌意，昌意生顓帝，顓帝生老童，老童生吳回，吳回生陸終，陸終生六子：一曰昆吾，其國衛也；二曰參胡，其國韓也；三曰彭祖，其國徐也；四曰會人，其國鄭也；五曰曹姓，其國邾也；六曰季連，其國楚也。曹姓國於邾，春秋邾武公為魯之附庸國。武公名儀甫，字顏公，故《公羊傳》云：「顏公有功於齊，齊威公命為小邾子。」子孫以王父字為姓氏，以其附庸於魯，故代代事魯為卿大夫。故先賢傳孔子弟子，達者七十二人，顏氏有其八。則顏氏之儒學可知也。若顏無繇字路，顏回字子淵，顏辛字子柳，顏高字子驕，顏祖字襄顏，噲字子聲，顏之仆字叔並，顏何字冉是也。至公之十六代祖魏青、徐二州刺史諱盛，字魯國，居琅琊，葬臨沂縣西七里。十二代祖晉侍中諱含，自琅琊居丹陽。五代祖北齊黃門侍郎諱之推，自丹陽居京兆長安。高祖秦王府記室參軍諱思魯，曾祖蔣王文學著作郎諱勤禮，祖曹王侍讀諱昭甫。父薛王友贈太子少保諱惟貞，即秘書監師古之曾侄孫也。
公以家本清貧，少好儒學，恭孝自立。貧乏紙筆，以黃土埽牆，習學書字，攻楷書絕妙。詞翰超倫，年弱冠，開元二十二年進士及第登甲科。二十四年吏部擢判入高等，授朝散郎秘書省著作局校書郎。天寶元年秋，扶風郡太守崔琇舉博學文詞秀逸，元宗禦勤政樓，策試上第。以其年授京兆府醴泉縣尉。黜陟使戶部侍郎王珙以清白名聞，授通直郎長安尉。六載，遷監察御史。制云：「文學擅於登科，器幹彰於適用。宜先汗簡之職，俾佇埋輪之效。」尋充河東朔方軍試覆屯交兵使，凡閱舉糾士伍舒慘之情，事理無不必當。七載，又充河西隴右軍試覆屯交兵使。五原郡有冤獄不決，公理之。時方久旱，而甘澤立應，郡人呼為「御史雨」。八載，又充河東朔方軍試覆屯交兵使。有滎陽鄭氏兄弟三人，或居令長，或尉京畿劇任。往年母亡，殯於太原佛寺空園之內，經二十九載未葬。公乃劾奏之，敕三人放歸田里，終身勿齒。左金吾將軍李延業，素承恩渥，曾召蕃客內宴，引駕仗不報台。公責之。延業憑恃權勢，於朝堂喧憤。公奏之，出為濟南太守。朝廷憚焉，不敢不肅。八月，遷殿中侍御史。時中丞宋渾，以私怨為御史吉溫、崔珪所誣告，謫賀州。公謂珪、溫曰：「奈何以一時之忿，而欲危宋璟裔乎？」由是與二人不平。宰相楊國忠初黨於溫，亦怒公之不附已，令吉溫諷中丞蔣冽，奏公為東京畿采訪判官。九載十二月，轉侍御史。百餘日，轉武部員外郎，判南曹。提綱目，鋤苛細，武調者多感而懷之。
十二載，國忠以前事銜之，謬稱精擇，乃遂出公為平原太守，其實去之也。公至郡，訪孝義名節之士，皆旌其門閭，或蠲其戶役。安陵處士張鎬，多才博識，隱居。公詣其居，與之抗禮。因廉使巡察，乃薦焉。其後鎬官至中書侍郎同平章事。安祿山鎮幽州十餘載，末年反跡頗著，人不敢言。公亦陰備之，因歲終式修城，乃浚濠增堵，壞睘垣，立植木。內為禦敵之計，外托勝遊之資。及兵興，果賴其固而城得全。十四載，祿山禍謀將發，公遣子至范陽啟祿山，以今年冬合當入計。祿山猜之，不許。公既不得離郡，乃遣親客前漢中長史蹇昂奏其狀，狀留禁中不報。十一月，祿山反於范陽，眾號十五萬，長驅自趙定而南趨洛陽。散榜諸郡，莫敢枝梧。祿山乃榜公，令以平原、博平兵七千人防河，以博平太守張獻直為副。公登時使平原司兵參軍李平乘駟奏之。平至東京，見封常清，云：「吾得上旨，凡四方奏事者，許開函而再封之。」平聽焉。常清遂倚帳操筆，寄書於公，論國家之事，詞意甚切。並附募捕逆賊牒數十封至平原，令堅相待。公從之。使親表及門客密送於諸郡，因此多有。而常清乃尋自敗績焉，有敕賜死於陝州，竟不接聲。平之未至京師也，元宗歎曰：「河北二十四郡，無一人向國乎？」及聞平至，遣中使五六輩迎之，兼敕平奔馬直至寢殿門，然後令下。奏事畢，元宗大喜，顧謂左右曰：「顏真卿何如人？朕兼未曾識，而所為乃爾！」
祿山之發范陽也，時平原郡有靜塞，屯平盧鎮兵三千五百人，並已發赴鎮，在路未達。公悉追回，更追諸縣武舉及獵射人，兼召募精勇，旬日至萬餘人。遣宗子平原郡靈事李擇交統之。驍勇之士刁萬歲、和琳、徐浩、馬相如、高抗等分押營伍，皆千夫之長，樂以義舉，腹心無阻，而為其將帥焉。聚兵後數十日，公大饗將士於子城四門之外，辦吏四人主酒食所約五十萬。廝役之流，無不飽飫。公躬自撫巡，舉酒下淚，言國家之恩，戮力死節，無以上報。眾皆激憤勇，思致命焉。時饒陽太守盧全誠與司馬李正舉兵據其城，河間司法參軍李奐殺祿山所置長史王忠於濟南。月餘日，清河義兵復歸本郡，濟南太守李隨下遊奕將訾嗣賢渡河，得博平偽太守馬{┆}，據其郡。各有眾數千，或至萬人，相次於平原，共推公為盟主。公三辭後聽焉。諸郡諮稟指揮，告敗克日數十至。信都郡武邑縣尉李銑來投，本縣令龐宣遠拘劉銑母，公以私錢十萬募人劫迎之。故士眾歎感，無不願效者。果遂群意，兼斬龐宣遠首而攜回。十二月，祿山陷東京，害留守尚書李憕、御史中丞盧奕、判官鞏縣尉蔣清等，因使以三人之首來徇河北，且以脅降諸郡。逆使者段子光至，初拽入門，子光大呼曰：「僕射十三日入東京，遠近盡降。聞河北諸郡不從，故令我告之。公若損我，悔有日在。」遂曆指三首，各言其人。公識其是，恐搖人心，乃謬謂諸將曰：「我審此三人，皆非也。」遂命腰斬子光，潛令收藏三首，誌其處。數日，稍定，取憕、奕等首澡潔，仍縛蒲為身棺殮，發哀致祭，城外殯之。哭三日，舉聲下淚，受文武吊慰，左右無不出泣涕者。自此義合歸者益多矣。
斬段子光之日，滄州清河縣步五千攻常山。太原節度使王承業擁兵最近，不時出救，常山遂陷。諸郡頗有貳者。元宗乃以公為戶部侍郎，依前平原太守充本郡防禦使，仍與節度使李光弼計會招討。公以景城長史李暉為副，李銑、賈載、前侍御史沈震為判官。是月，又詔公為河北采訪處置使。公又以前咸陽尉王延昌為判官，張澹為支使。
時清河郡寄客李華（後因獻封事，睿宗有敕改名），為郡人來乞師於公曰：「竊聞公高義首唱，河朔歸順之人皆依倚。以為聲氣洪贍，人心可用。若不倦於聽，則仆請言之。「公曰：「何如？華曰：「國家舊制，江淮郡租布貯於清河，以備北軍費用，為日久矣，相傳為天下北庫。今所貯者有江東布三百餘萬疋，河北租調絹七十餘萬，當郡彩綾十餘萬。累年稅錢三十餘萬，倉糧三十萬。時討默啜，甲仗藏於庫內五十餘萬，編戶七十萬，見丁十餘萬。計其實，足以三平原之富；料其卒，足以二平原之強。若因撫而有之，以兩郡為腹心唇齒，其餘乃四支耳，安敢有不從者哉！」彼要仆為行人，以造公之壘。仆明見其可同心也。取命於屏戟之外，惟公圖之。」公曰：「所合之眾，未曾知戰。自死且急，安有恤鄰之暇哉！雖然，諾足下之請，則可為乎？」華對曰：「清河遣仆致命於公者，蓋欲稟義❥。大賢以濟謀，非力不足，而借公之師，以當強寇也。瞻仰高意，未有決詞定色，與濟清河也。安敢言為哉！」時華才年二十餘，皆沮云：「必動眾無成。」惟公奇之，迫於眾情，未❥許耳。華乃就館操書，以達其意，意者略言：「清河去逆就順，以全實之資，上公之軍，而承公之命。時不納而疑之，即仆回轅之後，清河必有所托，係與他人，與公為西面之難，無什日之期耳。公及噬臍乎？」公覽而驚之，遂排群議，獨亻丈其決，借兵六千人。兵既出平原，次於竟上。華將把公手而歸，公曰：「兵既行矣，可以言吾子之意否？」華曰：「近聞朝廷遣程千里統精兵十萬，自太行東下，擬詣崞阝口，助河北諸軍討滅叛逆。而崞阝口為賊所守，千里兵不得東出。須先伐魏郡袁知泰（泰祿山所署偽太守）納舊太守司馬垂，使為西南主。分開郭口，出千里之軍，因令討鄴郡以北，直至幽府已來未順城邑。平原、清河率同盟諸將，以十萬人直指河陽，分效兵巡河，而悉制其奔衝之路。計王師東討洛邑，必不減二十萬；河南諸郡義師，西向臨之，亦不減十萬。公當表請堅壁勿戰，不旬月，而賊有潰敗相圖之勢矣。」公然之。遂移牒清河等諸郡，並遣大將宗子李擇交、副將平原縣令範馥、偏裨和琳、徐浩等十餘人，促兵清河合勢，以便宜從事。
華復命於清河，因兵合之際，修永濟渠，引水繞州，城上大修守戰之具。旬日而畢。又以清河四千兵，與平原連蹤而西。時博平亦義兵千人來合，於是三郡之師，屯於博平郡堂邑縣西南十里。袁知泰遣其麾下將白嗣深、乙舒蒙等，率二萬人來拒戰。三郡之兵，盡日苦鬥。遂大敗之，斬首萬餘級，生擒一千餘人，馬一千匹，軍資器械，不可勝數。其日，魏郡城東南面女牆一百五十步，無故而崩（去郡邑百里，戰日而崩，所以為異）。知泰走投汲郡。於是自魏郡以東，至堂邑百餘里，莫不攜壺漿於道側，以候官軍。公聲益震，境內稍安。
初，平原之師，既西合清河，時賊將史思明圍饒陽，恐平原救之，仍遣遊弈兵來拒。前鋒去舊縣十里，公懼不敵，乃遣驍將刁萬歲以三千兵逆之，堅壁不戰。又以書過河，招北海太守賀蘭進明，統馬步兵五千來助。公陳兵而迎之，相揖哭於馬上，悽慟三軍。宴犒甚厚，進明遂屯平原城南，息養士馬，公每事谘謀之。自是兵威之重，稍移於進明矣，而公不以為嫌。進明未有所之，李擇交兵入清河，尋又破於堂邑，而因公以有功。禮遜於進明，加河北招討使。擇交、馥各征進官級，其清河、博平有功，不錄一人，時論進明必有後敗，未期果失律於信都城下，有詔抵罪。公縱之使赴行在。進明以全，乃公護之也。君子曰：「竊人之財，猶為之賊，況竊人之功乎？」進明之不死幸也，然公亦過於寬厚矣。
三月，河北節度使李光弼，以朔方馬軍三千，步軍五千，初出土門，將討定河朔。公乃抽兵歸，並放博平、清河等軍各歸本郡，斂以戢待光弼之命。俄而光弼拔平山郡（敕改常山為平山），續有詔遣郭子儀以萬軍助之，兩進兵又拔趙郡。史思明方守博陵以自固，仍將兵來拒，於是兩軍與思明三萬人對陣於嘉山，大戰。思明敗績，徒跣走入博陵城。兩軍斬首萬餘，虜獲不可勝計。時平山、趙郡已拔，劉正臣（本名客奴）歸順於平原，平盧等十七郡，公先據之。於是橫截賊路人，往來幽府，皆以精騎偷路，又多被官軍殺之。其賊將士父母、妻子，及曳落河種族，並質在范陽，絕懷震恐。時方盛暑，公知光弼、子儀禁斷侵掠，將士少衣服，乃送十五萬帛，為三萬人裝以遣。人至饒陽，屬潼關不守，兩軍卻入土門，遂留不行。然河北諸郡，公始復指麾征討之事。肅宗之在靈武也，公前後遣判官李銑及馬步軍張雲子，以蠟為彈丸，以帛書表，實於彈丸之內，潛至靈武奏事。有詔以公為工部尚書兼御史大夫，依前河北招討采訪處置使。又於丸內奉敕書。及即位改年赦書至平原，散下諸郡宣奉焉。又令前監察御史鄭昱奉赦書，宣布河南江淮，所在郡邑，風從不疑，而王命遂通，則公之力也。而河北諸郡，稟公之命，粗為安肅。公以兵興半年，軍用已竭，思所以贍濟之，未得其略。
先是，清河行人李華，自堂邑戰勝後，又睹公辭權而不有之，遂藏於人間不及見。公再三盟約，號令諸郡，及以文牒求之曰：「清河郡屬崔審交應賊之後，吏不安，行人李華及崇墉浚隍，鍛甲矯翦，乞師破敵，和眾以安人。靜言其功，須有甄賞。仍牒之於路以求焉。」華於是復詣平原，與公相見。公因問以足用之計。華遂與公數日參議定，以錢收景城郡鹽，沿河置場，令諸郡略定一價，節級相輸，而軍用遂贍。時北海郡錄事參軍第五琦，隨刺史賀蘭進明招討於河北。睹其事，遂竊其法，乃奏肅宗於鳳翔，至今用之不絕，然猶未得公本策之妙旨焉。
是年秋，祿山遣其將史思明、尹子奇等，並力攻河北諸郡，前後百餘日。饒陽、河間、景城、樂安，相次而陷，所存平原、博平、清河三郡而已。然人心潰叛，不可復制。公乃將麾下騎數百，棄平原渡河，由淮南、山南取路，朝肅宗於鳳翔行在。初公之將過河也，乃謂判官穆寧、張澹曰：「賊勢，死爾。若委命待擒，必為其快心，辱國之命也。今將徑赴行在，公以為何如？若朝廷必誅敗軍之罪，以勵天下，則王綱可振，死亦何恨！如復從事，以責後效，則業不朽矣。」寧、澹與諸將皆讚之。策馬發至，朝廷除公為憲部尚書。初劉客奴以漁陽歸順，時史思明與光弼、子儀相持於趙定之間。客奴遣使越海，與公計會，公使判官賈載將男頗為質信，泛海以軍糧及戰士衣服遺之。時頗始年十歲餘，公更無子息，三軍懇請留之，不從。及載等回，公乃與漁陽聲勢相連，尋又使人迎其軍。比至，公已棄平原，歸於行在，竟不及事。然自肅宗已來，河南及諸道立功大將，如王元忠、田神功、董泰、侯希逸、李正已、許杲卿等，初皆是公自北海迎致之者，終無私謁焉。
至二年正月，又除御史大夫。未幾，因忤聖旨，貶馮翊太守。乾元元年三月又改蒲州刺史本郡防禦使，封丹陽縣開國子，食邑一千戶。是年，為酷吏唐旻所誣，貶饒州刺史。二年六月，拜升州刺史，充浙江西道節度使兼宋亳都防禦使。劉展反狀已露，公慮其侵軼江南，乃選將訓卒，緝器械為水陸戰備。都統使李亙以公為太早計，因密奏之。肅宗詔追，未至京，拜刑部侍郎。及劉展舉兵渡淮，亙敗績奔江西，淮南遂陷於展。議者皆多公而怨亙焉。
上元元年秋。時御史中丞丞敬羽，狙詐險慘，班列皆避之。公曾與之語及政事，遂遭誣，貶蓬州長史。公樂道自怡，不以介懷。寶應元年八月，代宗有詔除利州刺史。十二月拜戶部侍郎，加銀青光祿大夫上柱國。廣德元年，又加金紫光祿大夫，充荊南節度使觀察處置使。遲留未行，為密近所誣，遂罷前命。代宗幸陝，公扈從至行在，除尚書右丞。宰相元載與公不葉，公亦麵數之，不為之屈。及鑾駕還宮，公曾建議先謁廟，然後即安宮闕，事竟不行。時載方在於立班，更顧公曰： 「所見雖美，其如不合事宜。」公怒而進曰：「用舍在相公耳，言者何罪乎？然朝廷紀綱，豈堪相公再破除也！」載自此銜之而不忘。二年正月，除檢校刑部尚書兼御史大夫朔方行營汾晉等六州宣慰使。載又疑公，因使奏對必言短。尋罷前命，惟知刑部尚書事。三月，晉封魯郡開國公，食邑三千戶。載自與公有隙，常俟公闕，公亦獻書直奏其奸狀。代宗俱容，不罪之也。
永泰二年春，差公攝職謁太廟。公以祭器不修，言之於朝。載譖公以為訕謗時政，貶峽州別駕。代宗為罰過其罪，尋換吉州別駕。公與往來詞客，詩酒講論，為樂甚。有所著，編為《廬陵集》十卷。於大曆三年遷撫州刺史。在州四年，以約身減事為政。然而接遇才人，耽嗜文卷，未曾暫廢焉。因命在州秀才左輔元編次所賦，為《臨川集》十卷。七年九月，拜湖州刺史。公以時相未忘舊怨，乃加勤於政，而以杭州富陽丞李為本州防禦副使，蘇州寓客校書郎權器、遊客前大理司直楊昱為判官，委墾草辟田之務於，委閱簿檢吏接詞政之務於器、昱等，而境內宴然。公初在平原，未有兵革之日，著《韻海鏡源》，成一家之作。始創條目，遂遇祿山之亂，寢而不修者二十餘年。及至湖州，以俸錢為紙筆之費，延江東文士蕭存、陸士修、裴澄、陸漸、顏祭、朱弁、李莆、清河寺僧智海，兼善小篆書吳士湯涉等十佘人，筆削舊章，該搜群籍，撰定為三百六十卷。大凡據《法言》、《切韻》次其字，按經史及諸子語，據音韻次字成句者刊成文裁以類編；又按《倉雅》及《說文》、《玉篇》等，其義各注其下，謂之字腳。「韻海」者，以牢籠經史之語，依韻次之，其多如海。「鏡源」者，八體之本，究形聲之義，故曰鏡源。綿亙數載，其功乃畢。表奏上之，有詔付所司藏之於書府。大抵求經史撰集篇賦，利於後學焉。此外餞別之文，及詞客唱和之作，又為《吳興集》十卷。今檢校國子祭酒楊昱，自御史中丞京畿采訪使除為漢州刺史，轉湖州刺史。以舊府之恩，乘州人之請，紀公遺事，刊石立《去思碑》於州門之外。即今都官郎中陸長源之詞也。
十二載，元載伏誅，召公為刑部尚書經年。公以前後頻典刑憲，密啟辭焉。乃上選舉利害事宜數十條，代宗善之，人莫知也。遂改吏部尚書，今上諒暗之際，詔公為禮儀使。先自元宗以來，此禮儀注廢闕，臨事徐創，實資博古練達古今之旨。所以朝廷篤於訕疾者，不乏於班列，多是非公之為。公不介情，惟搜《禮經》，執直道而行已。今上察而委之，山陵畢，授光祿大夫，遷太子少師，依前為禮儀使，前後所制儀注，令門生左輔元編為《禮儀》十卷，今存焉。三年八月，遷太子太師。
四年，淮寧節度使李希烈以十四州叛，襲陷汝州，執刺史李元平歸蔡州。朝廷詔公為淮寧軍宣慰使，公乘驛駟至東京，河南尹鄭叔則勸公曰：「反狀已然，去必陷禍。且須後命，不亦善乎！」公曰：「君命也，焉避之！」至許州，與希烈相見。宣傳詔意未畢，逆賊使其大將軍王玢、周曾，詬公以醜詞，劫公以白刃；又令鄰境同惡所遣使者四人，於希烈之前拜舞，伏稱誣訴國家之事，勃慢凶豪，詞所不忍聽也。又令親兵五千人，號為希烈養子，人各持一刀，逼脅於公，如欲剸食之勢，公位不移定，色不撓懼。希烈睹公辭色不變，謬為驚駭，以身蔽公。兵人既退，方揖公就館。前後詐為公表奏，自說其強盛以請汴州者數十。今上知而寢之。希烈雖窮凶極惡，然亦感公文義，大陳設燕會，將欲送公於朝廷。先為賊所擒汝州刺史李元平時在座，公指引叱責之。元平羞慚而起，書其奸意，坐上潛通。希烈意變，罷宴後，遂拘公於官舍。令甲卒十人守之，仍穿一坑於廳之前以脅公。公乃直言指希烈云：「死生有定，何足多端相侮哉！但以一劍見與，公即必睹快事，無多為也。」希烈慚謝焉，自後不敢無禮於公也。
居數月，賊於安州城下破官軍，得獲將士，以頭連誇示於公。公大聲叫呼，自床投地，憤絕良久乃蘇。從此更不復與人言語。及哥舒曜收復汝州，擒檢校刺史周晃已下百人，希烈乃遣周曾、康秀林等領二萬人，來襲哥舒於汝州。曾、秀林行至襄城，乃謀翻兵殺希烈，奉公為節度使以歸順，希烈押衙姚澹亦為內應。先期一日，事泄，希烈乃遣騾子軍三千，奄至襄城，殺周曾等，收其期兵而回。因送公於蔡州龍興寺居焉。公度不得全，自撰墓誌，以見其心，又就希烈請數人之饣巽。希烈不知而給之，自陳設之，因為文祭周曾已下為賊所害者，無不欷歔。其十二月，希烈陷汴州，僭逆稱號，為慘酷之具以逼公，意欲其屈禮。公憤然而無求生之意，賊以止焉。
貞元元年，河南王師復振。賊慮蔡州有變，乃使其將辛景臻，於龍興寺積薪，以油灌。既縱火，乃傳希烈之命：若不能屈節，自即裁之。公應聲投地，臻等驚慚，扶公而退。希烈審不為已用，其年八月二十四日，又使景臻等害於龍興寺幽辱之所，凡享年七十七。
明年三月，希烈為麾下將陳仙奇所殺。淮西平，仙奇遣軍將營送公神櫬於京師，嗣子櫟陽縣尉頵、次子秘書省正字碩迎喪至汝州襄城縣，乃葬焉。攀號屢絕，毀裂過不自勝。以其年十一月三日，祔葬萬年縣鳳棲原之先塋。有詔贈司徒，諡曰文忠，賻錢五十萬，粟二百碩。中使吊祭，儀仗送於墓所。朝野莫不哀傷。公蹈忠節之苦，古今無類焉。
公平居之日自卑，有井介之操，而能容眾；有潔已之方，不以疵物。與道合，歲寒者，終始無渝變，況君臣大義，名教大節，而得造次焉可奪求生而害仁者。於戲！淮寧之難，豈止天不憖遺，蓋亦有無良之人，以怨報德，投之於無存之地也。悲夫！
初遭難後，江西節度嗣曹王皋上表曰：「臣見蔡州歸順腳力張希璨、王仕禺等說，去年八月二十四日，蔡州城中見封有鄰兒不得名字云：『希烈令偽皇城使辛景臻、右軍安華於龍興寺殺顏真卿，埋於羅城西道南裏，並立碑。』臣聽之未畢，涕泗交流。三軍對臣，亦苦嗚咽。」
且臣死王事，子復父仇，人倫常經，不足褒異。所悲去古日遠，澆風蕩浮，多苟偷生，曾不顧節，使忠孝寂寞，人倫憔悴。昨段秀實奮身擊泚首，今顏真卿伏縊烈庭，皆啟明君臣，發揮教訓，近冠青史，遠紹前賢。夫日月麗天，幽明向燭；忠烈曜世，回邪革心。
伏請陛下降議百寮，遐布九有，刻石頌德，告廟圖形。使元壤感恩，皇風澤物。公之密親懿友，動相規用，以成其務者：即今給事中殷公亮，吏部員外郎柳公冕；采其謀猷，分以休戚者：今吉州刺史李公，重其器，悅其能者：今檢校國子祭酒楊公昱，故戶部員外郎權公器。其餘顧盻曾假吹噓成名，布於詞場及內外之列者，不可勝紀。李公吉州以小子久趨於欄戟，定以使言，將存刊刻，用防逸墜，尚實去飾，庶無愧焉。其故同事之人，先後存亡，錄之於左。謹狀。
