唐興九世，天子以人文化成天下，王澤洽，頌聲作，洋洋焉與三代同風。其輔相之臣曰鄴侯李公泌字長源，用比興之文，行易簡之道，讚事盛聖，辨章品物；疏通以盡理，閎麗而合雅。舒卷之道，必形於辭。其偉矣夫！
予嚐論古者聰明睿智之君，忠肅恭懿之臣，敘六府三事，同八風七律，莫不言之成文，歌之成聲。然後浹於人心，人心安以樂；播於風俗，風俗厚以順。其有不由此者，為理則粗，在音則煩。粗之弊也悖，煩之甚也亂。用其道行其位者，曆選百千不得十數。嘻！才難不其然乎？開元中，公七歲，見丞相始興張公九齡。張駭其聰異，授以屬辭之要，許以輔相之業。洎始興歿，不六十載，公果至宰相封侯。有文集二十卷，其習嘉遁，則有滄浪紫府之詩；其在王庭，則有君臣賡載之歌。或依隱以玩世，或主文以譎諫，步驟六義，發揚時風。觀其詞者，有以見上之任人，始興之知人者已。初太上當陽，公以處士延登內殿，實敷黃老之訓。至德初，宣皇以元良受禪，公則獻《泰階頌》，昭纂堯之道，睿文以廣平伐罪。公則握中權之柄，參複夏之功。大德不官，既追五嶽之隱；大用不器，終踐代天之職。方將熙庶工以成邦教，載直筆以修唐書，命之不融，凡百興歎？
既薨之來載，皇上負扆之暇，思索時文，徵公遺編，藏之禦府。於是公之文辭，光大一門。近歲肅以監察禦史徵詣京師，始得集錄於公子繁，且以序述見托。公之執友諫議大夫北平陽城亦謂子曰：「鄴侯經邦緯俗之謨，立言垂世之譽，獨善兼濟之略。藏在冊牘，載於碑表。唯斯言不可以不傳於後。」嚐謂肅曰：「吾子辭直，盍存乎篇序？」既詠歎之不足，因著其所以然，貽諸好事者。凡詩三百篇，表、誌、碑、讚、序、議、述又百有二十。其五十篇缺，獨著其目雲。
文章之道，與政通矣。世教之汙崇，人風之薄厚，與立言、立事者邪正、臧否皆在焉。故登高能賦，可以觀者，可與圖事；誦《詩三百》，可以將命，可與專對。若子產入陳，以文辭為功；仲尼弟子，用文學命科。文學者或不備德行，德行者或不兼政事。於戲！才全其難乎？
有唐故秘書監丹陽公包氏諱佶字幼正，烈考集賢院學士大理司直贈秘書監諱融，實以文藻盛名，揚於開元中。洎公與兄起居何，又世其業，競爽於天寶之後。一動一靜，必形於文辭。由是議者稱為二包，孝友之美，聞於天下。擬諸孔門，則何居德行，公居政事，而偕以文為主。不其偉歟！諷諭其從政，則執度行誌，率誠會理，不苟簡晦昧以撓其守。故其言體要，而動有事功。《易》稱君子之光，《傳》美忠文之實，公之謂也。
大曆丁巳歲夏四月，有唐文宗常州刺史獨孤公薨於位。秋九月既葬，門下士安定梁肅，谘謀先達，稽覽故誌。以公茂德映乎當世，美化加乎百姓，若發揚秀氣，磅礴古訓，則在乎斯文。斯文之盛，不可以莫之紀也。於是綴其遺草三百篇為二十卷，以示後嗣。乃係其辭曰：
夫大者天道，其次人文，在昔聖王以之經緯百度，臣下以之弼成五教。德又下衰，則怨刺形於歌詠，諷議彰乎史冊。故道德仁義，非文不明；禮樂刑政，非文不立。文之興廢，視世之治亂；文之高下，視才之厚薄。唐興，接前代澆醨之後，承文章顛墜之運，王風下扇，舊俗稍革，。不及百年，文體反正。其後時浸和溢，而文亦隨之。天寶中作者數人，頗節之以禮。洎公為之，於是操道德為根本，總禮樂為冠帶。以《易》之精義，《詩》之雅興，《春秋》之襃貶，屬之於辭，故其文寬而簡，直而婉，辯而不華，博厚而高明。論人無虛美，比事為實錄。天下凜然，複睹兩漢之遺風。善乎中書舍人崔公祐甫之言也！曰： 「常州之文，以立憲誡世、襃賢遏惡為用，故議論最長。其或列於碑頌，流於詠歌，峻如嵩華，浩如江河。若讚堯舜禹湯之命，為《誥》為《典》，為《謨》為《訓》。人皆許之，而不吾試。論道之位，宜而不陟。」誠哉！
公諱及，字至之，秘書監府君之中子。道與之粹，天授之德。聰明博達，剛毅正直。中行獨複，動靜可則。孝弟積為行本，文藝成乎餘力。凡立言必忠孝大倫，王霸大略，權正大義，古今大體。其中雖波騰雷動，起伏萬變，而殊流會歸，同誌於道。故於賦遠遊頌嘯台，見公放懷大觀，超邁流俗；於《仙掌》、《函穀》二銘、《延陵論》、《八陣圖記》，見公識探神化，智合權道；於議郊祀配天之禮呂諲、盧弈之諡，見公闡明典訓，綜核名實。若夫述聖道以揚儒風，則《陳留郡文宣王廟碑》、《福州新學碑》；美成功以旌善人，則《張平原頌》、李常侍、姚尚書、嚴庶子、韋給事、韋穎叔墓銘《鄭氏孝行記》、李睢陽、楊懷州碑；纂世德以貽後昆，則《先秘書監靈表》。陳黃老之義，於是有《對策文》；演釋氏之奧，於是有《鏡智禪師碑》；論文變之損益，於是有《李遐叔集序》；稱物狀以怡情性，於是有《琅琊溪述》、《盧氏竹亭記》；抒久要於存歿之間，則祭賈尚書相裏侍郎元郎中、李叔子文。其餘紀物敘事，一篇一詠，皆足以追蹤往烈，裁正狂簡。
噫！天其以述作之柄授夫子乎？不然，則吾黨安得遭遇乎斯文也？初，公視肅以友，肅仰公猶師，每申之話言，必先道德而後文學。且曰： 「後世雖有作者，六籍其不可及已。荀孟樸而少文，屈宋華而無根。有以取正，其賈生、史遷、班孟堅雲爾。唯子可與共學，當視斯文，庶乎成名。」肅承其言，大發蒙惑，今則巳矣。知我者其誰哉！遂銜涕為敘，俾來者於是觀夫子之誌。若立身行道，始終出處，皆載易名之狀，故不備之此篇。
文之作，上所以發揚道德，正性命之紀；次所以財成典禮，厚人倫之義；又其次所以昭顯義類，立天下之中。三代之後，其流派別，炎漢制度以霸，王道雜之，故其文亦二：賈生、馬遷、劉向、班固，其文博厚，出於王風者也；枚叔、相如、揚雄、張衡，其文雄富，出於霸塗者也。其後作者，理勝則文薄，文勝則理消。理消則言愈繁，繁則亂矣；文薄則意愈巧，巧則弱矣。故文本於道，失道則博之以氣，氣不足則飾之以辭，蓋道能兼氣，氣能兼辭，辭不當則文斯敗矣。唐有天下幾二百載，而文章三變：初則廣漢陳子昂以風雅革浮侈，次則燕國張公說以宏茂廣波瀾，天寶已還，則李員外、蕭功曹、賈常侍、獨孤常州比肩而出，故其道益熾。
若乃其氣全，其辭辨，馳騖古今之際，高步天地之間，則有左補闕李君。君名翰，趙郡讚皇人也。天姿朗秀，率性聰達，博涉經籍，其文尤工。故其作，敘治亂則明白坦蕩，紓徐條暢，端如貫珠之可觀也；陳道義則遊泳性情，探微豁冥，渙乎春冰之將泮也；廣勸戒則得失相維，吉凶相追，焯乎元龜之在前也；頌功美則溫直顯融，協於大中，穆如清風之中人也。議者又謂君之才，若崇山出雲，神禹導河，觸石而彌六合，隨山而注巨壑。蓋無物足以遏其氣而閡其行者也。世所謂文章之雄，舍君其誰歟？弱冠進士登科，解褐衛縣尉，其後以書記再參淮南節度軍謀，累遷大理司直。天子聞其才，召拜左補闕，俄加翰林學士。夫士之處世，用舍係乎才，進退牽乎時。始君筮仕，值蔽善者當路，故屈於下位（天寶末，房公琯、韋公陟薦公充史官諫司之任，當國者不聽，乃已）。中歲多難，時方用武，故委於外藩。及夫入宣室而揮宸翰也，方用人文以飾王度，則因疾罷免。
嘻！昔之君子賢人，運與事並，得信其誌者寡矣。其餘屬雅道喪缺，黃鍾毀棄，若孟子轗軻，士安多病，亦何可勝論？惟斯文足以振當世，餘烈足以遺後嗣，此之謂不朽。君既退，歸居於河南之陽翟。家愈貧而祿不及，誌愈邁而文益壯。暇日以嚐所述作三十卷，目為前集，命予序之。君與予實有伯喈、仲宣之義，故書於篇。
沛乎！聖人在穆清之中，合四序，茂萬物。謂二月之吉，殷天人之和。肇以是日，為中和節。原夫「中」以立天下之本，「和」以通天下之誌，明君所以總萬邦也。奉時以協氣，播氣以授人，元侯所以承王命也。
於時上元甲子之六歲，地平天成，河清海晏，君臣高會，由內及外。粵我主公牧揚州，領東諸侯，既承湛露之澤，且修式燕之禮，乃邀中貴人，及我上介部從事，列將群吏，大官重客，峨星弁，執象笏，脫劍曳綬，列於賓席者，百有餘人。火旗在門，雷鼓在庭。合樂既成，大庖既盈。左右無聲，旨酒斯行。乃陳獻酬之事，乃酣無算之飲。於是群戲坌入，絲竹雜遝。球蹈、槃舞、橦懸、索走之捷，飛丸、拔距、扛鼎、逾刃之奇，迭作於庭內。急管參差、長袖留嫋娜之美，陽春白雪、流徵清角之妙，更奏於堂上。風和景遲，既樂且儀。自朝及暮，惟節有度。君子謂福祿之所浹，在是命矣。
既醉，小子輒起而言曰：「大君有命，令節茲始。我公宴喜，於以受祉。歌以發德，詩以頌美。於胥樂兮，胡可廢已。」公曰：「善！」乃俾坐客，偕以六韻成章，授簡為序。上以誌王澤所及，次以紀方鎮之歡，末以示將來盛事雲爾。
德充則體和，道勝則境靜，抑常理也。前左馮翊崔公，意遺富貴，跡葉幽曠。與浩氣為徒，故不導引而壽；以善閉為事，故無江湖而間。春池始平，芳草如織，乃啟虛館、延群賢。鳴琴漉酒，以侑談笑；搴英玩華，以賞景物。修竹滿座以環合，紫藤垂旒以縈結。地有滄州之趣，鳥無城郭之音。信上智之高居，人間之方外者也。於時眾君子飽公之和，惜日不足。顧相謂曰：夫養正在我，敘位在時。今朝廷虛老更之席，以待園綺，公實舊德，行將論道不暇，焉可晦而息乎！蓋詩可以興，可以群，盍歌詠之，以誌斯會；且用祝公以君子萬年，受茲介福焉爾。
古之厚風俗，美教化，必播於歌詠，垂於無窮，故《風》有二南之什，《傳》稱兄弟之政，其事尚矣。二孫鄰郡詩者，前道州刺史李萼賀晉陵吳郡伯仲二守之作也。二公修懿文之烈，成變魯之政，地無夾河之阻，人有同舟之樂，抑近古未之有也。故道州詩而美之，屬而和之者，凡三十有七章，溢於道路，蓋雲盛矣。
初伯氏用雅度碩畫，掌柱下史，出擁麾幢，四領江郡；仲氏以茂學達才，由尚書郎貳京兆守上饒。興元、貞元間，偕以治行聞。天子器之，於是仲有吳苑之寄，伯受晉陵之命。自庱亭以東，禦兒以北，麵五湖，負大江，列城十二縣，環地二千里，政教同和，風雨同節，禮讓同俗，熙熙然有太平之風。每歲土膏將起，場功向畢，二公各約車輿，將命者十數人，循行邑裏，勞之斯耕，喻之斯藏。民樂其教，且飽其和，然後用籩豆盞斝，展友愛於交壤之次。綽綽怡怡，有裕有歡。二邦之人，於斯觀德，可謂之榮矣。
本夫詩人之志有四焉：美其德，美其位，美其政，美其鄰，信可以編諸唐雅，昭示後學，豈止於塗歌裏誦，遐邇悅慕而已！肅嘗辱二公之眷，謹序篇首，庶采詩者得之，陳於太師，以知吳風。
昔趙文子觀九原，有歸歟之歎；謝靈運適朱方，興墓下之作：或懷德異世，或感舊一時，而清詞雅義，終古不歇。」十三年春，予與友人歐陽仲山旅遊於吳。裏巷之間，有墳巋然。問於人，則曰：「吳將軍周公瑾之墓也。」予嚐覽前誌，壯公瑾之業，曆於遺墟，想公瑾之神，息駕而吊，徘徊不能去。
昔漢綱既解，當塗方熾，利兵南浮，江漢失險。公瑾嚐用寡制眾，挫強為弱，燎火一舉，樓船灰飛。遂乃張吳之臂，壯蜀之趾。以魏祖之雄武，披攘躑躅，救死不暇。袁彥伯讚是功曰：「三光三分，宇宙暫隔。」富哉，言乎！於是時彌遠而氣益振，世逾往而聲不滅，有由然矣。詩人之作，感於物，動於中，發於詠歌，形於事業。事之博者其辭盛，誌之大者其感深。故仲山有過墓之什，廓然其慮，粲乎其文，可以窺盤桓居貞之道，梁父間吟之意。凡有和者，當係於斯文。
上德與汗漫為友，無江海而間；其次則仁智相從，有山水為樂。故合誌同方，賢者有柴桑之隱；遊道同趣，吾徒為雲門之會，其造適一也。先會一日，沙門釋去喧命我友，相與探玉笥，上會稽，然後溯若耶，過鳳林而南。意欲脫人世之羈鞅，窮林泉之遐奧。於是舍舟清瀾，反策間原；遞杳靄而曆嶇嶔，入深翠以泛回環，遂至於雲門。觀其群山疊翠，秦望拔起；五峰毚毚，列壑沈沈，上摩碧落，旁湧金界。其下則百泉會流。蓄為澄潭，涵虛鏡徹，激瀨玉漱。泠泠之聲，與地籟唱和，不待笙磬，而五音迭作。眺聽不足，則凝思宴息，恍焉疑諸天樓觀，列在咫尺。庭衢之中，別有日月。既而動步真境，靜聆法音。合漆園一指之喻，詣淨名無住之本。萬累如洗，百骸坐空。視鬆喬為弱喪，輕世界於棗葉。蓋道由境深，理自外獎故也。
昔之遠公紀廬山，謝客題石門，道流勝賞，今古一貫。曷可不賦，貽雲山羞？乃各為詩，以誌斯會。同乎道者，有隴西李公受、高陽齊霞舉，約會未至，亦請同賦此篇，用廣夫遊衍之致雲。
初公以文似相如，得盛名於天下。大曆再居獻納，俄典書命，時人謂公視三事大夫猶寸步耳。爾來六七年，同登掖垣者，已迭操國柄，而公方自廬陵守入副九卿。器大舉遲，不其然歟？前史稱漢文帝對賈生語至夜半，且有不早見之歎。矧公才為國華，識與道並，當欽明文思之日，繼宣室前席之事，必將敷陳至論，超履右職，使賢能者勸。彼棘寺竹刑，豈君子淹心之地乎？亦既撰吉，晉陵主人於夫子有中朝班列之舊，是日惜歡會不足，乃用觴豆宴酬，以將其厚意。意又不足，則陳詩贈之，屬而和者凡十有一人。小子適受東觀之命，從公後塵，行有日矣。存乎辭者，祗以道詩人之意而已。至於瞻望不及之思，不敢自序雲。
使君至德初以一命領太原尉，俄曆禦史、參丞相軍事。所從之主，則李侍中、王黃門其人。當時議者謂翰音上騰，非決起所及。展轉祿仕，三十餘年，乃以宰邑功次除晉安守，其恬於名利如是。體命者歟？後時然乎？《傳》稱士任重而道遠。惟先尚書文公，茂德盛名，光乎前朝，吾子淑慎其身，荷伯父覆露，銀章皂蓋，秩二千石。方將布王澤以牧閩人，得不謂重且遠乎？行當變未善之俗，使至齊魯，然後祗承優命，超處蕃閫，乃其盛也。七月之吉，火雲在天，征車徂東，瞻望不及。所當慎者，殘暑而已，豈以遠道為戒哉？摻袂如之何？序以道意。
昔司馬相如當漢六葉，為言語侍從之臣。今天子用人文化成，亦以君有相如之才，擢居諫職，且掌宸翰。賦頌書奏，粲然同風。
夫君子之道，與保命與時，三者並，則不期達而達；不然，則或鼓或罷，或塞或通。是以長卿屢去其官，而君亦以疾退息，各其時也。君曩時《祭夏圭頌》，比於馭龍射虎，其詞最盛，如夏雲秋濤，變化騰湧，蔚乎當代，學者誦之。及夫朝夕論思，上尤所器異。故乞身之表七上，而後賜告，有以見聖王之愛才也。夫賢者境不靜，則神不怡，身不安則疾不去。故夫子暫遊江湖，樂其靜也；複還少室，就其安也。《易傳》稱「養正則吉」，矧夫氣甚和，誌甚邁，興愈贍而才未竭。是行也，方憩於雲林之中，陶然自養，以餌浩氣；然後階浮雲，翼疾風，登紫垣，步清漢。當此時，無妄之疾，抑自去不暇，安肯住於肌膚間哉？
始君未為近臣，時論有積薪之歎；及其造退，朝廷厚優賢之禮；今也於歸，君子賦《考槃》之詩。此數者，足以觀子之義，不可以不序焉爾。
國家方偃武事、行文道，命有司修圖籍；且慮有闕文遺編，逸詩墜禮，分命史臣，求之天下。若汲塚墓陵山穴之徒，必從而搜焉。拾遺耿君，於是乎擁輕軒，奉明詔，有江湖之役。黽勉已事，將複命闕下。七月乙未，改轅而西，將朝夕論思，左右帝扆，用廣夫天祿石渠之籍，托諷於吟詠情性之作。當堯舜之聰明，魏丙之謨猷，以拾遺之才之美，其翰飛遠邇，不可度已。眾君子蓋將賀不暇，彼吳秦離別，於我何有？作者之誌，小子承命而序之。
上將以道蒞天下，先命大臣舉有道以備司諫，故朱君長通有拾遺之拜。時議以為明天子在上，百僚奉職於下，化既成矣；而猶廣獻納以通諷諭，聖人之心其至矣。初長通以比興之文，名震翰林；又以元遠之致，升聞天朝。其靜也，眄滄海以遂誌；其動也，披白雲以受詔。吳中賢士大夫，相賀不暇。長通方移疾餌藥，不出東山者三年。或曰：「以君之才之識，宜行而止，宜語而默。且君命召，其可以久乎？」由是不俟駕，亦不敢言病，獻歲之吉，涉江而西。夫宴息以宏道，由道以致遠，位在乎忠，道在乎辭，蓋拾遺之誌如此。彼離別之難，秦吳之遠，前期之不易，皆付之樽中可也，又曷足置於心胸間？群賢於是乎酒酣歌詩，以代雜珮之贈。
至哉！聖人，在穆清之中，注意左右獻納之臣，於是扶風竇易直由華陰令擢拜左拾遺。詔下之日，士大夫相見而喜曰：易直舉矣，直道其行乎！頃之，會國家舉風力以變元氣，闡文明以張四維。上曰：「五諫寂寥，七臣安在？」由是獻可弼違者悚以奉職，而君亦朝服賁然，時然後行。七月初吉，整車祀犮。安定梁肅舉觴以祝曰：夫有其道而不得其位，得其位而不得其時，昔人所以為歎也。君以懿文當百寮師師之盛，履王臣謇謇之位；行見夫朿帶彤墀之下，高議明堂之側。宣上德，抒下情，唯夫子是望。彼吟詠風騷，優遊平勃之事，又曷足為長者言耶？非歌詩無以見惜別之誌，不可以不賦。
高人出於華族，冠冕處乎山林，於士儀見之矣。在魏周際，逍遙韋公，語默之間，全清淨之道。間餘二百載，之子以純懿貞粹，追烈祖之蹤。一門清風，光映今古，可謂全美也已。初士儀與孔君述眷同隱於嵩邱。上嗣位，舉逸民，孔以諫議大夫徵，且調護太子。乘輿還自漢中，吾子方徜徉於鬆桂之下，鶴板入穀，拜左拾遺。固辭獻納之任，遂有江湖之適。議者稱孔之兼善，吾子之自得，出處一轍，消息同符。然後知刻意而高，待時而動者，俱失其道理矣。揚州刺史杜公，蘊伊邵之望，悅禽息之風。士儀依仁遊道，幾曆寒暑。既浩然有歸思，乃乎以將行。子嚐同召諫官，同被儒服，所不同者，執李公之禦，與蹈潁陽之塵而已。會脫韁鎖，隨煙霞，訪吾子於甚岩之側，豈或碌碌久為躁靜之異乎？先言寄懷，且以序眾君子《考槃》之什。
才全者必幾於道，誌正者必安於時。初，劉君以文章遊翰林，深於文者以公幹、越石為比。中歲有邁世志，脫略纓弁，住江湖間，論者又比之阮始平、陶元亮。未幾，詔掌柱下方書，出參蜀漢軍事，俄複自適其適，道岷江、浮湘潭，曆敷淺原而東。君子謂君涉履所至，擬司馬子長。遂留滯吳南，以道自居。其名益振，其致愈遠。向非才全誌正，又曷由光茂如是乎？今軒堯在上，伊傅作輔，方舉賢能，以熙眾職。故劉君朝服賁然，將如京師。禦史延陵包公，祖而觴之，且曰： 「《易傳》不云，立誠以居業，《論語》不云，邦有道則智？吾子居可大之業，當則智之時，是往也，將賀不暇，豈愴別乎！二三子尚未醉，盍各賦詩，以代疏麻瑤華之贈！」中丞既歌首章，命和者用古意，皆以一百字成之，凡七篇。
今年春，上以副丞相鮑公領太原尹，假節主河東諸侯。北門宴閑，夷夏是賴。秋七月，其部從事大理司直周頌自廣陵赴焉，是宜複命，禮也。初朝廷謂晉陽國家之豐沛，天下勁兵所處，故以推轂之任付鮑公。公謂三軍經用，仰淮湖之饋，非仁智不足任也，故以泛舟之役谘司直。司直器略宏遠，文敏忠信。夫文則經遠，敏則有功，忠信則厚事。三務既成，單車而還。議者謂司直道將光大乎？不然，時之與才，何其參會也？夫躡搏風之便者，其翼必大；構大廈之重者，其材必廣。頃鮑公由尚書郎為韓侯之佐，三四年間，董戎於藩，穆如清風，文武為憲。以司直之懿文碩畫，翔集翰林之上，陵厲之勢，不可度已。非光大而何？士有不佞，嚐辱盛府之召。之子於役，我心載馳，因賦《思雁門》一章，蓋取夫欲往從之，路遠莫致雲爾。
秋風木落，臨水一望，遠客之思多矣。而裴侯複告予將歸故國，傷懷贈別之詩，於是乎作也。夫道勝則遇物而適，文勝則緣情而美。裴侯溫粹在中，英華發外；既乘興而至，亦虛舟而還。與夫泣窮途詠式微者，不同日矣。若悲秋送遠之際，宋玉之所以流歎也，況吾儕乎？
予同郡皇甫生，膚清氣和，敏學而文。嚐纂《家範》數千言，自遠祖漢太尉晉元晏先生以還，門風世德，煥耀篇錄。生聿修之誌可觀矣。予聞璵璠在璞，與碔砆等耳；及夫琢而成器，則價重當世。以吾子之質，且琢之不已，名者公器，其可避乎？鎮南杜公，負佐世之才，有盛名於天下，門閭之賓，唯吾子屬。斯往也，亦以赴知已而沽善價。吾儕贈之以詩，蓋勉行而已，豈以遠道為戒乎？唯酒可以破別愁，眾君子不可以不醉焉爾。
恒衛大陸之間，土厚風淳，世生偉人。其大名大節之後，著於天下，唯張氏為盛。曩子得其叔季，曰芃、曰苞，始冠章甫，遊翰林，蓋相知矣，而未深也。間八九年，又相遇於江淮間，則叔也秀才登科，已知名於代；季也立誠居業，為後進之表。加以簡直強毅，恭寬信敏，文史足用，弛張不窮。向吾所稱土風偉人，蓋此也。今年，上求士於四方，揚州牧扶風公嚐得叔為門閭之賓，因以充選。議者謂扶風舉賢不避親，叔得舉不以私，則其才可知也。季屬文以氣為主，以經為師，慕宗伯之賢，從州黨之賦，則其誌可知也。始大曆末，予應詔至京師，時子伯氏以文德都絲綸之任，博約之道，於予最深。絕弦之悲，仰前修而未遠；斷金之契，於吾子而益厚。別者人所不免，況予情乎？凡道不合則信不深，言不盡則意不見，序所以盡言而信道焉爾，無金玉爾音焉。
鄭侯身甚否而意甚泰，家愈貧而學愈富。言政必及王，言性必及道，言文必及經；而動不逾閑，貞不絕俗。年出三十，其誌未光。抑有由哉？夫風之行也，則萬竅怒號；時之止也，不能動纖毳。士不用則塊爾而已，遇則雲蒸雨隨，是牽於時而不由於已。鄭侯雖有洛下之才，淹中之學，其如時止何？《傳》曰：「美惡周必複。」吾子困於臲卼，星幾周矣。或者其將複乎？予材薄體弱，曩遇晉陵守獨孤公，方執文柄，為當時律度，見視有終日不違之歎。公既問服，予將絕弦，寢門銜悲。適覯吾子，子即晉陵之出也。一見而觀其禮，再見而同其誌，誌同而忘其言。悲歎兩集而不知其止，邇來蓋一紀矣。詩人賦繁霜之月，予滯於吳，子遊東陽。當逆旅之次，送乘桴之士。命旨酒，登高樓，酣歌氣振，人莫知者。夫物不可以終聚，必受之以散。離會不紀，何用文為？既而敘行，且以見誌。
上人形就而心和，行獨而誌潔。辱與仆遊，殆三十年矣。初用文合，晚以道交。淡而文，文而敬，他人未之知也。今年春，予有幽憂之疾，謁長桑氏於東南。上人以無住為樂，將邁乎壽陽。相待形骸之外，相忘江湖之上，比夫世間重事者，不同日矣。彼都人士高陽許生孟容、開封鄭侯通誠，皆於上人有忘言之契。想與夫二君道舊之暇，必荷錫而遊，問小山叢桂何在，濠上鱉魚樂否。予至東越，亦訪支許故事，歸而於虎邱之精廬，先出後期，以誌少別雲爾。
至人不在方，實相無所住，此沙門鑒虛所以順理而隨世也。適遊皇都，談天於重雲之殿；今也於歸，將休於沃洲之山。泛然無事，獨與道俱。遇物成不遷之論，間吟有定後之作，可謂遠也矣。曩予師來越，業天台之道，追石門之遊，爾來已十數年。長鬆飛泉，寢寐吟想，送子於往，情如之何？東南高僧有普門元浩，予甚深之友也。相遇之際，幸說鄙夫擾擾俗狀，且當澡灌心垢，再期於無何之鄉。
尊師以齊物為師，抱神為事，有年數矣。外則質貌蒼古，遺是非於耳目；內則衝氣浩然，卷虛無於橐籥。常誦《道德》上下篇，往來吳中諸山，如浮雲獨鶴，自適其適。吾陋，且遁跡不暇，又焉識其所以？戊辰仲夏，覿於山陰精舍。於時方牧追右軍、許邁之期，下走作壺邱、禦寇之遇。亦既合契，於焉飽和，百骸自理，滓濁如洗。先是師藏道書於卞山之下，留止未幾，忽乎將行。不受一毫之施，且輕千里之別，有以見無待之情矣。予欲脫形神於鞅絆，蹈方外之逸軌，有誌未就，心馬火馳，命養空而遊，相從於赤水之上。師乎師乎，斯言不苟也夫。
益都有司馬、揚、王遺風，生嚐薄遊西南，覽其江山，頗奮文辭，歎蜀《解嘲》、《四子》、《講德》之式。及夫秀士升貢，有司處之以上第，時輩歸之以高名，飄飄然有排大風摩青天之勢。今歲後四月，謝諸朋遊，輕騎東出，且以五彩之服，拜慶於庭闈榮哉，孝乎！是往也，予嚐與生為五湖之遊矣，今則係在柱下，不能奮飛。送歸如何？為愧為羨。《大雅》云：「敬慎威儀，以近有德。」蓋雖有雜珮，不如此詩，輟而為好，以誌少別。
自三閭大夫作《九歌》，於是有激楚之詞，流於後世，其音清越，其氣淒厲。吾友君貺者，實能誦遺編，吟逸韻，所作詩歌，楚風在焉。初元之明年，予與君貺兄洪俱參淮南軍事，屬河外塵起，羽書狎至，每沈迷簿領之際，一見夫人清揚，則煩襟洗如也。又常愛其人也，澹然其靜也，曠然其適也，泛然其無不與也。且從賓薦之禮，以赴揚名之期，又見其誌也。秋氣雲暮，蕪城草衰，亭皋一望，烽戍滿目，邊馬數聲，心驚不已。感離別於茲辰，限鄉關於遠道。孰曰有情，而不歎息？傷時臨歧者，得無詩乎？
聖非道不生，道非教不明，教非人不行，是三者相依而住。道有大小權實，故淨名以在家成化；人有聖賢淺深，故智者以初依啟法。然後因言遣言，即象忘象，俾後學有以得正真之終始，遊道義之門戶，祖而述之，存乎其人。
天台上人比邱然公，纂智者之法裔，探毗耶之妙賾；一貫文字之學，會歸解脫之淵。以為昔智者大師之演是經也，備偏圓頓漸之義，盡方等生蘇之體。其旨遠，其道微，微言在茲，茲用不惑。故常外闡其訓，內澄其照。凡百學者，望崖而歸。嚐謂門弟子曰：「祖師所述，其道甚著。而嗜簡者或病其繁，習精者則遺其粗。吾欲因而就之，以伸其教；刪而裁之，以存其要。何如？」弟子比邱眾作禮以請。公於是削其浮辭，合為十軸，不失舊則，其義惟明。與前部偕行，號為《淨名略疏》。原夫聖人有以見生生根器之不齊也，故用四教五味，經而緯之；有以見萬法弛張之不殊也，故用一道一乘，會而成之。然則聖人隨感以利物，故其數不得不差；賢哲因感以立誠，故其業不得不傳。觀其所感，則毗耶之與天台，杜口之與立言，雖階位不同，廣略異宜，至於赴機施化，其揆一也。
肅嚐受經於公門，遊道於義學，雖鑽仰莫能，而嗟歎不足。故序其述作之所以然著乎辭。疏成之歲，歲在甲辰。吾師自晉陵歸於佛龕之夏也。
晉陵守河南獨孤公，以德行文學，為政一年，儒術大行，與洙泗同風。公以為使民悅以從教，莫先乎講習；括五經英華，使夫子微言不絕，莫備乎《論語》。於是俾儒者陳生，以《魯論》二十篇，於郡學之中，率先講授。乃季冬月朔，公既視政，與二三賓客。躬往觀焉。已而公遂言曰：「昔文翁用儒變蜀，蜀至於魯。當大曆初元，新被兵饉之苦，今禦史大夫讚皇李公為是邦，湣學道圮闕，開此庠序。自後孝秀並興，與計偕者歲數十人。《子衿》之詩，起而複廢；鄉飲酒之禮，廢而複興。至於今，風俗遂敦。美矣哉！仁人之化也。摳衣之徒，承其波流，得不勉歟？」既誨而厲之，又悅以動之，朱輪遲遲，逮暮而歸。士有獲在左右，睹公之施教，退謂人曰：「夫四時繼氣而成物，仁賢繼功而成化。是學校也，非讚皇不啟，非我公不大。鼓之以經書，潤之以仁義。君子得之，以修詞立誠；小人仰之，以遷善遠罪。泱泱乎不知所以然，以致夫政和而人泰。舊史記前召後杜，而南陽移風，民到於今稱之。矧讚皇植學之本，與我公道之以德，德則有成，而未播於敘述，後人謂之何哉？鄙不佞，謹紀公之雅訓，或傳諸好事者雲爾。
氣之貫萬物也，盛矣！本乎天者，資之以生；本乎地者，資之以成。古之善為道者，知氣之在人，不利則鬱，鬱則傷性，伐其命而不可援也。於是乎張而翕之，導而引之，熊經鳥伸，吐故納新。使流於六藏，暢於四支，浹於肌膚之會，固其筋骸之朿。然後百病不生，耳目聰明，可以保神，可以盡年，和之至也。故歧伯得之，為軒轅師；廣成子得之，千二百歲而身不衰；彭祖得之，上及有虞，下及五霸；後學得之，隱名山而遊人間。壽考者不可詳而紀矣。原其所出，皆以歧伯為祖。有浮山隱居朱少陽者，得其術於《黃帝外書》，又加以元化五禽之說，乃誌其善者。演而圖之，被以章目，凡三篇。究其所由，蓋久視之門，戶樞之善喻者也。少陽年涉期頤，神氣轉壯，每至虛空之中，自試此法，或屈或伸，或盤或旋，或回互翕辟，終日不倦。每振寂郵肯綮之際，必砉然響，然用力甚微，而合於《桑林》之儛，此又技之甚尤異者也。暇日以所述示子，子喜而序之，以寘篇首。俾博覽者以知還年之一路，道者之雅戲雲。
天寶中，言雅樂者稱馬氏琴，石侯嚐得其門而入矣，故其曲高，其聲全。餘嚐觀其操縵，味夫節奏，和而不流，淡而不厭，凜其感人而忘夫佚誌。已而謂餘曰：「鄙夫徒能彈之，而至和樂獨善其身，足使情反乎性，吾聞其語矣，未辨其方也。敢問何為而臻哉？古之聰明睿智，其能為乎？」
餘愀然曰：「善乎夫子之問。是道也，吾嚐聞諸師矣。夫人生無其節則亂，故聖人道之天和，作樂以救之。於是乎有五弦之琴，以暢五音，以協五行，以宣五常，以紀五事。後世聖人，以為五弦備其本而未行其變；變而裁之，莫先乎文武之用。於是究夫剛柔，複益其弦者，非他也，文武之道也。亦猶八卦既列，複因而重之，然後既可以動天地而鼓萬物，盡變化而感鬼神，極聖人之能事，反百慮於一致。此琴之以為貴也。故虞帝以之，乃歌《南風》；禹湯以之，而作《夏頀》；周文武以之，萬邦協和。卜代三十，成康以之，刑措不用；仲尼以之，見文王之象而樂正，《雅》、《頌》各得其所。若琴道不行，則君子之道消，而王澤不下。故殷紂失之，而棄河海；幽厲失之，而周道中絕；晉悼失之，師曠一彈而國大旱。琴之興廢，與理亂相並。夫備殷薦以配祖考肅相，庶幾神降，則不可廢於郊廟矣。若夫和平其誌氣，暢達於動用，使邪物不接，則不可廢於律度矣。故自有國有家，下逮於庶人，莫不尤重焉。君子所居，於是有左琴右書，士無故不徹，蓋謂是也。周穆載雲和、空桑、龍門之琴，禹貢嶧陽之桐以為之。曆代善琴之士，與幽蘭、白雪之號，則吾子其自知已，夫何言哉？」
問曰：「若如所雲，則今之為琴者多矣，君子之風，何其未扇歟？」
對曰：「琴樂之雅者也；雅者，正也；正者謂能宣正其聲，而行正道。今夫鄭衛之移人久矣，其人或正，則其位未大，其位未大，故正聲未被。君子風薄，不其然乎？夫雅樂之所貴者，豈取清商流徵不失度曲而已，彼各有所起也。」
