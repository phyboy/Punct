公姓李氏，諱某，隴西成紀人也，字曰公受。其先在晉霸西涼，在魏侯姑臧，長發有光，乃熾而昌。五代生秦王府戶曹贈太子舍人某，以恭德垂裕，實公之大父；水部郎中眉州刺史某，以宏材廣化，實公之烈考；禮部尚書襄陽席豫，以大名諡文，實公之外祖。
公生而聰邁，十六以黃老學一舉登第，十八典校宏文，二十餘以金吾掾假法冠為孟侯皞湖南從事。給事中賀若察宣慰南方，請公為寮佐。其後宰東陽宣城二縣，辟宣歙浙東二府。府主崔侯昭，谘以小大之政，由監察轉殿中侍禦史。建中初，朝廷厘飭百度，高選尚書諸曹，即拜公金部員外郎，選吏部。張鎬節制大梁，請公為介，授檢校吏部郎中兼待禦史。使輟，遂退耕洛之間。起家除陝州刺史，換處州刺史，累升至朝請大夫，爵隴西縣男。既授代，家於鄱陽，享年四十有八，以某年月日遘疾捐館。
夫人武城縣君清河崔氏，生一女未齔。公母弟曰丹，有季方之賢，茹哀問卜。以某年月日，奉青車歸葬於洛陽某鄉原，禮也。
嗚呼！當漢道之盛，賈誼、董生、桓譚、馮衍，皆以高才巨名，或位淪下國，或廢落田裏，夫豈不遭明時，不識明主哉？蓋運有通躓，事有離合，不可以一理言也。惟公有孝友仁謙之德，文學政事之美，卓立不羈之才，竟委遲半塗，僻典荒服，且乏鄧攸之嗣，而終管輅之年。時歟命歟？可為慟口哭者已！始公之孤喪過乎哀，丁內艱也。東最之人，飲公惠，憫公荼毒。行泣賵祭，既除而止。奉歸宗之姑，惟敬與愛❥。
大曆己未八月癸丑，故尚書比部郎中渤海李公卒，享年六十，十月某日，權窆於某鄉原。嗚呼！公諱鋒，字公穎，蓚人也。其先自後魏幽州刺史高城公雄，四世至皇朝太常博士善信。善信之孫曰文素，以文章知名，舉秀才，歷伊闕尉。文素生勝，尉於馮翊之白水，蓋公之父也。鳳閣侍郎平章事武功公蘇味道，其外祖也。
公器宇魁異，英風明邁，中立不回，旁通多可。初不以祿仕為意，用朋酒知娛，遊江湖間，交必一時之選，言必可大之業。相國張平鎬之鎮江西也，聞而器之，表為協律郎，兼上饒令。公用仁愛恤惸獨，剛明肅豪右。不及一年，上饒之人，如熱遇濯。亦既報政，彭城公劉尚書晏以狀聞，詔遷晉陵令，為治加上饒一等。郡守李公棲筠尤重之。待以賓禮。時公以發硎之器，連宰二邑，征鎮者聆其休風，方招佇不暇。陳宣州少遊表言其能，授監察御史，參宣歙軍事，事無苛慝。遷殿中侍御史，換工部郎中從事，部無闕政。因條奏至京師，當國者偉公之材，將寘於朝。公辭未復命遂以侍御史旋介，本使東遷於會稽，與公俱東。
永泰末，妖賊殺郡將以叛，其帥敗亡，賊黨詐服。公以單騎往安其民，一旦收隱慝三十人，殺之以徇。三衢之人，道路相慶，人到於今稱之。無何，有比部之拜，乃兼越州長史。
既罷，歸休於無錫私第。道有所不通，公淡然自居，其志愈厲。加以率性孝悌，睦親接士，財必分人，衣無常主。和樂扇於閨門，信讓達於家邦。其進也，致身以從政；其退也，卷懷以自牧；其亡也，知與不知，皆為歎息。向非懿識全才，其風可懷，則曷以臻此？予忝從公遊也久，故錄其實以紀之，因用表墓誌。銘曰：
才宜處貴，德宜受福，允矣比部，曷其不淑。
融融和風，綽綽曠度。疏通且仁，柔惠有裕。
登車持斧，厥績方茂。力命暫乖，陰陽已寇。
閱川不駐，廣廈摧構。夜台陰陰，何日復晝。
公姓梁氏，諱慎初，字智周，其先安定烏氏人，高祖宜春郡公諱某，當隋末喪亂，豪傑併興，其宗人師都，雄據朔方，自號梁王，置百官，以邱宜春為宗正。有唐貞觀初，梁亡，宜春首謀，率其黨來降拜全紫光祿大夫右金吾衛大將軍，贈梁州生左千牛衛諱叔裕。千牛生太子司議郎諱穆之，議郎生頓丘令，名犯肅宗廟諱，頓邱生公。少孤，農家落魄，不得就經學。既冠，有勇力，以弧矢為事，性嚴簡直方，不苟合於時，博物涉史書，覽歷代成就山川地形攻守奇正之術。
已而天寶末，函夏寇亂。西平王哥舒翰之守潼關也，公上書論兵勢，且勸深壁不戰，以挫賊鋒。西平異之，命居戲下，表授左武衛胄曹，四遷至左衛郎將。時賊臣當國，而與幕府不協。公曰：「難將至矣。」遂間行而南。無何，西平潰敗。公嘗善岐國公魯炅，炅方守襄鄧，乃往從之。表遷右羽林中郎將，屢以果銳為軍前鋒，而搴旗陷堅者四五。敷奏岐下，帝甚嘉之。錄前後功，超拜左衛軍。加號冠軍，封鶉觚縣開國公。
既拜命而告人曰：「徒以蠢爾材力，遭亂乘勢，以獲爵位。」《傳》曰：『無德而祿，殃也。』吾懼及焉。」遂稱疾請告，解印綬退耕於野。春秋若干，以寶應二年秋八月，寢疾於河內，薨於私館。臨歿，顧命允子賁曰：「始愛太行山之陽，將營而老焉。又常懼蹈白刃，不獲墓墳。今幸以天年終，宜從吾志，薄葬於此。縱汝不忍為元晏故事，當斂以時服，有棺而無槨可也。」是歲，卜筮不吉。至大曆九年冬十二月，賁始奉先公之裳帷以安宅焉。
夫陳力就列之謂忠，見幾不仕之謂智，名遂身退之謂達。全而歸之之謂孝。夫如是，宜刊貞石，遺於後嗣，是吾宗也，實能言之。銘曰：
肅肅鶉觚，敬義直方。履柔履剛。出處行藏。
與時弛張。弧矢之利。以從王事。乃行其志。
允焯厥位。帝命將軍，受茲蒲璧。鞗革金軛。
乃蔚乃赫。人鮮克終。公獨守衝。繒繳不乃，
冥冥高鴻。吁嗟鶉觚，生也有涯，令聞無窮。
范陽盧君，諱同，字某，漢侍中尚書植之裔孫，北齊民部侍郎范最伯士嬰之元孫，上蔡令彝倫之孫，泌陽令某之季子。其令德甲族尚矣。君孝發於內，不懈於外；禮極於上，不遺乎下。得太和之正性，蘊明哲之茂器。學以聚之，問以辨之。百行行之，一以貫之。干祿代耕，非近榮也。安卑從政，非離群民，弱軍舉孝廉，授舒州望江縣丞，夫道德係乎已。窮達係乎時。惟天生德於君，而不畀之年，不與之位。噫！造物者不其惑歟？享年四十有四，天寶元年月日，終於尉氏私館。是歲，權窆於潁川之許昌里。大曆七年月日，允子太常寺協律郎東美初奉嚴訓，以公之喪後祔先大夫於陽翟之某原，禮也。夫默而成之存乎德，紀德音者存乎詞。銘曰：
顯允君子，克廣德心。邈乎其高，淵乎其深。雲藏於山，風隱於林。時雨下降，不聞其音。性含元化，形隨逝水。天何言哉，命也已矣。山川有變兮，令聞不已。
君諱某，字某，皇朝監察御史某之曾孫，贈兵部侍郎某之孫，唐州長史某之第三子，尚書左丞侁之愛弟。歷葉聚祉，左丞又嗣以淳德，德義之門，宜有仁人。君生而衝茂，聰悟孝敬。弱冠以明經登科始長安丞，又轉新鄭尉。性恬曠，不甚以祿仕為意，避亂至江南，以墳籍自娛。謂《論語》二十篇，有夫子微言。故嘗玩其章句，以導情性。非至德要道，未嘗經懷。老氏不居其華。孟軻言必仁義，君之志也。晚節多病，享年七十七，以興元元年正月三日，啟手足於嘉興縣私第。夫人博陵崔氏，生一子曰攸，號慕哀敬，禮無違者。左丞嗣子兵部郎中政，實營護喪事。以前月三日，權厝於某鄉原，不克及葬，難故也。郎中於予有鄉黨之舊，泣書美行，見命誌之。銘曰：
溫良恭儉，德之柄兮。
居常待終，天之命兮。
卜葬從權，變之正兮。
君諱正，河南洛陽人，皇明光祿大夫洛南公諱義順之元孫，故殿中侍御史潁川郡長史贈秘書監府君諱某之少子，故常州刺史府君諱某之愛弟。春秋四十六，大曆十一年某月日，卒於晉陵郡。明年某月日，歸葬於洛陽南先塋。元兄水部員外郎兼侍御史汜，銜天倫之痛，且懼陵谷之可常也，於是昭銘景行，誌其墓曰：
君之先出自劉氏，漢世祖之裔有進伯者，北征以師敗績，降匈奴，因部易姓，其後有永公羅辰、臨川王永業。魏齊二代，開國承家，臨川王開府儀同三司武安公子佳，洛南之禰也。歷代之崇業茂勳，鍾其餘祉，於是有秘書之遺直，常州之厚德。德美休裕，叢滋於君。
君溫恭淑和，孝友慈仁，居處進退，非禮不動。嘗謂學者義之府，文者質之薄，故娛心典墳。簡棄詞藝。又謂幹祿者躁之幾，藏密者靜之奧，故反情樂道，居易修業，少時解褐，授真定尉。非其所好，棄官不之。晚節尚黃老，慕禪味，橐籥心懷，夢幻生死。端居一室，澹如也。逮疾病，或勸之藥。君曰：「命之不可奈何，雖有藥石，將焉所施。」言未絕口，嗒焉順化。未婚無子，知者痛之。
嗚呼！予嘗窺天人，而考性命夭壽之數，福極之源，蓋昏默而不可究已。以獨孤君蘊純粹之質，蹈淵騫之行，而不躋艾服，慶不植後嗣。彼造物者以三壽百福與何人哉？先是君李氏之姊捐館，其明年四月，常州府君薨，反葬之日，三喪俱引，故親舊惋痛，為善者相弔。水部之哀，又其可既乎！肅嘗辱常州之眷，且與真定遊，故備其實錄，刊於貞石。銘曰：
顯允君子，德心廣兮。
與道為徒，以蒙養兮。
桑扈反真，泊然往兮。
刻石九原，畢天壤兮。
歲在戊午六月戊子，處士滎陽鄭君卒於常州福業寺，庚寅，權窆於某鄉原。嗚呼！
處士之為人也，入則孝，出則悌；直而不犯，柔而不懾。好讀《周易》及《太史公書》。嘗遊於南巢，作《弔夏桀文》，其辭甚典，足見其質，向使天假之壽，與之祿，則其道可熾。坎壈世故，行年三十三而夭。哀哉！處士諱稷，故酸棗令某之孫，今黃岩令季江之子，故吏部侍郎贈左僕射齊公澣之外孫也。合內外之休德，成中和之茂行。使夫生不得其辰，沒不見其親，托遺骸於他土，顧稚子而未識。痛矣，夫斯命也。於是書石以誌卒葬，且懼年祀超忽，故月而日之。
君諱傪，姓李氏，隴西成紀人，涼武昭王元盛之後。曾祖如順，皇朝太子洗馬，生大父元恭。開無中，以文學政事曆大理卿，判尚書吏部侍郎。侍郎生烈考訥，官至太府寺丞。君承家休緒，少有令聞。孝敬仁順，宏毅貞亮；非禮不言，見善必行。行有餘力，則覃思六經，揭厲百氏。是故淳秀之氣，播為文章，發於事業。難於進，易於退道不苟行，位不虛愛。常州刺史獨孤公及之臨舒城，聞而悅之，辟為從事府遷於常州，君亦至焉。獨孤公文德為天下望，君入則從容討論，出則勤慮政事。議者以君建大名，致厚位，必自此始。不幸短命，享年若干，以大曆十二年春三月甲子，寢疾而沒焉。嗚呼！天與之才，天與之器，不與之壽，不與之位，天何言哉！君娶范陽盧韶女，一子越在繈褓，哭泣無主。其仲兄武進尉迅，銜天倫之哀，謀及卜筮，以是月既望，抱其孤送君之喪，權窆於正勤佛寺之北原。時不利，不克反葬故也，友人安定梁肅，紀其終始德善著於石，俾來者有以知君子之墓云。
成紀李氏，自涼武昭王以後，後裔熾大。在元魏有若司空文穆公衝，衝生司徒高陽公休績，諸父兄各登三司，崇勳盛烈，載在前史。夫人司空之後也。曾祖允義，皇朝慶州刺史，大父仲進，宣州司士參軍，考備，冀州司倉。夫懸圃昆山，是生璵璠；德門懿族，宜有賢淑。二掾葆儒行，不躋貴仕，故儲慶發和，鍾於夫人。夫人幼而孝恭，長而柔明。歸於他室，克協休德。所奉之主，則著作郎天水權公其人。公大節大名，達於家邦，人倫仰為師表。夫人明識茂行，光於閨門，姻族資其訓式。有子德輿，七歲而孤。夫人茹未亡之哀，躬徒宅之教。故德輿也，十五文章知名，二十典秘書。貞元二年，以廷尉評攝監察御史，為江西從事。夫人從子南征，寓於鍾陵。其樂以道，其養以祿，一慈一孝，宜壽宜福。天實不吊，享年若干，以四年秋七月某辰，寢疾而終。德輿窮慕崩迫，忍哀問卜，號奉青裧，至於丹徒。以來歲某月日，權合祔於先君假葬之域。嗚呼！有行可尊，有禮可法，始輔君子，終垂母儀，而不登上壽，不介丕祉，斯命也已！篆石紀德，謂為墓誌，近古之禮也，胡可闕諸？其銘曰：
武昭之胄，立德之功。且侯且公。
文穆之後，昭明有融。繼別為宗。
抑抑夫人，餘慶是藂，溫良在躬。
歸我秘書，體仁協衷。盛德攸同。
乃訓孟子，擇乎中庸。休有先風。
豈命有極，豈天不傭。降此鞠凶。
假窆何所，惟柏惟桐。於江之東。
棘人充充。式號且恫。哀思無窮。
夫人諱某，字某，南蘭陵人。梁世宗明皇帝生南海王珣，自南海三葉至有唐太子太師某，太師生中書侍郎某。以文武之勤，左右帝室，世祚徐國，疊耀臺階。蓋夫人之大伯父也。父中書之弟駙馬都尉太仆卿諱衡，踐修舊德，尚某邑公主，實生夫人。元宗其外大父也，宣皇其舅也。
天漢派流，地靈騰茂，蘊為和氣，鍾我淑德。既笄，歸乎公族李氏曰錪。錪官至臨察御史，以茂行聞於時。上奉繼親，旁羅群族。夫人內貞明而外柔順，至於色養。義充於輔佐，仁見於周睦。至乃冠婚賓祭之式，組紃黼黻之事，莫不能儀刑邦教，律度姻戚。洎御史捐館，夫人罷執笲之事，訓道三女，以禮自居。二十年間，母儀愈光，內則愈彰，知我者方紀美行，貽諸彤史。天不與善，享年四十八而終，時建中元年九月三日也。初夫人無子，晝哭之後，歸於其宗，仲弟御史中丞複，孝愛之德，聞於天下，出守三州，皆從而居焉。是歲中丞由潭州遷左馮翊，會夫人幼女從夫有江華之貶，亦將欲沿三湘，展母子之歡。途次於晉陵，遘疾而歿。俄兵興，不克反葬。馮翊次子某，以來歲某月日，奉其姑之喪，權窆於某鄉原。
嗚呼！仁宜有壽，善宜有後，以夫人之賢，且先代之允，與王室之出，而其事並戾，豈命也歟？予忝遊馮翊之門也久，見命為誌。其銘曰：
昔在帝祖，承天命紀。維皇歸妹，光耀載起。
太師之孫，魯元之子。誕受休氣，實為女士。
共伯既沒，敬姜道存。訓成內則，耀動高門。
積德所因，其禮宜蕃。碩人無子，天道寧論。
將涉三湘，奄歸九原。生惟共盡，有恨何言。
夫人諱某，字某，河南洛陽人也。昔涼武王烏孤景王傉檀繼為傑，霸據河右，景王生魏太尉隴西宣王賀，賀生司徒惠王恭。或以文武，藩翰王室，以拓拔同源，因錫姓焉。夫人其後也。曾祖翁，皇朝尚書比部郎中；祖修業，涇州刺史；父光時，濟陰太守。
夫人濟陰第幾女，既笄，歸於原武丞博陵崔君某。以德敏貞儉，宣慈惠和，輔佐君子，而成家風。原武之伯父衝，嚐為刑部郎中，每謂夫人淑哲之美，可師表姻族。洎原武疾病，顧視諸子尚藐，慮歸祔不獲，以屬夫人，夫人默而省焉。晝哭之後，躬履草莽，成反葬之禮，禮無違者。聞者難之。既免喪，始遊息道門，受心法於大照禪師。請益之際，朗然懸解。大照沒，又事宏正禪師。入定性離，天機獨得，喜怒哀樂，無自入焉。宴坐之外，以敬薑之風操，班氏之詩禮，貽訓親族。閨門之內，盛烈流美；禪林高妙，受用不極。委和歸真，享年若干，大曆甲辰歲十一月十三日，寢疾捐館。嗣子某乙等，泣血襄事，以來歲某月日，權窆於某原。仲子左車，純孝而文。懼聖善之德，不著後嗣，遂假我為誌。銘曰：
烈烈雄閥，降茲淑哲，惟夫人兮。鬱鬱母儀，中外肅祗，耀閨門兮。以道自光，我性則常，奄歸真兮。考乎維嗣，其哀也至，刻斯文兮。
夫人姓獨孤氏，六世祖永業，北齊司徒臨川郡王。自臨川五葉至贈秘書監府君諱某，門風世德，家牒詳矣。夫人秘書之第某女，生而純孝，容範淑茂，成於德門。歸於公族李氏曰濤，故楚州刺史仲康之子，今禦史我大夫涵之從兄也。少有敏才，故秘書府君以夫人歸之。恪勤婦禮，以正家節，門內之治，繄柔明是賴。乾元初，李君參掾信安，遂終於位。夫人罷助祭之事，專以《禮》、《詩》之學，訓成諸孤。議者以魯敬薑、辛憲英為比。晚歲以禪自適，謂般若之經，空惠之筌恃而為師。去諸結縛，猶違王也。享年五十三，大曆十一年某月日，寢疾終於常州，遂權窆於建安精舍之側。明年某月日，卜筮襲於吉，始遷兆合祔於洛陽某之先塋。嗣子前越州士曹參軍居介、南陵尉居佐、譙縣尉居敬、孝廉居易等，痛聖善之德，不可追也，俾肅為誌。其銘曰：
溫溫夫人，貞順而慈。始為婦儀，終為母師。仰成法寶，穎脫塵機。身世兩遺，乘化而歸。合祔伊何，周原舊域。哀哀令嗣，孝思罔極。作銘片石，以誌窀穸。
夫人姓閻氏，皇朝考功郎懿道之孫，銀青光祿大夫尚書刑部侍郎伯璵之女，河東薛氏之出，前廷尉評領臨安令裴深之室也。春秋若干，以大曆乙卯歲五月，寢疾卒於晉陵之私第。來年月日，窆於某原。不獲吉卜，未祔於皇姑，禮從宜也。先期，臨安以夫人之德善俾予銘其墓，故得而譔云：
夫人貞順惠和，恭明孝慈，自天受也；樂善睦親，儉而好禮，承家訓也；循采蘋之度，以助祭祀，得婦道也；四教行，九族和，秉內則也。夫人有是淳懿，故自致禮至於捐館，小大無間言，中外無異望。鬱鬱詵詵，一家興仁。俟絕之際，請辭其太夫人，又辭其娣姒。已而顧所生之四女曰：「母子之愛，今也永絕。夫中饋不可以無主，吾已請而父娶繼室矣。其來也，汝謹事之。無貽我神羞！」辭氣不惑，言畢遂歿。夫號母慟，諸女孺慕，聞哀者行路出涕。存歿之事，其感人深矣。哀哉！乃為銘曰：
穠兮蕣華，茂蘊質兮。
配此良士，如琴瑟兮。
嚴霜隕零，曷其疾兮。
吁嗟碩人，歸此室兮。
夫人安定梁氏族，高祖華陽襄公諱彥光，生周隋際，曆上大將軍開府儀同三司使持節青冀華相等九州刺史，貞惠文敏，為兩朝名臣。生曾祖永安成公文讚，在隋為司隸刺史。司隸生皇朝隆興令冀州長史晏，晏生朝散大夫堯山令澄。夫人堯山之第二女，惠和孝慈，幼有令儀，長而溫良，成而柔明。年若干，嫁趙郡李兼金。生四子而兼金卒。夫人內持正性，外示德禮，且以文行忠信，貽訓諸子，家道以和。每言曰：「敬姜大家，吾師也。」既晚歲，修釋氏法，以禪誦為事，視身世榮枯，與夢幻同。因命第四子為沙門，勱以清淨行。既而壽量極，享年七十二歲，在乙卯十月乙未，終於常州建安佛寺。後五日，窆於某原，孝子詠等，銜痛泣血，哀過乎禮。懼先夫人德善不聞，將誌幽穸。以肅外族之屬也，俾為斯文。銘曰：
伊夫人，煥母德。
道可尊，禮不忒。
訓令子，就儒釋。
沒而藏焉永無隙。
人欲我知視此石。
