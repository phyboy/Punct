公之先出自薑姓，太公之允也。唐虞之際，佐治洪水有功，以能為禹股肱心膂，命曰呂氏。洎太公誓蒼兕，平商牧，桓公責包茅，匡周道，傳國七百，列於《春秋》。漢興，以勳戚在侯服者二十人。臨泗侯之孫通封於東平，其後國除，為郡著族。元魏末有汶陽公思禮者，扶翼周文，開霸關右，曆行台右丞兵部尚書。時魏分為東西，中夏擁隔，遂居於河東，今為蒲人也。從尚書四葉生進，皇朝晉陽令，贈郴州刺史，郴州之嗣曰仁誨，以文學稱，以從父兄太一俱用射策科。太一曆御史尚書郎中書舍人戶部侍郎右庶子。仁誨由成王文學轉岐王府屬，累遷右庶子金吾中郎將資州刺史，除許州，未拜而薨。以孝行聞，仕至太仆丞，加朝散大夫。太仆生公。
公諱某，字某，少淳茂有誌行，居太仆府君憂，泣血三年，鄉黨稱之。制終，治《古文尚書》、《左氏春秋》。二十舉孝廉，補博昌主簿，曆任營邱、文安二丞。宣勞使以清白薦，試守洺水令。公為政務仁恕，去苛察，密化旁流，邑中移風。再歲正除，加朝散大夫。公性簡退，不以善自名，且不樂為吏。秩未滿，移疾罷去，居於濟源王屋山之陽。常言：「君子之道，不從俗，不離群。幼安抗跡而傲世，慈明濡足以救民，曷若中行以全吾真？」由是逍遙樂道，以漆園、鶡冠之言為師。時閱曆代史，究興敗治亂之端，參以立身行道之義。著書十餘卷，號《續呂氏春秋》，草槁未就，屬寢疾捐館。享年若干，時開元二十五年也。
永泰中，嗣子某位朝散大夫右讚善兼陳州刺史，尋遷檢校秘書少監兼徐州別駕，因詣闕拜章，乞回所授賜命於先人。詔追贈公太子中允。謝恩之際，又以公所著書上聞，遂改贈秘書少監。
後十有三載，歲在某辰某月日，龜蓍襲吉，始安宅於某鄉裏之原，江夏郡夫人黃氏祔焉。夫人漢太尉琬之裔孫，皇朝大將軍懷州都督虢國公君漢之孫，沂王府長史虢國公承源之女，洪州刺史京兆韋同之甥。有溫仁孝愛之德，勸義垂訓之美。後公七歲而終，公之追命，於是有江夏之贈。嗣子秘書痛先君先夫人厭世浸遠，音徽將昧，常欲立貞石，傳德風，蓄誠未申，先是徂謝。小子再拜受命於太夫人，且成伯舅之誌，恭論外祖之烈，以示後嗣。楊惲傳太史之書，久慚庸陋，韓康感中軍之愛，空想生平。道在茲乎？以表墓。文曰：
赫赫有呂，肇發於薑。既協大禹，亦亮武王。營邱門地，東平傳嗣。書之勳冊，有焯名位。中郎伯仲，允迪斯貴。實生秘書，含道蘊粹。仁為已任，孝亦天至。論經八覽，文參六義。三邑之佐，清恭廉貞。鳴弦作宰，休有清聲。退謀於道，爰晦其明。體順保和，遺榮入冥。春闈中允，蓬山二職。運往時來，退榮隱德。振彼江夏，光敷內則。不及象服，空垂燕翼。太行之右，清濟之北。外孫紀辭，以誌兆域。
仲尼述《易》道，於《坤》曰：「君子敬以直內，義以方外。《詩三百》，一言以蔽之，曰思無邪。」公天生懿德，外方內直，氣茂才全。發為詩文，得大易之中，詩人之正，邈乎其不可及已。七歲誦《孝經》，先秘書異其聰敏，問曰：「汝誌於何尚？」公曰：「立身行道，揚名於後，是所尚也。」後博究五經，舉其大略，而不為章句學，確然有可大之業。知者益器之。十五秘書捐館，公茹血在疚，逾時而後杖，由是鄉黨稱孝。二十餘以文章遊梁宋間，通人潁川陳兼、長樂賈至、渤海高適，見公皆色授心服，約子孫之契。
天寶十三載應詔至京師，時元宗以道蒞天下，故黃老教列於學官。公以洞曉元經，對策高第，解褐拜華陰尉。故相國房琯方貳憲部，請公相見，公因論三代之質文。問六經之指歸，王政之根源，憲部大駭曰：「非常之才也。」趙郡李華、扶風蘇源明並稱公為詞宗。由是翰林風動，名振天下。及函洛寇擾，公違難於江南，上元初授左金吾兵曹，掌都統江淮節度書記，非其好也。未幾，徵拜右拾遺，因上疏陳便宜，及方鎮有冒於貨賄，舉直錯枉，大者十餘事。不行，皆焚其槁。
時大盜之後，百度草創，而太常典故，尤所壞缺。公為博士，祗考古道，酌沿革之中，凡有損益，莫不悉當。新平公主之子裴仿，尚永清公主，公實相禮。初以裴仆射遵慶主婚，中詔長主後夫薑慶代焉。公奏曰：「婚姻人道之大。使異姓主之，非禮也，且無以示天下。臣不敢奉詔。」上從之。又議定諡法，公以為諡者，蓋跡其事業邪正而襃貶之，舉一字可使賢不肖皆勸，故其議呂諲、盧弈、郭知運等諡，皆參用典禮，約夫子之旨。其事核，其文高，學者傳示以為式。時有上議謂景皇帝未升尊位，不宜為太祖。詔下百寮，公按《禮經》，以為王者禘其祖之所自出，而以其祖配之，故三代皆以受命始封之君配昊天上帝。唯漢氏崛起豐沛，豐公太公皆無位無功德，不可為祖宗，故以高帝為太祖。若景帝肇啟王業，建封於唐，高祖因之，遂以有天下之號，天所命也，宜百代不遷。因具故事條奏，從之。於是郊廟之禮遂定。逾月，拜公尚書禮部員外郎，遷吏部。每歲以書判試多士，而朝列有以文學稱者，必參校辨論，定其甲乙丙科。
至是公分其任，求為郡守，以行其道，除濠州刺史。公下車，以淮士輕剽，承兵革之後，率多不法，長吏不能制。遂先董之以威，格之以政；然後用愷悌寬厚，漸漬其俗。三年而闔境大化。優詔襃美，移拜舒州刺史。又以理行聞，璽書就加朝散大夫檢校司封郎中，賜金印紫綬。其明年，吳楚大旱，餓夫聚於萑蒲者十七八。唯舒安阜近者悅，遠者來；犬牙之境，草竊不入。上聞之，詔曰：「斷獄歲減，流庸日歸。以人俗之豐給，當淮湖之災旱。爾守之力也。」擢拜常州刺史本州都團練使。常州為江左大郡，兵食之所資，財賦之所出，公家之所給，歲以萬計。公削其煩苛，均其眾寡，物有制，事有倫，刑罰罕用，頗類自息。公又謂安人之道，清而靜之則定。為而察之則擾，故寬以居之，仁以行之。一變，而百姓不知其理；又一變，知其理而不知理之所由。比及三年，吏不忍欺，路不舉遺；年穀屢熟，災害不作。甲辰歲冬十月二十日，甘露降於庭樹，二十七夕乃止。
嗚呼！公庇斯人，人方仰公。彼天不惠，降此大厲。為郡之四載，大曆十二年四月壬寅晦，暴疾薨於位。行路慟哭，罷市者相吊逾月。又籲嗟之聲相聞，自寮屬相吏，下逮鄉老裏尹，皆率以備齋祭。及葬之日，緦衰送葬者數千人。
唯公體黃老之清淨，包大雅之明哲，尊賢容眾，而交不諂瀆。本仁祖義，而文以禮樂，乃至溫良能斷，應用不滯。達識足以表微，厚德足以載物。善而不伐，光而不耀。內不機巧，外無緇磷。隤然中立，豁若虛受。其長人也，先教愛而後法禁，不遷怒以臨下，故威而不猛；不私己以欺人，故易而無備。其茂學博文，不讀非聖之書。非法之言，不出諸口；非設教垂訓之事，不行於文字。而達言發辭，若山嶽之峻極，江海之波瀾，故天下謂之文伯。有集二十卷行於代。若藝文之士，遭公發揚盛名，比肩於朝廷。則有故中書舍人吳郡朱巨川，中書舍人渤海高參，今尚書左丞天水趙璟，職方員外郎知制誥博陵崔元翰，考功員外郎潁川陳京，禮部員外郎北海唐次，蘇州刺史高陽齊抗，其章章者也
其睦親與善，自內姻及朋友所知之家，振窮分災，恤孤哀喪，頒祿歸賵，必加於常人一等。故啟手足之日，室無餘財，惟待賜然後乃斂。議者於是謂公有文子之清，子產之仁，史魚之直，平仲之與人，賈生之行義，文翁之政事，叔子之遺愛；而不躋岩廊，不享期頤，闕致君論道之美，以遺史冊，故凡百以為痛。
在昔孔文子以敏而好學為文，公叔發以恤衛國凶饑為惠，矧公功存於人，言垂於代，有文有質，不忝前烈者與？易名之禮，請從令典。謹狀。
尚書考功，伏以襃德尚賢：設教之崇軌；加諡易名，飾終之令典。謹按故朝散大夫使持節常州諸軍事守常州刺史賜紫金魚袋獨孤某，蘊黃裳之服，協中庸之德，正詞複禮，施化為邦。清風存乎省寺，遺愛結於黎庶，具美之道，何以尚茲？窀穸既安，音徽日遠，請追公叔之諡，式播臧孫之烈。謹上。
維大曆元年五月日，朝散大夫守常州刺史賜紫金魚袋獨孤某，謹以清酌之奠，祭於故尚書吏部郎趙郡李遐叔三兄之靈。
嗚呼！疇昔之年，接兄討論。倚伏之數，或尋其源。嚐謂仁人，百祿滋蕃。如何於兄，斯道莫存。嗚呼哀哉！惟兄孝友仁恕，高明寬裕。何德之茂，何才之富。粹氣積中，暢於四肢。發為斯文，鬱鬱耀輝。自五百年，風雅陵夷。假手於兄，鬱為宗師。乃登憲闈，直以舉之。乃列諫臣，闕則補之。元宗季年，戎狄內侮。兄方就養，拘在豺虎。氛霧濛濛，薄汙我躬。雷雨作解，遠身於東。帝曰孝哉，可移於忠。名彰右掖，跡踐南宮。邱明有恥，元晏方病。清漳閑臥，樂道推命。哀於大賢，不向大年。人之不幸，天亦何言。在昔賈生，見惡絳灌。王佐之用，不展於漢。我之方行，遭世紛亂。時塞道塞，古今一貫。嗚呼哀哉！某以蒙蔽，夙承眷惠。義均伯仲，合若符[B094]。博約乎文章之間，優遊乎性命之際。謂得攜手，相期卒歲。天其喪予，兄則先逝。嗚呼哀哉！曩自朝列，出持使節。十年離別，一旦存沒。吳楚迢遞，江山阻越。不及歸賵，仍乖執紼，寢門一哀，魂斷心絕。恭承嘉命，來牧於常。繐帳所在，哀何可忘。鞠然二孤，訴彼穹蒼。孰謂遐叔，與天茫茫。魂兮歸來，臨此一觴。嗚呼哀哉！尚饗。
年月日，具官某，謹以清酌之奠，敬祭於故福建都團練使李公之靈。嗚呼！宗祏儲祉。元純降氣。炳靈於公。才全德充，寬仁願恭。高朗昭融。文學政事，儀刑王風。帝謂叔父，閩實下國。出作侯伯，導之以德。內撫罷人，外攘劇賊。文武為憲，柔嘉是則。我教用宣。我民既安。佇登岩廊，為國羽翰。彼高者天，胡莫祐賢。人之雲亡，曾不永年。嗚呼哀哉！某往忝諫臣，在公下列。周旋獻納，以日繼月。海運方遠，摶風未歇。不慮不圖，音徽已沫。暮律嚴苦，降霜肅殺。臨歧一觴，以抒慘怛。嗚呼哀哉！尚饗。
年月日，具官某，謹以清酌之奠，敬祭於故浙西東觀察使皇甫公之靈。古人有言，智仁及勇，是謂達德。大夫蹈之，以衛王國。乃昔天步未夷，六師徂征，嚐扞牧圉，戡彼醜虜，勇也。及夫宦豎擁兵，窺伺樞密，公沈謀內斷，輔德不穢，智也。分陝牧越，統戎鎮俗，承其風者，莫不寧息，仁也。議者謂公，方為國翰垣，為人父母。宜錫難老，荷茲介福。命之倚伏，曾是不淑。豈夫天所奪，人所欲。大旆長轂。東征不複。如彼魯侯，往歌來哭。嗚呼哀哉！某頃與公，相遇於斯。今也言歸，投吊於斯。泛泛方舟，旋載裳帷。晏晏言笑，今成涕洟。道路遠而，音塵絕而。旨酒一觴，惟靈享思。嗚呼哀哉！
大曆十二年歲次丁巳五月朔日，門生安定梁肅，謹以清酌庶羞之奠，敬祭於故常州刺史河南獨孤公之靈。
嗚呼！間氣炳靈，降生哲人。何辜今人，而喪斯文。豈上天不仁，道之將廢。奚盛德之淳懿，忽中年而下世。蹈得仁之機，顏子不幸；負王佐之才，賈生屏外，其明尚晦，其用未大。藏舟遽移，梁木斯壞。嗚呼哀哉！
追惟哲人，應運而生。行在五常，誌在六經。博厚溫良，直方而明。天縱多才，蔚為時英。孔門四科，《洪範》三德。總於公躬，率履不忒。頌聲既微，鄭衛橫塞。或遊或僻，時萬時億。公當其時，載振其維。憲章典謨，為學者元龜。文哉，鬱乎！文實在茲。
伊昔策名東堂，作尉西華。銘仙掌與函穀，馳休聲於天下。逮乎拾遺君前，考禮太常。獻可之詞，直而含章。建言削槁，故海內莫揚。旋議廟祧，乃正諡法。享帝之禮，終焉允洽。名正言順，事深體合。垂後可大，賢人之業。起草剖符，出臨濠舒。二邦之民，傒我而蘇，愷悌之化，風行露濡。蘭陵之郊，人散政弛，清淨之德，下車則治。比跡召父，視人如子。闔境熙怡，有禮知恥，朝思黃霸，人仰安石。霄漢在目，岩廊咫尺。不留不處，坐而遐舉。不慮不圖，忽焉傾徂。遐邇震駭，士民號呼。罷市輟舂，相吊路隅。嗚呼哀哉！
顧惟小子，慕學文史。公初來思，拜遇梅裏。如舊相識，綢繆慰止。更居恤貧，四稔於此。嚐謂肅曰：「為學在勤，為文在經。勤則能深經則可行。吾斯願言，勉子有成。」又曰：「文章可以假道，道德可以長保。華而不實，君子所醜。」敬服斯言，敢忘永久。若乃室中函丈之席，林下清觴之晏，陪李膺之泛洛，從叔子之登峴。亟承國士之遇，又忝公車之薦。奉明誡以周旋，盡深衷於眷盼。惟吉凶之倚伏，若糾紛之相纏。追吊鵩之占日，應康成之夢年。不雲坐奠，不暇撤懸。秦醫匪救，孔禱徒然。瞬息之間，音容莫傳。痛心驚骨，不可問天。嗚呼哀哉！
平居所好。修竹芳草。暇日之娛。左琴右書。微言雅典，斷而不續。高齋已空，蘭蕙猶馥。門人行慟，稚子抱哭。語言在耳，淒慘滿目。嗚呼哀哉！
覽遺編以流淚，痛明德以無還。撫諸孤之尚藐，庶盛烈之斯存。鄉路千里，歸期九原。寄觴豆以寫心，見平生之厚恩。嗚呼哀哉！
年月日，守右補闕安定梁肅，謹以清酌嘉蔬之猷，敬祭於故國子監祭酒贈戶部尚書李公之靈。
惟公之德，柔嘉維則。敬義且直。惟公之才。文武是該。不矯不回。剖符七郡。風行雨潤。有禮有訓。連撫二藩。如江如漢。之屏之翰。敷聞帝庭。爰用陟明。乃拜司成。是勤是行。時則不幸，遘茲大病。薨於道路，孰識天命。嗚呼哀哉！
追想曩昔，大曆之中。獲見君子，吳江之東。靡適不隨，無會不同。於山於水，於野於寺。提攜宴喜，荏苒半紀，公鎮南方，奄征江黃。乖離兩鄉，道阻且長。惠而好我，簡牘相望。於囊於箱，厚意是將。淑人君子，懷允不忘。繆係纓組，列於朝序。望公之來，寤寐斯佇。方欺款遇，爰笑爰語。豈意長往，終焉莫睹。寢門一慟，意折神沮。誰雲少別，便是今古。嗚呼哀哉！
古人所稱，曰仁與誼。君子之道，在功與事。邦憲之雄，元侯之貴。存有盛美，歿有遺懿。所恨伊何，壽猶未至。所悲伊何，人失其庇。嗚呼哀哉！
九原連連，乃在三原。日月有時，兆宅攸安。某近職是拘，執紼無緣。寄陳薄酹，有慟何言。嗚呼哀哉！尚饗。
年月日，具官某，謹以清酌之奠，敬祭於故福建觀察使兵部尚書贈右仆射孟公之靈。
嗚呼！上天不仁，公薨於位。嶽鎮傾圮，士林殄瘁。追論茂德，忠敏恭懿。仰惟盛才，文學政事。昔在天寶，濫觴登朝。爰自中興，鴻飛乃高。入覲京師，出司藩條。便蕃中外，聞望光昭。我後統天，式張百揆。公居右轄，實總聯事。推轂西郊，兵符攸寄。俄被蟬冕，為王近恃。無諸舊城，人窳地僻。詔曰爾諧，出作侯伯。敷求民瘼，宣布王澤。嶺表海堧，夷風載革。天下謂公，耆德盛名。宜登岩廊，為國老更。方朋三壽，忽夢兩楹。天實不遺，人誰仰成。爰自七閩，歸於九京。當時大旆，今也明旌。嗚呼哀哉！
某自宦學，則趨明哲。邦憲府庭，再參下列。周旋惠好，以日係月。不慮不圖。有存有歿。皇恩軫悼，寵贈昭晰。邦人怨思，祖奠淒噎。談笑如昨，音徽永昧。臨歧一觴，以抒慘怛，嗚呼哀哉！尚饗。
惟公天挺貞淳，肅恭溫仁。以禮立誌，以道藩身。惟靜惟動，克儉克勤。正直自立，邦家必聞。久侍禁闈，嘉名益振。上曰爾才，監戎於閩。身許九重，禮達三軍。軍中協睦，罔或不親。朱紱煌煌，映於銀章。方期奏報，歸侍天王。外迫炎瘴，內纏膏肓。不永斯年，今也則亡。浮江涉淮，遠窀舊疆。丹翩翩，言過維揚。某早接公遊，乃吊公喪。追懷宿昔，感涕沾裳。秋日淒淒，浮雲無光，敬陳薄奠，悲塞中腸。嗚呼哀哉！伏惟尚饗。
年月日，淮南節度掌書記殿中侍禦史內供奉梁肅，謹以清酌庶羞之奠，敬祭於故處州刺史隴西李公之靈。
和氣欣合，乃生靈芝，乃流醴泉。降於人倫，是為俊賢。猗歟李公，有德有言。煌煌九葩，澹澹一源。弱歲含章，典教宏文。聞喜太邱，遺愛斯存。於越於宣，先在西藩。名高蘭台，風動軒，濯纓歸朝，再踐郎官。鴻鵠入冥，白雲在天。或謂盛才，宜管絲綸。潤色謨訓，以垂後昆。官無中人，吾道不興。留滯周南，退守恭陵。剖符於處，美化斯宏。雲油露濡，山靜江澄。解印歸來，《考槃》是卜。龍沙遊衍，餘幹耕鑿。與道為徒，以農代祿。河洛讖緯，桓譚不學。草《元》、《法言》，揚雄有作。誌一窮通，身安淡薄。遇酒便醉，工文且博。脫遺形骸，奄就冥漠。士以殄瘁，翰林凋落。嚶鳴既合，久要乃申。四海兄弟，如公幾人。公去南州，角巾衡門。予集艱棘，哀恂苦辛。眷恤何深，吊問殷勤。江湖眇然，書劄相因。方期歲暮，以德為鄰。今也則亡，吾誰與親，鄧攸無嗣，桑扈反真。天道茫昧，誰雲與仁。嗚呼哀哉！
我圖其室，得公之出。相維茂族，於以納吉。眷彼三星，成之不日。魂而不亡，知此親昵。嗚呼哀哉！季奉裳帷，九原是歸。葬於洛表，路出淮夷。平生歡愛，一慟申悲。已矣，夫子！忽乎何之。旨酒盈樽，幽明此辭。尚饗。
年月日，具官某，謹以清酌之奠，祭於故廬州刺史扶風竇公之靈。
嗚呼！惟天難諶，惟命罕言。倚伏同域，吉凶一門。公之茂行，廉直而溫。公之達才，卓爾不群。保身以正，為政以仁。宜錫難老，以庇斯民。如何降凶，奄忽反真。伊昔登朝，厥猷則茂。柱下執法，南宮草奏。赤縣浩穰，四方輻輳。惟公下車，善政俄報。廬江曠守，人或未康。惠君既來，美化洋洋。治而有禮，俾人知方，予忝廉問，實知循良。將以上聞，冀殊寵章。命之不淑，曾是隕喪。嗚呼哀哉！追想曩昔，接公周旋。惠好斯存，如蘭如荃。間者暌闊，東西累年。會遇於茲，談笑依然。別未數旬，遽歸九原。孰為福善，殲此仁賢。官守所羈，祖奠無緣。寄誠薄酹，有恨何言。嗚呼哀哉！尚饗。
年月日，具官某，謹以清酌庶羞之奠，敬祭於故侍禦史柳公之靈。惟公以孝友承家，以直方從政。以溫厚行已，以敬讓與人。作掾大邦，有親信之稱。典司通邑，著循吏之名。冠惠文，佐廉問。軒所指，吏肅風變。列郡攸攝，斯人以寧。方將荷餘慶而介景福，播令名而延大耋，天不與善，命也有終。士林怛駭，親友欷歎。嗚呼哀哉！某等獲與公遊，聯職戎司。適雲少別，俄見凶歸。於以設奠，出乎郊歧。魂也何之，幽明此辭。嗚呼哀哉！尚饗。
年月日，某使某，謹以清酌之奠，敬祭於壽州鎮遏十將何、鄭、江某官三士之靈。嗚呼！勤身奉主之謂忠，臨敵致果之謂勇，以死成名之謂節：惟此三士，具茲三美。昨者封境不靜，寇竊斯興。各領軍行，以當扞守。山穀積阻，矢石相陵，謀無所用，誌必有死。遂使勇氣挫於小醜，雄心屈於短兵。人之雲亡，斯害也已。嗚呼哀哉！我居藩鎮，不能守在四鄰。爾有忠勳，遂乃歿於一戰。且憤且歎，激於中腸。知以今辰，旋歸壽陽。爰遣奠酹，用申悲涼。加爾贈賻，卹爾孤孀。魂而有知，知予不忘。人誰不終，所貴名揚。已矣三士，俱為國殤。嗚呼哀哉！尚饗。
