維良，信都棗強人。貞元初，官殿中侍御史內供奉。遷主客員外郎倉部郎中。
問：三雄鼎立，四海瓜分，魏氏獨跨於中原，孫、劉割據於南土。五勝更襲，唯受命以當塗；四大居尊，鹹仗義而稱帝。二十八宿，指躔次於何方；三十六郡，列封疆於何所？醇化懿綱，非無寬猛之規；愛國治人，自有弛張之度。皇皇祖考，並建鴻名；眇眇子孫，俱聞失德。為功業之厚薄，而存亡之後先。至如獻納忠規，縱橫武節，既自方於樂毅，或見比於張良。各有其人，詳諸史傳。所行事跡，鹹請縷陳。
對：天命靡常，地變其宗，三雄鼎據，分割乾坤。或利近江海銀銅之湊，或邑居河洛桑梓之餘。用能仗風雲，采鬆竹，開物成務，廣運靖人。至如仰緯星躔，傍分列郡，成都應乎井絡，建業開於鬥牛。若乃發跡譙墟，圖光畢昴，竟能一紫宙之意，兆黃精之符。然而物運弛張，得失成敗，此關諸天意也，諒非人事也。豈功業之厚薄，何存亡之先後？長想前修，載述古跡。且為人臣者，善指事之要，專切直之言。然則荀氏之比張良，沈機已迅；葛侯之方樂毅，希古自高。俱能明允克誠，興光大化。代收其器，人獻其謀。觀國以取肅軍容，退惡以力扶王室。其理甚博，厥美惟先。畫為九州，時更七代。徒勤短思，有愧縷陳。謹對。
質，懷州河內人。舉賢良方正，累擢給事中，改太子左庶子，出為開州刺史。
臣聞三年之喪，自天子達於庶人。漢文帝以宗廟社稷之重自貶，乃以日易月，後世所不能革。太子，人臣也，不得如人君之制。母喪宜無厭降，惟晉既葬公除，議者詭辭以甘時主，不足師法。今有司之議，虧化敗俗，常情所鬱。夫政以德為本，德以孝為大，後世記禮之失，自今而始，顧不重哉！父在為母期，古禮也。國朝服之三年，臣謂太重，唯行古謂得禮。
太子於陛下，子道也，臣道也。君臣以義，則撫軍監國有權奪；父子問安視膳，固無服衰之嫌。古未有服衰而廢者，舒王以下服三年，將不得問安視膳耶？太子、舒王，皆臣女也，不宜甚異。且皇後天下之母，其父母士庶也，以天下之母為士庶降服，可也；太子臣子也，以臣子為母降，可乎？公除，非古也，入公門變服，今期喪以下慘制是也。太子晨昏侍，非公除比。墨衰奪情，事緣金革。今不監國撫軍，何抑奪耶？子之於父母，禮異而情均。太子奉君父之日遠，報母之日少，忍使失令名哉？
問：皇帝若曰：蓋聞上古有道之君，垂拱無為，以臨四海，不理而人化，不勞而事成。星辰軌道，風雨時若，邈乎其不可繼。何施而臻此歟？三代以來，制作滋廣，異文質之變，明利害之鄉；威之以刑，道之以禮；敦其俗而彌薄，防其人而益俞。豈澆淳必係於時耶？何聖賢間生而莫之振也？
朕祗膺累聖之業，猥居兆人之上；虔恭刻勵，如恐墜失；憂濟庶務，夕惕晨興。永惟前王之典謨，是憲是則。師大禹以崇儉，法高宗以求賢。興夏啟之征，作周文之伐。旌孝悌，舉直言，養高年，敦本業，平均徭賦，黜陟幽明。勵精孜孜，勤亦至矣。然而浮靡不革，理化不行；暴亂不懲，奸犯不息；五教猶鬱，七臣未臻。鄉黨廢尚齒之儀，烝黎無安土之誌。賦入日減而私室愈貧，廉察日增而吏道愈濫。意者朕不明歟？勢不可歟？何古今之事同，而得失之效異也？思欲劃革前弊，創立新規。施之於事而易從，考之於文而有據。備陳本末，將舉而行。無或憚煩，略於條對。
自頃陰陽舛候，祲沴薦興；仍歲旱蝗，稼穡不稔。上天作孽，必有由然，屢為凶災，其咎安在？《傳》曰：「時之不乂，厥罰恒暘。」又曰：「堯湯水旱數之，常也。」二者相反，其誰云從？今人靡蓋藏，國無廩積，朕屢延卿士，詢訪謨猷。至乃減冗食之徒，罷不急之務。既聞嘉話，亦已遵行。而停廢之餘，所費尚廣。欲轉輸於江徼，則遠不及期；將搜粟於關中，則擾而無獲。節軍食則功臣懷怨，省吏員則多士靡歸。中心浩然，罔知攸濟。子大夫蘊蓄才器，通明古今，副我虛求，森然就列，匡朕之寡昧，拯時之艱災，畢志直書，無有所隱。
對：臣聞帝王之理殊途，而諫諍之道一致；五諫之要同歸，而直諫之用為急。今朝廷之不聞直聲久矣。伏惟陛下采唐堯師錫之義，降禹湯罪已之詞；詳延直臣，博求失政。自近古以來，憂勞思理，未有如此其至者。且何患乎不得為堯舜而已？若欲陛下之德，與天比崇；欲陛下之名，與天無極，斯乃天之意也，臣之誌也。不然者，臣當退從作者七人之八耳，孰為來哉！
制策曰：「上古有道之君，垂拱無為，以臨四海，不理而人化，不勞而事成。星辰軌道，風雨時若，邈乎其不可繼。何施而臻此歟？三代以來，制作滋廣，異文質之辨，明利害之鄉；威之以刑，道之以禮；敦其俗而彌薄，防其人而益俞。豈澆淳必係於時耶？將聖賢間生而莫之振也？」臣聞三皇以道化，五帝以德化，故曰修已以安百姓，垂衣而化天下。天何言哉？帝何力哉？無為而已，遂性而已。至道既往，至德浸衰。而三代之主，先之以禮義，故有法度之制，質文之變。高其隄防，崇其刑辟，不臻大化，迄可小康。上古之君，三代之主，教道既異，勞逸自殊。則知理之盛衰，皆德所致，效在德有優劣，非時有澆淳。繼三代者，其降殺可知矣。
制策曰：「朕祗膺累聖之業，猥居兆人之上；虔恭刻厲，如恐墜失；憂濟庶務，夕惕晨興。」臣聞舜禹日兢，湯武日業，皆前代帝王之所以為理，憂勤之至也。臣竊聞陛下憂勞大道，勤績庶務，無大無小，必躬必親，靡不關心，靡不經手。勤亦至矣，憂亦至矣。然神太用則竭，形太勞則弊。古人云：「人生處代，如白駒過隙耳。」何忽自苦如此？又陛下一則罪己，二則罪己。若然者，複何用宰相乎？何用有司乎？
制策曰：「永惟前王之典謨，是憲是則。師大禹以崇儉，法高宗以求賢。興夏啟之征，作周文之伐。旌孝弟，舉直言，養高年，敦本業，均平徭賦，黜陟幽明。厲精孜孜，勤亦至矣。然而浮靡不革，理化不行，暴亂不懲，奸犯不息；五教猶鬱，七臣未臻。鄉黨廢尚齒之儀，蒸黎無安土之誌。賦入日減而私室愈貧，廉察日增而吏道愈濫。意者朕不明歟？勢不可歟？何古今之事同，而得失之效異也？思欲劃革前弊，創立新規；施之於事而易從，考之於文而有據；備陳本末，將舉而行。」臣聞事不師古，以克永世，匪說攸聞。陛下追惟前王之典謨，是稽古之道也，然陛下師古為理也，欲何為乎？為皇乎？為帝乎？為王乎？驅天下之人，欲令歸忠耶？歸敬耶？歸文耶？漢文帝以清淨為宗，近稱刑措；漢宣帝以刑名律下，亦謂中興。自古以來，未有不舉綱而目正，不澄源而流清者矣，此亦陛下熟聞之矣。是憲是則之宜，更申明之，使在下者有所趨也。臣聞大禹稱三王首者，以其卑宮室，菲飲食，裕人克己，儉之至也。其道堙沒不嗣久矣，惟陛下獨能師而行之。苟綸言之可複，則天下之可化。所謂其身正，不令而行；其身不正，雖令不從者也。臣聞自古求賢，各以類至：三皇師其臣，五帝友其臣，三王臣其臣。取其師之禮，黜位而朝之；取其友之禮，以身先焉；取大臣之禮，以皮幣先焉。陛下欲為皇，則行事師之禮；欲為帝，則行取友之禮；欲為王，則行取臣之禮。自昔哲王，則有感夢而行。傅岩惟肖；則有協卜而出，渭濱親載；則有卑辭以厚禮，湯命五返於處士；則有可就不可屈，備獨三顧於草廬。此皆陛下備聞之矣。臣竊見國家取賢之道，其禮部吏部，失之遠矣。則制策之舉，最為高科，以臣言之，不得無弊。且陛下弓旌不出，元纁深藏，無聘問之先，有投刺自媒者；無軟輪之禮，有躡蹻而來者。支離於京闕，會計於有司。又廣張節文，妄設條格。禁禦約束，鄰諸盜賊。防賢之意，甚於防奸。崎嶇困辱，曠日永久。然則一睹天顏，一承聖問，臣恐皇王佐略，不可由此而致也。今之所得者，乃臣輩瑣瑣者耳。強名曰賢，賢者固如是耶？厚顏包羞，臣竊自笑。則高宗求賢之意，似或不然。此乃國家最弊之務，伏惟陛下加恩，重而慎之。陛下文可經天地，武可定禍亂。我武載張，則河堧亡命之寇，既以指朝自滅；我文載修，則淮瀕逋逃之醜，可以不日自來。道冠古今，功格上下，夏啟周發，曾何足雲！陛下旌孝弟，而孝弟未能化人，旌之未得其實也；舉直言，而直言未得上達，舉之不得其人也；養高年，則廢禮已久，未有聞焉；敦本業，則失農者多，鮮有勸者；平均徭稅，而怨嗟日生，奸贓之吏未去也；黜陟幽明，而善惡同貫，考課之法未精也。陛下師從儉之遺訓，則浮靡何患不革；前王之典謨必用，則理化何患不行！行則暴亂懲，奸犯息；然後禮儀可浹，而五教自宣矣。七臣者，豈非《孝經》所謂「天子有諍臣七人」乎？今朝廷列官致位，有以諫為名者；左右前後，拾遺補闕，其數甚眾，不止七人。使陛下有未臻之歎，其過將有所歸矣。以陛下養高年之禮著於上，則鄉黨不廢尚齒之儀；均徭之法行於吏，則蒸黎有安土之誌。安土則樂業，樂業則務本，務本則興農，興農則家給，家給則賦不減而人不貧矣。吏道愈濫者，吏不精也。臣竊見吏部，課最者遺其實，以資曆為優；試材者失其本，以書判為上。加以檢驗滋章，簡牘繁揉，瞆毛淹滯，吏緣為奸。事壅於上，權移於下，胥徒末品，得擅官府。所以財賄公行，不殊市道，量職求直，價若平準。然古則為官擇人，今則為財擇官。反古害今，其弊如是。又有通經之目，試文之科，不同歸於吏部，選之至於此，雖廉察日增，固不及也。若劃革前弊，明詔固當疾行；創立新規，微臣以為不可。且烈祖之憲章未改，前王之法度粲然，德如毛，在克己而已。何必改作，然後成功？因人之欲，順天之時，則易從；行古之道，得理之中，則有據。
制策曰：「自頃陰陽舛候，祲沴洊興；仍歲旱蝗，稼穡不稔。上天作孽，必有由然。屢為凶災，其咎安在？《傳》曰：‘時之不乂，厥罰恒暘。’又曰： ‘堯湯水旱，歲之常也。’二者相反，其誰雲從？人靡蓋藏，國無廩積，朕屢延卿士，詢訪謀猷。至乃減冗食之徒，罷不急之務。既聞嘉話，亦已遵行。而停廢之餘，所費猶廣。欲轉輸於江徼，則遠不及期；將搜粟於關中，則擾而無獲。節軍食則功臣懷怨，省吏員則多士靡歸。中心浩然，罔知攸濟。」臣聞旱蝗者，稽諸《洪範》，為言不乂之罰也。言之不乂，令之不信也。言者，西方金也。金失其性，為木所傷。木，東方少陽，古雲陽騰，所以為旱。陽既亢極，氣又囂蒸，是則介蟲為孽，螽斯為害。臣見比年旱魃為害已甚矣，則《洪範》之徵亦明矣。無乃陛下詔令不信乎？抑又聞軍旅之後，必有凶年。其握兵者，不本乎仁義，貪於殘戮，人用愁苦，怨氣積下，以傷陰陽之和也。則國家兵先於河北，河北旱蝗隨之；次及河南，河南旱蝗亦隨之；次及關中，關中又蝗旱。旱既仍歲，蝗亦比年，無乃陛下用兵者不詳其道也？臣謹稽古典，參於曆代，禳除異術，祈禱多門。至若貶食省用，稼穡圭璧，求邪於幻術，覬福於釋流，土龍矯首於通衢。群巫分袖而鼓舞，此又從人之欲也。至若兩漢舊儀，三公當免，卜式著議，宏羊可烹，此又一時之事也。然俱非救旱之本，去災之道。則有一郡一邑，一宰一牧，勤恤人隱，精達神明。或以身禳，或以心禱。蝗且出境，旱不為災。牧宰之微，尚或臻此。況陛下尊為天子，德為聖人，神動而天從，氣使而時變，至誠所感，何往不通？臣伏見陛下去年八月二日所下德音，避正殿而不居，損常膳而不禦，議獄緩死，掩骼埋胔。詔文始書，害氣將究；詔書始下，和氣自生。故不旬朝之間，凶渠殲殄，兵革偃息；甘雨薦降，氛災自銷。天之監人也，明矣速矣。然則陛下之德，有以動天；天且不違，況於鬼神乎？若堯湯之災，陰陽之數，此則先儒之言略矣，小臣不敢傳疑。惟《洪範》之徽信也，謹而言之，陛下鑒之可也。臣聞堯之水，湯之旱，而國無捐瘠者，蓄積多而備先具也。今國家或時不雨，一歲不登，堯湯比之懸矣。人至困竭，國為空虛者，備之不早。頃所以賦斂無極，怨讟日盈，權須詭求，朝令夕具，豈不以兵食乎？今蒲同勞師既還，關輔生人才息，不急軍食，不煩軍須。則搜粟關中，重擾未可；轉輸江徼，雖遠可期。關兵食以廩儲，雖節食猶慮費用者多，則功臣何因而懷怨？擇賢才以實官，雖省員猶慮曠職者眾，則多士何憂而靡歸？臣聞方內之理亂，由君上之所執。上有所執，則下有所守。臣竊觀國理，似或不然。無可久之圖，無常備之制，用無本末，舉無條綱，任運而行，應急而化。若虛舟之觸，用濟江河；如亂絲之棼，望成綸綍。所以遇運則福至，遇厄則禍生；遇歲惡則勞，遇歲豐則逸。坐迎天命，不關人謀，聖心浩然，罔知攸濟者，乃彝倫不敘之故。
制策曰：「子大夫蘊蓄才器，通明古今，副我虛求，森然就列。匡朕之寡昧，拯時之艱災。畢誌直書，無有所隱。」此乃陛下厚禮眾君子之意，微臣曷足以當之？若臣者，生為唐人，馬牛之齒，甫以壯矣，道不得行，身不得遂，陋矣賤矣，與螻蟻何異？然《詩》、《書》天人之際，皇王經緯之道，三墳六經，九流百氏，前人沿革之要，曆代興亡所由，既嚐經之於心，頗亦備之於學，雖未之究，可略而言。至若時政之損益，任賢之得失；刑辟之有輕有重，生人之或利或病：臣又耳或有所妄聞，身遠與寡，莫為之先，且無因至陛下言之爾。皇天後土，宗廟社稷，實宜知臣之心。每用憤發悃款，隱憂愊臆；激於肝血，藏於骨髓，思有以一陳之久矣。蒙陛下開天地之德，降雷雨之施；深詔執事，旁延郡國，俾有賢良方正直言極諫之舉。臣也幸，苟有誌，人乃舉之。此亦上天降祐皇唐，使陛下錫臣此便，得有路索言之於上也。若賢與良，則臣豈敢？惟諫與直，或有可觀。言不直，諫不極，是微臣不忠之罪，孤陛下虛聽之德也。至如忌諱挾誅，誹謗附律；脯醢淫戮，鼎鑊濫刑，此乃昏主暴君亡國之具，亦陛下之所明知，故臣不複有虞於聖朝耳。是故竭慮極愚，指陳其切。是耶，納而行之；非也，容而宥之。所謂「言之無罪，聞之者足以戒」也。謹對。
將欲觀德，式崇講義，所以大射有諸侯之禮，五善標六義之首。惟庚是時，謬（疑）其盛禮；疾徐得中，應《采蘩》之節；揖讓而進，忝大夫之耦。既而心平體正，儀備樂和。雖不爭而為仁，亦發彼而有的。且尊卑異等，在法典而則然；德義同歸，豈班列而為間。庚為稽古，或乃謏聞。
某偶忝名宦，皆因善誘；自居班列，終日塵屑。卻思昔歲臨清澗，蔭長鬆，接侍座下，獲聞微言。未知何時，複遂此事。遙瞻水中月，嶺上雲，但馳攀想而已。和尚薄於滋味，深於酒德，所食僅同嬰兒，所飲或如少壯。常恐尊體有所不安，中夜思之，實懷憂戀。
憬彼員嶠兮，阻夫窮海。厥貢冰紈兮，備諸渥彩。產非中夏，故致用之所資；來自殊方，表懷人之斯在。然則蠶雖土育，紈實人力。稟鱗角以成質，則或屈或伸；因冰雪以爽容，而匪雕匪飾。作九服之上貢，應五方之正色。雖寒暑鱗次，必藉至陰之時。而風土所宜，則異中和之域。既生既育，是準是則。諒因時之所致，實希代之莫識。所美夫得之斯難，所貴夫遠而能即。亦由我後洪化浹洽，淳風遐被。方五帝而可六，比三王之可四。是使貢獻遠物，德格異類。爰發跡於僻界，肆涉遐而執贄。獻土地之所生，攜筐篚之雲洎。亦既覯止，侯其孔臧；不灼不濡，將火鼠以比義。或朱或綠，豈橦花之足方。既同練雲，繚繞而交映；又似仙花，暐煜而含芳。間袞龍以發色，集黼黻以成章。昔包茅不貢，昭周室之壞法；今冰紈入獻，睹邦家之耿光。非夫混一車軌，茂育華夷。何則？不遠其遠，獻茲在茲。既有勞於跋涉，亦多曆於歲時。標為貢首，雖一時之可不；獻於君所，知四方之咸熙。是則其求匪易，其用何珍。儻見加於翦拂，庶暉光之日新。
觸石起於膚寸，散遠天以迤邐，既輪囷而合道，澹搖曳以無為，綴廣莫以霜淨，凝太虛以纓垂。出處靡常，同至人之無著；卷舒罔究，類君子之不羈。翹玉葉以繚繞，耀金柯而陸離。其兆無質，其形罕一，匪潤礎以上昇，或從龍而迥出。入房呈貺，偶作瑞於殷王；登封效祥，諒無情於漢室。影遙連於遠水，光俯接於平川，幾徘徊以暫散，倏迤邐而相連。分至必書，驗其物而有則；荊棘不別，表茲性之無偏。勢出塞以繽紛，色瑩空以氤氳，被漫漫之精氣，成英英之白雲。抱翠石以流彩，入清池而寫文。或假勢於重嶺，或隔閡於孤山，挺奇峰於天末，亙橫陣於岩間。順細雨而低舉，隨輕風而往還，哂魚鱗之覆地，輕鵬翼之垂天。誠莫測其所感，亦安知其所然。五色競彰，我則匪黃匪黑；五方皆遍，我則何後何先。
至矣哉！信潔白之無心，實敷華之不實。雲之容兮，或明或暗；雲之體兮，乍徐乍疾。唐堯沉璧而受厘，軒後紀官而修吉。異哉遠近相追，紆餘葳蕤，出蒼梧以漠漠，入帝鄉以遲遲。愧作淩雲之賦，思歌出穀之詩，儻賢良以見舉，庶微才以應之。
