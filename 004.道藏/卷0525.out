讓，字景宣。舉進士對策高等，累官散騎常侍，除江西都團練觀察使兼御史大夫。卒年七十一，贈禮部尚書。
王子垂訓導於門子，戒驕盈於代祿。厲師嚴以成教誨，敷樂德而宣化育。長能從以可久，幼能正以不黷。悅之以道，寧假乎幹戚羽旄；動之斯和，詎資乎匏土革木。是知深於樂者，豈徒然哉！暢生成於壽域，導純粹於靈台。明明而六德是以，蕩蕩而群心有開。瞻之在前，佇將成於國棟；由是而選，庶有嗣於鄉材。登於雋造，釋其奸回。聆音乃接武而至，樂善而差肩載來。且於中者表得中而可尊，和者達至和而不紊。繄吾道之克廣，諒乃心之是訓。青衿選其悅學，絳帳資乎待問。於以識琬玉之姿，於以言始終之訓。然則祇者敬也，居敬足以修身；彝者常也，守常而能化人。萃群生之濟濟，達誘善以循循。肅穆以居，而文明有耀；條暢斯及，而樂教惟新。然後以孝友俾其師資，春秋則教，夙夜惟寅。宏廣博易良，人胥效矣；美父母兄弟，誰能間之。內必成性，外無越思。匪鏗鏘而感物，鹹敬順以親師。異齊國之聞於宣父，葉虞帝之命以後夔。惟德音之是進，豈奸聲之能混。入於國學，習者由是知歸；祭於瞽宗，享者於焉報本。至哉聖人之設教，良終古而無損。
昔耿恭躬受斧鉞，誌清煙塵。奮長策以討虜，由至誠而感神。於是堅疏勒之壁，依澗水之濱。據以為備，期乎來賓。既而匈奴奔敗而伺隙，澗泉壅絕而不至。雖礪乃戈矛，而渴我將吏。遂乃處孤城而穿井，窺重泉而闕地。深餘十丈，曾無一勺之多；職長千夫，幾敗三軍之事。困不見其成績，憤將達於精意。俄而外整衣服，中懷果敢。推赤心於神祗，禱素液於坎[QVDC]。拜未及起，叫天以無辜；言未及終，觸地而有感。其質若俟仁人，發其蒙俄成澹淡。灌濯執熱，祛除積慘。明矣大漢士卒，所以歸心；惕爾群胡君長，於焉破膽。乃知以精誠激物，何物不覃。以忠烈靖難，何難不戡。自我而來，且見不虛其請；由中而出，孰雲先竭其甘。是日也，飲人如醴。帝教勃焉而光啟。蕩寇之功，將略忽爾而元通。如惔如焚，既冽清而可食；一拜一起，遂觱沸而無窮。斯乃道靡不宏，虛無不有。諒歸之於感激，豈間之於博厚。所以貳師至境，決泉脈於喬嶺。校尉臨邊，發水源於眢井。疲羸因之盡濟，狂孽由之遠屏。則知在物無必，至誠有孚，如聲之響，如形之影。
有浚其井，當時未知。功已成於岸甃，道尚失於瓶羸。潤氣寧發，潛源且卑。此遇鑒明而足用，彼將心惻以何為。蓄利惟多，含清信久。幸可溉於鼎鑊，惜無施於綆缶。塗泥既去，方應用以虛心；汲引攸難，希有成於假手。況複桐色無點，桃陰不生。思輒輸其涓滴，望無廢於澄泓。同美玉於斯，將沽有待；比嘉肴不食，其味焉呈。蓋由混眾雖分，處幽多棄。盥漱無及，空知冽彼下泉；顧盼可期，猶謂居之善地。淵然日久，望是光臨，懼以名徵。想貪泉尚酌，登諸薦品，豈行潦獨任。屬時非於疏勒，惜地異於漢陰。願先竭以當仁，期分甘苦；俟一窺而見愛，焉測淺深。噫！夫穿鑿多勤，鑒臨斯及。佇將成於勿幕，恐致變於改邑。因以纖綆可施，一勺可挹。實有備於烹飪之日，惟夫深知而用汲。
問：皇帝若曰：朕觀古之王者，受命君人，兢兢業業，承天順地，靡不思賢能以濟其理，求讜直以聞其過。故禹拜昌言，而嘉猷罔伏；漢徵極諫，而文學稍進。匡時濟俗，罔不率繇。厥後相循，有名無實。而又設以科條，增求茂異，舍斥已之至論，進無用之虛文，指切著明，罕稱於代。茲朕所以歎息鬱悼，思索其真。是用發懇惻之誠，谘體用之要。庶乎言之可行，行之不倦，上獲其益，下輸其情，君臣之間，然相與。子大夫得不勉思朕言，而茂明之！
我國家光宅四海，年將二百，十聖宏化，萬方懷仁。三王之禮靡不講，六代之樂罔不舉。漏澤於下，升中於天。周漢已還，莫斯為盛。自禍階漏壤，兵宿中原，生人困竭，耗其大半，農戰非古，衣食罕儲。念茲疲，未遂富庶。督耕殖之業，而人無戀本之心；峻榷酤之科，而下有重斂之困。舉何方而可以複其盛？用何道而可以濟其艱？既往之失，何者宜懲？將來之虞，何者當戒？昔主父懲患於晁錯，而用推恩；夷吾致霸於齊桓，而行寓令。精求古人之意，啟迪來哲之懷。眷茲洽聞，固所詳究。又執契之道，垂衣不言。悉之於下，則人用其私；專之於上，則下無其功。漢元優遊於儒術，盛業竟衰；光武責課於公卿，峻政非美：二途取舍，未獲所從。餘心浩然，益所疑惑。子大夫熟究其言旨，屬之於篇，興自朕躬，毋悼後害。
對：臣聞千變萬化，聖帝哲王，聲烈遐戴者，無他，中心無為，以守至正而已矣，以謀大化而已矣。伏惟皇帝陛下垂拱六極，始初清明；丕揚累休，渙發於詔；啟天宇溯古，薰至和以拯今；鹹懷浸沉，罔不濡澤。誠至正也，誠大化也。猶複乃遠乃近，乃左乃右，旁求下問，舉薦奔走。履眾美而不顓，儲神明其如遺；銓邦政之肥瘠，鏡人事之善敗；優遊繹，以循始終；外其牽制，常其忌諱，恢恢乎蘭百王之獨致也。臣愚智能淺薄，不明大體時用之宜；術業暗昧，不充才識兼茂之稱。徒冒萬一，觸罪以聞。
臣伏讀聖策，首陳禹拜漢徵之旨，求索真之要。臣聞上古之君，薰能同和，不敢自是，必求讜諫，以諭缺敗。用心之過，則薄獎其人；言之失中，則寬容無虞。使人上得其情，下得流通也。後代帝王，雖有作者，道或外是，己實內非；言之或臧，寥寥無聞；言之或違，隄防斯至。雖科條增設，適足張其亂目矣；叩擊切害，適足寵其直聲矣。聞之失得，君之效歟？今陛下躬神聖之資，痛源流之塞；較量至當，加迪來今；黜退奸邪，資謀體要：誠猜雄者之所共遠，亦狹隘者之所共難。凡曰胸臆，是皆聳實詳近，語直之幸也。
伏見聖策谘問兵戰商農之道，臣請指事而言之：臣聞兵者，以謀全，以氣勝。以謀全，制度為神耳。得其數，則威令格物，少能成功；失其數，則黷武無別，多益為弊。浸用不制，刑於寓內。今國家自兵興以來，僅數十年，生物以之暴殄，人情以之盭違。殆握兵者建置失其道歟？何者？天下之甲兵，其數則不廣，屯置散地，且或至半。而兵柄之臣，率好生事，不思戢伏，貴弄威名。則有崇廣卒徒之員，聚擁虓闞之群，厚斂殘下，俞取一切；要君養敵，張軍自衛，望容攻守之至。複有懷弱軟以內顧，務備蓄以托私，倚行伍之數，訖資廩之具，外實內虛，守以藉之，固者及殷而成之，熊而戰之，其中未必有也。朝廷又影響誅罰，索其效死，其可得乎？此兵之所以煩而益病也，而人之所以困而不解也。大抵不賢者，得掌其兵百，則思兵千；尋掌其兵千，又思兵萬；尋掌其兵萬，又思兵數萬：以因其力，以贍其欲。長疑一日之廢代，謀萬里之策勳。徒仰費於縣官，高（疑）病於悠久，誠何謂矣！陛下盍亦慮之乎？伏望躬親視其將帥之為，苟非任，盡易之，不令其凝留而後圖也；嚴備其要地之屯，苟不切，盡罷之，不令其廣置而出入也。其所閱揀，非實不用；其所樹置，兵精不在多。使名弓者必用遝發之巧，名劍者必有刺擊之妙，名騎者必有超乘之捷，名步者必有卒奮之奇。自外徂中，歸乎一體。自然無冗軍，無惰人，以守則固，以戰則勝。軍無大半之耗，人懷反業之誌，此減兵之術也。富庶之教，於是乎生。亦何必遠取於古法也？然而思戀本之心，蠲重賦之困，又在於賦稅之道矣。臣請得而具之：臣聞古者因地以料人，今則稅人而舍也；古者任土而作貢，今則溢貢而棄土；古者均田而抑富，今則與富而奪貧。是以人口翦耗而不息，田畝汙萊而甚曠者，非人懷苟且之誌，樂懈惰之方，迫不可忍，勢有由耳。王者在上，量入以出，祿食賜與，歲養經費，必厚下以為用，助而不稅，廛而不征，亦非無其事也。用菽粟槁秸有常稅，人不愛也；絲枲布帛有常賦，人不艱也。雖雜以凶荒，接以喪死，間以興廢，子弟父兄，猶複勉勵卒徒，不更其業。何者？制度專也。以臣觀之，則今之賦稅仍舊貫，籍斂不加重，而畎畝流離，窮困無告。殆執事有殊陛下之意乎？必有急令暴賦，發取無厭；徭山役海，詭求無狀；奇貢珍獻，希冀無怠；托公寄私，崇聚無極。於是一水一土，一草一木，圭要殫利，俯榷仰算，蒞之官焉，專守之刀兵焉，商不得回睨，農不得舉手。既奪其利，又卻其人，此而不困，孰以為困？榷酤之道如是乎？人顧其上猶仇讎，安能思戀骨肉乎？人視其居猶鳥獸，安肯係著桑井乎？人慳其取猶寇盜，安望輕重元本乎？所以遁走苟免，死亡不顧，財日窮而事日削，地益蕪而人益煩，猶前事也。伏惟陛下審念之，其有不經不度之人，不常不正之調，必禁其所萌，必罰其所自。則奸官濫守慎不敢生事，生生之理阜繁矣。陛下又以禮節其情，以樂樂其誌，又何患乎不複其盛，不濟其難！
臣伏見聖策顧問既往將來之事，臣謹以江淮凶旱之事明之。臣聞凡有災傷水旱之處，曆代所說，多聞詭隨之詞媚時主：必曰帝堯乎有懷山襄陵之運也，成湯乎有流金鑠石之運也：是皆曲骫，非愚則誣。臣嚐私怪之，何不曰大舜乎無雷風霜雹之運也？神禹乎無飛流彗孛之運也？不直其詞，因循若是。天運之時集，變易水旱，歲時未為災也；理或失中，感動陰陽，頃刻為災也。故精舒謹孚，則七年不足罹其咎；簡誣輕忽，則一日二日亦未成其災。修政著誠，端心複德，既往之事，陛下宜以此為懲矣。然臣之所慮江淮，又急者禦災之術，將來之戒，複憂於斯，願悉數於陛下矣。今國家內王畿，外諸夏，水陸綿地，四面而遠，而輸明該之大貴，根本實在於江淮矣。何者？隴右、黔中、山南已還，墝瘠嗇薄，貨殖所入，力不多也；嶺南、閩蠻之中，風俗越異，珍好繼至，無大贍也；河南、河北、河東已降，甲兵長積，農厚自任，又不及也。在最急者，江淮之表裏天下耳。陛下得不念之乎？屬頃者連郡五十，蒙被災旱，長老聞見，未之曾有。涯脈川澤，坌為埃塵，草木發為煙火。鬥粟之價，重於兼金。餓莩之家，十有七八。聞乞仆於男女者，何暇保其家室乎？聞立死於道路者，何暇思其糠比乎？嗷嗷蒸徒，展轉無所，灰燼狼顧，至今未寧。且今日狼顧，明日狼顧，力大勢詘，禍欲何圖？此臣所為陛下惜也。長吏者，又間或非良善，厚其毒，忍療痏而簡問，威剝而自虞。則陛下雖有賑發，不輕得及；雖有蠲放，不輕得獲；雖有詔諭，不輕得聞。此臣所為陛下疑也。然欲安存緝理，斯終何由？以臣計之，視長吏之悖理者，選其重臣代之，不待其為蛇為虺也；察郡縣之受災者，擇其實以勞之，不使其冤而無告也。如此，則朝令夕悅，江淮保全；則四向賦稅轉輸，肩摩轂擊，關中坐固，而根本不搖，猶無凶旱矣。臣故曰將來之由，在此而已矣。
臣伏見聖策次問推恩寓令之計，夫漢晁錯陳諸侯削地之制，謀之至者；主父偃獻子弟推恩之令，計之術者。削地之制行，則轉弛為急，七國之難結；推恩之令下，則強幹弱枝，一王之理定。猶見之熟與不熟，法之漸與不漸。在於漸也，則寒暑得其相成；以暴，則天地不能速化。求之昔意，庶取於今。又齊桓之霸國，管仲之寓令，晝戰足以目相識，夜戰足以耳相聞；將取威於鄰敵，俾逞誌於天下。五霸之事，仲尼之門五尺童子猶羞言之。若此者，則小國權臣之細術耳，臣固不能為陛下述。
伏讀聖策次問專委儒術者，臣聞聖王在上，賢臣在下，道德兼濟，材智樂備。專於上則聰明倍資，安有無其效耶？委於下則公器相率，安有用其私耶？然今以陛下之資材清光，群臣其敢及？若集事者，在陛下必躬必親之謂乎？躬之無偏，親之有制，則垂衣執契，亦不爽矣。孝元則制自左右，非用儒之失也；光武則弊及群下，非用課之得也。儒近於得，而所用者宜一變其弊。若臣所見，今之大者，政或貴此，可得而言。國朝自武德已來，典章甚明，職員甚列，官吏甚該備，而道不宏，政要或未臻者，其官非人歟？理非道歟？略其大歟？錄其小歟？臣所謂小者，則天官卿采之調閱、致驗、選書，至於一簿、一尉、一掾之末，銓次升降，勞而後罷，是詳於核小也。及其揣量親人撫字之官，又未喻也。臣所謂大者，天子之庭，日相日受，軼越倫輩，乃有名邦聞邑，群居之柄，不階課最是非，未聞蹤跡賢不肖，款言喧嘩，隨其所來，轉化容易，似不留聽，是鹵莽於天下也，詳核及小，鹵莽及大。輕重反殊，使盜名死官之徒，波走飆馳，惟恐居後，狂扇誘掖，寵賂為事，以相終始，夫複何望？夫持尺寸之祿，懷輕握微，齟齬施為，尚猶不堪。況明權不制資，藉殺生之柄，兼兵馬之眾，連數十城之地，庸雜橫恣，偷居其上，何以堪之？設曰不堪，耳目陰附事亦無由得而聞，悔之何益耶？陛下得不慎其所授乎！臣以為今之郡縣長帥之官，最關生人性命。用在百里之父母，莫如縣宰；君乎千里之父母，莫如刺史；列城之父母，莫如郡統。使一得之必小康，二得之必中康，三得之必大康矣。陛下雖不在<區支>天下之人洽於理乎？終亦無由，誠不在多，惟慎此三官而已矣。臣又聞《書》曰：「爵罔及惡德。」《春秋傳》曰：「官之失德，在所納邪。」惟君無邪，則不納邪矣。夫偏聽獨任，牽於左右，所自邪也；小臣大祿，制度失中，所自邪也。錦文珠玉，淫佚充斥，所自邪也；教令察視，壅遏不宣，所自邪也；掊克聚斂，億度於上，所自邪也；依阿求同，徑而不道，所自邪也；煩察繳縛，弊歸於下，所自邪也。坐躋仁壽，陛下又何疑乎？不得浩然其心，此微臣之誌也。伏惟審察之，伏惟審念之。臣伏見聖策終有究旨屬篇之說者，臣固無以道師之說，僅能勿墜耳。俯仰睿問，偃薄無所震其心，熟知不免，寧不自勝，攀懇之至。謹對。
惟德星兮，聚於中天。伊賢人兮，集於潁川。人以文而會也，星不言而信焉。彼星惟德，彼人惟賢。不然，安得萃於中夜，格於上元。猗歟陳氏，德必有鄰。展矣乾象，應亦如神。繄伊人之所感，諒皇天之無親。蓋以彰矣星辰，旌乎逸人。人也維何？賢之眾也；星也維何？靈之大者。人之有感，故昭昭而應上；星之不諂，亦煌煌而臨下。於是太史既奏，潁川斯會。賢之生兮，五百年中；賢之聚兮，五千里內。星見而粲粲爛爛，人集而無小無大。至若雲開天碧，迥然可覿。接青漢之皎皎，含白榆之曆曆。參差其貌，炳煥其色。九霄列而再揚光芒，萬里視而不違咫尺。既含曜而應物，亦昭賢而表德。觀夫夭經，嘒彼德星。稟物高遠，垂象青冥。五緯不能亂其色，七紀不能雜其形。明麗乎天，則高而可仰；光燦於夜，亦爛而有靈。且其賢者人之所重，星者人之所仰。伊賢之契星，猶影之與響者也。是故星垂天際，應彼潁上。克明克信，不忒不爽。拂皓月而火微，點晴空而珠朗。借如三星現而在戶，五緯聚而表祚。氣衝鬥而劍出，客犯鬥而槎度。少微興處士之憂，熒惑感景公之懼。曷若乎名實可久，古今是慕也，則那抑賢人之聚。
客有遠人，寰家海泬。聲銷跡卷，兌塞巧絕。浩然太素之和氣，勁然喬鬆之全節。當鬱島以閑安，就靈濤以怡悅。喜仙查之千里，每秋風之八月。知必至之不欺，乃乘流以長發。爾乃制芰俶裝，舂菰裹糧。以晝以夜，若行若藏。沈浮於渤潏之中央，蕩搖乎聱軋之大方。豈靈怪之曆討，實險阻之備嚐。獨出於有間之世，轉入於無何之鄉。聽不聞其聲，類馮異之依大樹；久乃有所遇，若伊尹之在空桑。乘悠遠兮不知其行，道渺彌兮無遺其跡。人與木兮俱浮，天與海兮同碧。次黃道之的的，穿白榆之曆曆。反不記其所從，又焉知其所適。飲牛於津者誰子，弄杼於室者何人。軋軋有聲，繽綺縞兮如雪；盈盈不語，粲明眸兮若神。忽咢眙以相顧，雖婉孌而不親。既持石以贈子，令致問於嚴遵。當是時也，星則知客犯爾位，客不知星則吾身。何碧空之無涯，乃飄然而獨往。非智力之所及，實風波而是仰。昔未乘查也，則在地而成形；今之乘查也，則在天而成象。若不資巨浪之潛運，安得排青冥而直上。倬彼星漢，自天而垂。澹橫河之清淺，皎列宿以參差。客無查，徒勞勤而事何可濟；查非客，雖往來而世莫之知。信其致人於霄漢者，不必輕舟迅楫之力。忘情於夷險者，亦無波臣川後之欺。吾既異此事，乃斯焉而賦斯。
畋者所以講武，賢者所以輔弼。能順時以宏閱，逢名世之間出。得賢於蒐狩之場，效獲乎霸王之術。且以展時巡之明義，昭至化之陰騭。將入林之有期，寧即鹿而無必哉！是以賦車攻，練吉日。駕駟牡之既閑，儼七騶以齊蹕。於是列卒滿路，張罘竟天。傾藪刮野，搜林蕩川。小殷湯之教祝，同周文之獵賢。治國之規，必聞獻可；從禽之樂，寧假獻豜。如斯則沃心之期乎說啟，乃入夢之知夫兆先。觀夫獵車未貫，大綏將弭。得賢之繇既符，非熊之姿宛是。馬足不極，皮軒遽回。解雲羅之周布，廣天仗以全開。用割鮮之能，我則曾事於屠釣；誇染輪之味，我則將和於鹽梅。且夫博采為聖，旁求斯盛。寧知校獵之遊，更展弓旌之命。白駒皎皎，無煩空谷之維；束帛戔戔，不待中園之聘。薄狩有隙，畋遊有恒。陳虞箴以炯戒，得呂望以光膺。馳騖乎道德之囿，故逸飛之遺走。將賢能之是擇，在麋鹿而何有。十旬失位，悲夫洛汭之歌；三品充庖，詎比渭濱之叟。此威容兮，我武既成。彼非熊兮，惟時之英。來儀則邁種靡怨，佐理而日月宣明。盛哉！三驅之致用也，永代垂聲。
湯既有殷，聖德日新。敬畋遊必因於無事，取禽獸不為乎資身。於是設無私之網，當去殺之辰。加一目而雖期於用，開三面而蓋取諸仁。乃言曰：遂爾之性，啟予有聖。悲羅者之所重傷，詔虞人悉除其令。恢恢雖設，不為四校之防；蕩蕩無疑，必遂三驅之命。是用施諸大麓，祝以嘉辭。舉數隅而罔煩曲取，當直道而豈假周維。故得獸安狂顧，鳥釋危疑。弗慮弗圖，自樂已生者足矣。若亡若存，不用吾命者縶之。當夫蒐狩有常，稼苗是寶。將遂乎驅逐，豈煩乎窮討。所以釋從禽之利，以絕一源；解竟野之罟，欲窮諸道。遂得行無所阻，物不懷猜。念群生而東西必遂，嘉眾路而遠近咸開。弱羽飛空，未見觸絲之患；微行走地，曾無係足之哀。故曰聖道克美，深仁及此。雖有畋獵而無荒，雖有罝罘而必弛。所以冠百王而不怍，曆萬祀而無慚。正其德而惟守一，用其網而必去三。芳隨事遠，化與恩覃。則裏革斷罟之心，庶修遺美；西巴放麛之感，足繼清談。今天子意在蒐田，誌清郊甸。庖羲之網屢設，成湯之心未變。已焉哉！誰能述三代之所興，庶可垂永於南面。
洞庭之遠兮，亙全楚而連巨吳。路悠悠以窮塞，波淼淼而平湖。遠國之奧壤，中華之外區。風土所宜兮四方各異，珍果斯出兮諸夏或無。至於白商謝，元律改。風落瑤林，寒生窮海。枇杷落而將盡，荔枝摘而不待。然後浮香外散，美味中成。照斜暉而金色，帶晚潤而霜清。圓甚垂珠，琪樹方而孰可；味能適口，玉果比而全輕。在禹貢非他，於周制則那。充厥包於林下，發使者於江沱。襄橙不得而雜，楚柚不得而和。所獻者皆歎其美，所貴者不以其多。歲崢嶸而已晚，路崎嶇而自遠。齊萬物以坌入，離本枝而不返。其價可重，其味可珍。固綠蒂而未變，施素錦而猶新。若夕發於南國，已朝奉於北辰。匪雕飾以自媚，實羽翼以因人。獻芹者既非其匹敵，獻桃者何足以等倫。豈比夫江北則枳，江陵則洲。隨楂梨而莫遂，備職貢而無由。同碩果而已矣，望君門兮阻修。美哉！植物斯多，結實者眾。斯橘也，栽則隔乎淮浦，生則主乎雲夢。獨專美於當今，及歲時而入貢。
