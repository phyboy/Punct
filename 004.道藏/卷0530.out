王太上也，謂之三清；淵神靈也，謂之三洞。洞之法，金璫玉佩之書，玉馬之券。回車畢道，天誥也；負石填河，師誓也。得之者上騰九天，失之者不釁十祖，故曰萬劫秘而五千文行。蕭武好佛法，道士挑攪釋藏徒聊順帝旨，強說為大教佛經，故論者短之。多稱道家唯有《老子》兩卷，井蛙不知尾閭也。大哉玉皇！上極金闕，青童紫微扶桑之君，仲侯左靈東華之君，人雖位在上清，而猶臣妾玉皇，太上已下，如陪臣焉。凡三十六天，三十六洞地道，下通華陽林屋，傍通龍邱九岩，其土神秀，厥生道奧。
徐先生名含真，中書侍郎安貞之族子也。傳八景之真文，握九光之靈符，隸乎此觀。初棟宇壇墠，惟彼瓦礫，鬱為草莽。先生之功，林堂象設，始吐光彩，蕭寥同映。養屯茹氣、蹈火吞刀之士，不可呼而來。夫道可不遇，文複何昌？銘曰：
天地未生，聖人未作。陰陽坱圠，日月磅礴。道隱乎先，氣流形博。乃播群法，靈神沃若。奔景無天。回元豁落。
帝作玉府，以般靈居。四輔之目，三清之書。不得其人，曠劫秘諸。臣拜稽顙，以度寶魄之明浩輿。
況往嚐盜開靈書，罰露天誥，免冠自懲，慮不塞咎戾，矢其文以自贖。蓋欲鋪簡神明，非為道士所發。自貞元辛未歲九月哉生明，餘窮愁幽憤，思以自適，吟詠道篇，以攄煩襟。時長安尉杜陵史鎬在焉，為餘搦管揮灑。後漢神仙之士王次仲者，善為此書。餘今日見史侯，如漢世矣。
闔閭之葬海浦也，水銀為溟渤，黃金為鳧雁，精氣為白虎，是名虎邱。東晉王珣、王瑉，舍山造寺，生公忍死待西國經來之所也。山中塔廟，叔父有功。叔諱七覺，字惟舊，容相端靜。神龍初，八歲剃度，萬言一覽，學際天人。嚐以唵部禪林萬法之母，法從數起，乃讀外書，小餘大餘，以為證據。《維摩》所謂通達善道，《法華》所謂通達大智。況受經於叔父，根鈍智短，曾不得乎少分。至德三年，示終本山，付囑門人澹交曰：「此山法事，莫不圓對，而經藏猶闕。」
澹交僧缶俗姓何，廬江次宗，其胄奉佛，不敢廢師之命。自至德貞元，龍在戊寅。紹建方畢。瞿曇教跡，不舍有表，不住無表，船若用中。壇攝其六，頂攝其四。譬如無根，安得有華？故覺華長者得《定光如來授記》，鹿仙長者得《釋迦如來授記》，寶手菩薩得《空王如來授記》，皆因造藏而得作佛。從虛空藏流出一切藏，一切藏流出四大藏，四大藏一億大藏，四億小藏，圍繞湧出，狀如蓮花。灌於四藏，流出十二藏；從十二載，分為三藏：一聲聞藏，二菩薩藏，三真如性海藏。海水可量，虛空不可量；虛空可量，菩薩摩訶薩成就眾生變化隨感不可量。菩薩摩訶薩修行地位，有分劑故，故可量；諸佛真如性海，無分劑故，故不可量。灌於三藏，流出八萬四千藏，修多羅藏摩訶藏為上首。於是有法藏寶藏，甚深微密藏，妙花光雲等藏。藏無盡在色究竟天，眾生福薄，不得瞻睹。謨呼羅摩海醯首羅大自在神，天樹雲音日輪速疾執金剛神，淨光光香雲最上光嚴身眾神，清淨華髻栴檀樹光足行神，雷音幢相雨花妙眼道場神，淨花普照無等光焰主空神，永斷迷惑普遊淨空主方神，示現宮殿樂勝莊嚴主晝神，普得淨光諸根嚐喜平等護音寂靜海音主夜神。其摩竭提國有金剛藏，中有摩尼缶王，變現自在，雨無盡缶嚴好花，是諸菩薩演說如來廣大境界，慈目缶髻，發生喜樂。可愛樂正念天王十方海中一切寶王，吐雲彌覆，流出教綱，其佛號法水覺空如來。嚴持器仗夜乂王，力壞高山夜乂王，毗樓博乂，焰口海光龍王等，甚可怖畏鳩槃荼王，美目端嚴鳩槃荼王，日光天子，月光天子，星宿王天子，威德光明天子，各各恒沙恒沙眷屬相與掌護，其南海楞伽山下娑竭羅龍宮，其光明藏大地劫盡諸方等諸經，納於龍宮，其贍部洲大藏六萬卷，中藏六千卷，小藏四千卷。大悉地有空有不空，廣略平等，譬如萬法出一塵中。千論百疏，又如一塵流出。如帝釋宮殿因陀羅網一珠映八千億珠。法界義中，法身法性，百佛世界，細一毛端。析一毛端，成微塵數世界一一世界。法身演無量百千萬億諸佛法藏，是身為陀羅尼藏，湧法海藏，眾法缶藏，舍乘敷藏，花頂眾藏，密耶護藏。言頓顯也，此皆奢摩他毗缽舍那定惠之力，觀見如來等藏，藏依識攝有舍藏。
理發於心而形於藏，內外俱朗，不其然乎？斯文淳一，非敢戲論，光佛相好，讚佛功德，從佛知見中來。頌曰：
雪山紺宮，等虛空耶？叔父付囑，澹交續耶？妙華光雲，香普熏耶？娑竭所指，摩醯護耶？喝剌呼嚧，歸命護耶？
五蘊、十二入、十八界，此上三科，能包萬法因緣，生為有無。自性為空，空有融一，即中道義。雖石船渡海，蚊背負山，不為希有事。僧法珣與和合眾法藏等造乾元寺者，晉高士戴逵子禺之宅也。乾元初，節度使鄭昊之奏立，觀察李涵、李道昌皆有力。大臣求無上道，以心無所願無邊，受者實得，施者實與。雖空不敗，有為有滅，無為無滅。無為有為之體，有為無為之用。無生無滅，無相無名。無相法，無言語說法。以無言語說故，有相大乘；無觀法門，有相大乘。無觀法門，於法有所得，有相大乘義；於法無所得，無相大乘義。所得無所得，俱真一乘之義事也，為妙因果。譬如種子，依地而生；又如大地，能荷群有。虛空之體，大於天地，天地有盡，虛空無盡。如來之體，大於虛空，光明虛覺，圓寂萬億。故於無住本建乎諸法，不動真際，恒沙煩惱，莫不斷除。魚吞鉤，虎落井，蛾拂火，此眾生自取其毒。道本平坦，樹本清涼，佛在摩竭提國城等正覺，諸弟子棲乎茂林，藉彼祥草。厥後因時設教，猶著弊衣，行次乞食，及往忉利省摩耶夫人，優填王鑄金刻木，始用膠漆泥布，佛有像自此始也。與佛在時，功德無異。於是給孤長者造祗園精舍，末由底迦造龍宮精舍，竺乾法蘭造洛陽白馬寺，佛圖澄造鄴中九百七十三寺，釋道安造襄陽一十五寺，遠法師造廬山東林西林寺，度法師造攝山棲霞寺，杯渡法師造南陵隱靜寺，傅大士造東陽雙林寺，思大師造衡陽南嶽寺，智者大師造天台國清玉泉寺，三十五寺略也。涅槃無前無後，般若無新無舊。法珣上人重舊德不輕新學，門人清瑛請況於藏經中抄佛心說，永示無極。文曰：
倬哉迷盧，宏亙大千。百億日月，藕絲貫穿。蚊背負之，飛登梵天。塵勞為海，般若為船。截生死流，是曰希有。大哉乾元，實則不朽。和眾雲臻，珣為稱首。佛告善來，寶坊崇哉。法雨灑埃，慈雲徘徊。
地輪依水，水輪依火，火輪依風，風輪依虛空，虛空無所依，佛體也。變佛體為金色界，地輪是也；金色界中有香水海，水輪是也；香水海中有光明藏，火輪是也；複有寶林，香花瀰漫，周遍佛土，風輪是也。上至香積，下至金色，一光明藏，依報正報之因歟？有智為情界，無智為器界，佛土為性界。法身報身，應變之身一也。天親以應化，非真佛，亦非說法者。其華嚴則不然，諸佛同身流入毗盧遮那智藏之海。人有血脈，地有湀辟。
滄島之脅，有白沙之墟焉。天塹在南，蜀岡在北。敦彼廣斥，勾攘五材。擂刺元精，猛虎蹲路，騰蛇跛水，氣母毒形。火爐胚物之意，惣持相土，曰牛欄河，灘畔堪造漫吒羅，非人乃秩。
天寶末，長安僧絢避虜東土，畫為像宮，以配梵帝。皇猷允塞，景福爰集。善來若干，商主若干，與其眷屬，爭欲奮迅。爰雲構版插，定中丕赫，微絢之功，人其舍諸。於戲！古稅甚薄，人猶告困。夫絢不柄刑賞，不驅其人，蓋以天子孝理昭明，並受其佑。霜露怵惕，蓼莪罔極，申以上報，謏儒經之闕聞，此名教君子肝腦而塗地者也。不然，其孰能與於此乎？所作既成，推山斡坎，金翅吞龍之勢，徹乎上王，磅礴乎夜摩，胸開掌坦，棋布箭直，廓乎其崇之哉。洎夫楫師陶師車匿乾陟方等百一嚴身之具，華儉造中，滿而不缺，三草二木，俱沾一雨。
昔北山之翁，天帝命操蛇之神，以遂其誌，是知慈善根力軍吒胸，索口唵火，皆瞥電春雷，張曜威，恒保寧刹土。見易底迦，一時生晦，魔軍法將，不可以較乎勝負。吹螺擊鼓，歌唄讚歎，旋和之眾，莫不圓通。信乎罽膩停酸，修羅竄跡，菩薩鏡生死海，為大涅槃。大法現前，了無塵曀。凡有作有證，名有相大乘；無作無證，名無相大乘。體相既融，一真味也。涉入無閡，因中說果，果中說因，此文殊道引之智。羖羊有角，能破金剛，不破如如之相。我於觀照權實，皆如如從心上變起，離心無物，離物無心，心因物因，迷盧不動。有若靈辨禪師者，大照大師之上照足如優曇花，綱首良制利見如薝卜花。絢上人者，根器清淨，如拘物頭花，芬多利花。聿來求我，分別三諦。不有歐和之誌，悉地之德焉，難乎決擇。然則嗢陁喃散施有情之義，磁石攝鐵，不攝鴻毛，相應故；作針則沈，作缽則浮，隨緣故；獸齕堅骨，魚食碎砂，砂骨遊鋪，托胎佛也，明佛性故；與夫有不染塵，空不斷相，非空有故；若有去來，若無去來，無去來故；若有方所，若無方所故；佛與眾生，數無增減，無增減故。補特迦羅由來則佛前佛後，同名同號，乃至不同一微塵之數。微塵數佛，各坐蓮台，展臂指塵，皆當此說。且修多羅藏八萬在婆竭羅龍王宮中，以龍樹之聰利，受持不盡。海惠盡焉，曾不得失夫少分，或以其言河漢，詎知我生一，一生陰陽也，不測之外，更有神速之如此乎？是以聖人神道設教，大哉，神乎！若在其上，若在其下，群玉藏書之府。比夫現量《春秋》敘二百餘年，方彼曠劫百千萬億那因他，其數略也。法從數起，從一刹那至一洛刹，從一洛刹至一俱隻，從一俱隻至一僧隻，從一僧隻至一高出，從一高出至不可轉，無邊無礙無央無極。重重成住壞，空空不相淩滅。其相去也，不亦遼乎！
假使生肇融睿，伊皋稷契，共佐唐虞，我知不相若也。老聃曰：「竺乾國有古先生，西過流沙尋師之旨。」孔子對商太宰曰：「三五非聖，西方之人，蕩蕩焉無得而稱。」又曰：「聖人吾不得而見之矣。」日月無燭無不燭，聖人無見無不見，般若無知而無不知。《周紀》有之，昭王二十四年甲寅，天地震動，江河泛溢。王問太史蘇由：「此何祥也？」對曰：「聖人生於西方。」穆王三十三年壬申，天地震動，江河泛溢，王問太史扈多：「此何祥也？」對曰：「聖人滅於西方。」示有生滅，實無生滅。向使無生之法，格乎戰國，戰國得之，秦不坑儒，趙不坑卒，小國事大國，大國不征小國。含哺鼓腹，無為之法化也。雖有大夢，然後大覺，塵勞性空，空有常寂。分改遷易，無非法身，而大雄法寶五，迦葉不得當乎付囑。必也當乎？不論前後，此瞿曇所以讚佛法也。文曰：
佛日之曙兮，照乎東方。大雄說法兮，海印發光。獨立三界兮，橫吞八荒。江沙漫漫兮，寺壓其陽。撼穀斡波兮，氣盤中央。
粵考《春秋》敘事之實，趙郡東祖，源流甚長。衛州刺史嘉祚曾孫，榮州刺史璿孫，贈尚書郎銛子，諱端，字公表，官由台省興元少尹少府監，出泉、饒二州刺史。參佐不書，略也。貞元八年秋七月，終於郡署，年六十一。明年八月庚申，窆於鳳山之東原。
嗚呼！神明無質，君子能通其意以為教本，仲尼闡教微言，七十子揚大義，去聖雖遠，其七十子之季孟乎？至於饒禮將驅俗經以道俗，饒之人始有講睦之聲，上員不吊，殲我渠喆。昔桐鄉嗇夫，猶葬桐鄉，桐鄉之人皆祠之。今饒之葬如此。嗚呼！《列章》載云：「精神天之久，骸骨地之久。」此言骸骨滅，其精神不滅者何？從心上變起而生展促，常讀眾聖之書，上於釋典，如川及海之無翻流。蘧廬久處，奮迅泥滓，宜諸精爽，黜陟幽明，亦由是也。夫人讚皇郡清河崔氏，從其子拭，盡力哀敬，記石陵穀，永質天壤。銘曰：
蘭桂有叢，以薰其風。邯鄲舊氏，厥祖惟東。籲嗟府君，其命不融。精神本天。不在乎地。舊國飛魂，新塋掩隧。逝不可止，哀何不既。
曾祖符，皇朝潭陽郡太守；祖大智，皇朝河南府士曹參軍，贈吏部郎中；父休，皇朝銀青光祿大夫太子少保，贈司空，諡文忠公。京兆府萬年縣洪固鄉胄貴裏韓滉，年六十五。公繼代生賢，左右王室，鄭武之賢，韋平之美。開元中解褐，授右威衛騎曹參軍。丁文忠憂，服闋，授京兆府同官縣主簿。又丁內憂，孝貫神明。服除，授太子通事舍人。肅宗在靈武，授監察禦史兼北海郡司馬，充北海節度判官。道阻未行，除通州刺史，尋充山南西道采訪使判官。時宰醜正，除彭王府諮議，詔除殿中侍禦史，累遷祠部考功吏部三員外郎，判南曹，尋遷吏部郎中給事中兵部選事。有盜殺富平令，倚為禁兵，特詔釋之。密疏聞狀，遂伏其罪。遷尚書左丞，知吏部選事。有擁馬陳詞，造階抗議，曾不再煩主吏，重閱簿書，片言遣之，莫不心服。
拜戶部侍郎，判度支管諸道青苗稅戶。屬國計空耗，上難其人，服勤九年，出利百倍，左藏之錢至七百萬貫，大倉之粟至數百萬斛，其邊儲或五六萬，或十餘萬。有附大臣間於先帝者，引劉向羊頭山黍，雲權量久差。公曰：「山之南北，地之肥瘠，禾黍不同。」會內藏有隋朝銅豆，果不差異。安邑解二縣鹽池，比歲水漲，甚於往年，有漫生紅鹽之瑞。詔諫議大夫檢覆，並致祭祠宇，號「寶應靈慶池」，宣付史館，拜太常卿。出為晉州刺史，拜蘇州刺史，充浙江東西都團練觀察處置使，尋加銀青光祿大夫，改檢校禮部尚書兼禦史大夫潤州刺史鎮海軍節度使，依前充浙江東西觀察使。令行風動，無敢犯者。自信安洪光、東陽捍狼山僧惟曉等，結連數郡，熒惑愚，破其巢窟，伏戎自殪，山越一清。管郡十五戶百萬，裏尹、亭長、書佐、小史、令丞、牧守，通數萬人。自公區處，不朽之作，乘輿播越，畿甸路斷。公日遣一使，間道齎帛，表詣行在，諸道未知行在，營將士無不引還。唯公所遣兵，鎮河南衝要，堅守不退。兵馬使董晏，將三千人鎮徐州，部將沈清等頗違軍禁。公遣一介，齎牒轅門，笞晏二十，沈清等六十八人，悉按軍令。徐方既定，轉檢校吏部尚書，加金紫光祿大夫，封昌黎公，改封南陽。
天子幸梁川巴山道，命判官何士幹領健步七百，負絞練十萬匹，上獻天子。六軍從官，扈蹕千里，時屬維夏，未頒春衣，表至行在，眾情大悅。公又命從事裴樞、李倫微巡，內兵甲麾下將士合三萬人，請翊衛鑾輿，收複京邑。上深嘉歎，特加檢校尚書右仆射。李希烈眾軍東下，誌吞淮濟，公即日遣兵馬使王棲曜、李長榮、柏良器，以勁卒萬人，溯流千里，倍程救援。才及雎陽，賊已陷襄邑，攻寧陵。棲曜等突圍乘城，矢中元惡，凶徒懾遁，不敢東顧。淮南初喪節度使，大將王佋，帶甲數千，夜犯城府。或出權計者，雲江南兵至，佋兵遂散。殺戮甚多，士卒驕矜，爭邀厚賞，率居人商旅五十萬緡。符牒已行，人情恟恟，公即日遣都虞候李棲華謂兵馬使張瑗等曰：「收複上都，六軍未賞，節度薨歿，豈名為功？賦斂擅興，何人造意？」諸將引過，橫調立停。
及大駕還者，進封郡公。時希烈盡銳攻陳州，公命諸將與宣武軍合勢，破賊數萬人。關中初複，公以為國無年儲，何禦荒儉？陳圍已解，汴路即通。抗表請獻軍糧二十萬斛，從本道直至渭橋。公命判官元友直草創運務，部勒趨程，時河中阻兵，堅城未拔，關河蝗旱，軍食不足，船至垣曲，王師大振。拜檢校尚書左仆射同中書門下平章事，加本道度支營田充江淮轉運等使。連歲蝗災，仰在轉運，公自晨及著，立於江皋，發四十七萬斛，舳艫所至，近遠慰安。
貞元元年十一月十一日制曰：「江淮轉運使某官某，勵精勤職，夙夜在公，厥有成績，可進封國公。」初封鄭，改封晉。前後河南用兵，解寧陵睢陽之圍，全彭城要害之地，朝廷議勳，特賜一子六品正員官。又其軍鎮營宇，舟船鞍馬，甲仗旗鼓，羽革丹漆，牛羊六畜，難乎校算。應緣兩稅，唯有一榜，人爭及限，吏不到門。今江南縑帛，勝於譙宋。
二年冬十一月朝覲，上深禮重，委以大計，加度支諸道鹽鐵轉運等使。待空岩穴，方歸田裏，主恩彌深。初願遂違，顧謂其族：「為當瀝肝膽，身塗草莽，上答乾坤。」時屬西北用兵，倉庫空竭，公和糴五十萬斛，無敢奪期，米價遂賤，防秋士馬，儲糗更無闕。自公當漕運，初年四十七萬，二年七十萬，末年一百萬。尚結讚普，使六蕃，抗言逆順之理，夷虜感動，肝膽楚越。張權者不敢惕息，盜位者退而思過。
貞元三年二月二十五日，薨於昌化裏私第，春秋六十有五。皇帝震悼，輟朝三日。制曰：「故某官某，應運而生，弼諧於我。道符兩曜，德冠八元，以武綏邊，以文經國，方期難老，式作宗臣。孰謂不融？盡瘁而沒。雖鄭亡子產，衛失柳莊，憯悼之懷，豈過於此！過時謂（三字疑）撫床增慟，當扆興嗟。厚申往襚之恩載榮優贈之禮，可謂太傅。」前後賻贈布一千疋，米粟五百石，錢四百萬，喪事供官。
公踐曆四朝，歲逾五紀，炎不執扇，晝不伏枕。疾無杖屨，居必矜莊。自同官主簿，制一裘褐，直為宰相。古人無食粟之馬，衣帛之妾，更爽之居，不足多矣。以沙門一行得聖人之道，特寫形影，仰如宗師，癖在《春秋》，精於係象。賦《春秋》七章，著《通例》六卷，並章奏詞略十餘萬言，豁如恒星。敦故舊，重然諾，好古博雅，能書善畫。夫議大勳者則不書小善，舉大德者則略其細事。故不殫論矣。公有子弟，聞斯行諸，不敢墜失。況以賓客，從事日久，泣慕清塵。謹狀。
貞元三年閏五月十八日，故金紫光祿大夫檢校尚書左仆射同中書門下平章事晉國公韓公故吏將仕郎前大理寺司直顧況謹上尚書考功：伏以柱石元臣，勳績光茂，孝則先意承誌，忠則知無不為。武能禁暴，文以經國。翊讚聖明，懋建和平。沃心造膝簡乎上，長策宏規振乎外。奄從流運，恩軫睿慈。今月日若馳，鬆楸將樹。易名之典，請舉舊章。謹上。
嗚呼！天禍甌邦，尚書告薨。哀哀甌民，罷市輟舂。何時複睹，盛德形容。伏惟尊靈，惠和溫恭。識洞元龜，文掩雕龍。天生大賢，葉讚時雍。至人厭世，寥廓為友。精神不留，天地長久。穀神不死，是曰長生。伏料尚書，上賓天庭。悲號者何，在物之情。惟公據道，夙負重名。爰自成才，曆拜通榮。五十餘年，侍奉承明。隨難西蜀，拔身定傾。有唐中興，累踐銓衡。朝廷擬公，三老五更。上憂方隅，出典百城。淺學自私，掩善揚鄙。峨峨尚書，近仁不已。昔在春宮，先我大國，鬱興多士。《周易》有云「黃中通理」，其斯謂乎？自我江潭，於今多秩。處順保終，洗然自逸。上官命況，糶鹽蛟室。奄居黃泉，不見白日。顧惟陋賤，時承周密。感德懷仁，何時終畢。神儀超忽，靈駕徘徊。敢申薄禮，以表深哀。伏惟尚饗！
古之哲人，銅鞮介山，柳下臧文，先生企之，密邇四鄰。逢時不昌，與世迍。先生淵然，金碧無塵。通識殊倫，精義造神。退居江潭，節貫鬆筠。皎皎先生，蘭言玉聲。詞林搖落，天地空春。宜與太一，上為帝賓。若商傅說，例列星辰。天將以公，經濟生人。生人不幸，天喪斯文。斯文既喪，嗚呼郢匠。先生逝矣，何人知況。知況何人，升堂誘進。造次無為，樞機必慎。跡暢高節，心融密印。詞不能豁其胸襟，故舂容於絕韻。而京口歸魂，毗陵旅櫬。可勝悲哉！心喪何自，身役炎洲。先生大歸，赴哭無由。古之達者，以生為浮。先生徂征，與化同遊。四節不留，物無長在。寂寂賓階，人遷事改。陶潛自祭，管輅知終。本師瞿曇，了達虛空。初命少子，昏冠先禮，兆發深衷。聖朝悼歎，儻遂追崇。忝友季茂，休戚略同。北望丹徒，山險萬重。文非尺牘，鬱塞盈胸。想公形容，昭況肅恭。尚饗。
維大曆八年正月朔，同鄉顧況，於永嘉發使，具簞蔬野酌，敬祭陸三十二兄端公之靈。
嗚呼！接席之歡，俄成奠酒。殊鄉少別，杳忽於今。牽拘南役，遠哭如淚。兄秉德居厚，植靈超茂。天和發外，虛白自內。特挺孤操，與物去害。惟昔二京，群盜縱橫。出入十年，天下交兵。越盜寇吳，殺人燒城。國危如此，公乃請行。我之行焉，無往不平。擁陣陵陽，回戈歙右。江南山洞，略盡遺醜。巨敵先摧，群降獨受。兄之令弟，況之良友。感激風雲，留連詩酒。昔魏有人，子方段幹。兄之所在，人心獲安。賢者讓平，惟患是急。兄之忠勇，人莫能及。燕將泣書，齊師複邑。跡為功著，名因義立。為帝念功，君門遂通。台閣生風，乃憶江東。高臨山中。有書滿屋。與人共讀。有粟如雲。與人共分。破富為貧，好事日聞。靄靄牛潭，峨峨囊嶺。開流架迥，倒寫煙景。今日淒涼，林空夜永。人或有言，吉凶無門。我命由我，以兄之才，何適不可。寧知一旦，忽鍾茲禍。鴻翔千仞，自茲而墮。嗚呼哀哉！伏惟尚饗。
