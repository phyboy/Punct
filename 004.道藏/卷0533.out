羊舌大夫謂鬷明曰：「子不言，吾幾失子矣。」仲尼又云：「言而無文，行之不遠。」『則知士不得不言，言不得不文。然言之不失，行之能遠，在員外也，不在不佞。至於心與時事，固不可不奉達，員外亦當一一詳悉，無脫略也。
觀東人之後，十歲讀書，十六能文。不止能文，亦有壯心。及茲弱冠，頗覽古今，輒不自量，謂以可取天下之名，遂以去歲三月，賓來咸陽。一之日舍逆旅主人，仰見帝居，雙闕入天，顧身仿佯，若遊塵止於五嶽之高。二之日持無似之文，幹有名者數公，望其刮目以鑒真，作致身之椎輪，客去門掩，然以寂寥無言。三之日飛廉始春，春官解褐，試士於司存，觀亦捧手蹀足，而淈其不群於伍。四之日灼有明文，曰「我采不渝，爾則懷瑉，」既如是矣，則有故舊者，置酒一榼而歡飲之，以得失相安。然常人有情，亦不免悵焉。由是天球減價而喪色，鏌鋣不寶而奪銳。減價者卻委以櫝中，不寶者未倚於天外。
側聞員外好人有奇者，故緘二物以代謁。斯二物者，非好奇君子則不足以為托，然猶慮其未甚悅，故復重述耳。今之人學文一變訛俗，始於宋員外而下及嚴秘書、皇甫拾遺。世人不以為經，呀呷盛稱，可歎乎！然世人之庸，而擬議於數公，其猶人與牛馬也。以觀視數公，則皆師延之餘音，況能愛世人之蠅蚊乎？夫能以觀之文言於世人，得非會群聾而鼓五音，曷知其由來哉？方今座主，五百年之間出者，觀三千里之賤士耳，座主有至公，而觀無聞焉。非觀獨恥之，而員外恥之。何者？使誠無可聞，而至有聞，欲速之過也；使有可聞，蔽賢之過也。員外必澄神洗機而鏡其是非，無黨欲速與蔽賢，二者之理，謹留短書於宅，並詩三十首，尋拜高風，以聆員外之玉音。觀幸甚。
支使職佐方麵，公才絕倫，其分所部來督屬郡，必以舊二千石將去。新股肱守未至，而應慮編黎失業，欺吏得伺便，是以中司據案輟食，賈支使餘男，俾威之德之。支使下車，人以之安。奸心欲萌者，若烈風卷危葉；惸獨無告者，譬枯轍沃膏雨。闔境不擾，殆將晏如。問公之秩，則屈於馮郎；觀公之政，則優於杜母。然儻翼一舉，誰能料其高下哉？
觀靜居養晦，束發初冠，累受郡薦，不隨計偕，直以無親於權右，寡譽於鄉曲。陸行闕徒禦，長邁匱資用，每西顧而笑，知難入身，徘徊斂歌，罔自酸念。嚐聞古聖欲濟先濟物，欲達先達人。卞和再刖足而不去，欲濟物也；禽息一碎首而不愪，思達人也。側見昨者此州舉人陳昌言、朱公薦、戴察，並以才獲送而不果往，或以親老而惜養，或以家貧而莫進。相會而議，不知所安，群吟動風，聚泣成沼。況秋節轉厲，羈心益雄。恨天下丈夫，不可投刺；碌碌之類，雖投奚為？
惟公秉幹將之利，挻荊楚之秀，方釣名之日，亢得路之地。觀輒欲遂君子之美，張小人之謀，其陳昌言等，執事誠肯徹重味於膳夫，抽月俸於公府，實數子之囊，備二京之糧，則公之德聲，日播千里，魯衛之客，爭趨其門，亦可謂委能於聖朝，豈止殺身而已矣？言用與不用，公其度之。不然，則言之於有司，取我王稅，量其豐省，贍其所須，亦足明非常人有非常之事。將白於連帥，固亦惟命，相時而制變，亦惟命。昔漢武帝詔郡國貢士，縣次給食，此明天子也。仲灌夫好禮敬賤士，推拔下輩，此賢大夫也。公能收納任懇，則善不可加；問之數子，乃釋鹽車之患也。
公若輕財惜施，輕士不卹，使觀之言如水投石，則行垂涕唯唯而退。言公輕財惜施者，若公府之積粟腐貫朽，曾不振窮貸乏，而多為曲贖小吏狗鼠薦蠹鮮不千百，豈不輕財惜施歟？又言輕士不恤者，則陳朱戴者，銳力詞翰，腹歉翅折，不能達揚，而執事高視，蔑有救心，豈非輕士不恤歟？且公波瀾在衷，深淺未卜，先設以與奪，願筌否臧。
嗟夫！當春正植以桃李，卒歲然後驗松柏，公留意而圖之。觀攝衽而長跪。
觀白衣之王臣也，育於天人間二十年矣，膽薄不敢以千大人，頭方不足以扇知己，以此而食，誠愧之哉！而聞使群德閎列郡，名截區宇，翕歸人望，轟動朝聽，灌注我元造，昭蘇我蒼生，實宜居中作舟，匡上調鼎。千乘之任，未周其用，君子之議，以為屈焉。觀稟疏狷之性，執廓大之誌，而不能與群俗爭狎，獨兀爾憔悴，固事亦無可譚。然渠所論，不過物之貴賤，利之豐省，相斥工拙，相旌是非。乃令慷慨之人，有霸王之略，而不得語，反見疵瑕耳。嚐以天下如使君者未乏，如觀者不少，聊且收涕於衽，束臂置胸，庶幾於鶤鵬，不遽歌龍蛇也。使君令問熙洽，穆如清風，家鍾其祚，天契之秩，人莫得而涯之。
竊窺使君，善美雙著。其善也，在乎制事中度，立政有要，吏不慢局，獄無撓刑。斬前守之苛弊，若嗇夫之去草。能於是，民誦之曰：「雖有饑饉，必遇豐年。大盜既去，我公來臻。」斯使君之善也。其美也，在乎雅量汪洋，神機貞明，蓄山之靈，洞人之情，鑒有所臨，細無遁形，麗藻之振，其音鏗鏗，斯使君之美也。
使君頃在幕府，及統留後事，禦卒競勸，疲民惠和，敏見洽聞，高謝朋伍。不然者，何得奮於戎佐，而一舉趾跨上二千石歟？籲！海內同軌，四方萬餘裏，出使君之境，誰獲小康，非使君之民，罕沾大賚，郊邑騷屑，人胡疇依。豈不為歲時薦之以水旱，官長墜之於塗炭？觀甚不佞，猶知痛之，雄飛丈夫，豈止太息？
《傳》曰：「自非聖人，內寧必有外憂。」今主上非不聖，但輔相有闕也。以觀庸意，儻挻使君於廊廟，則中人以上不為非，中人以下遠惡矣。今年特遣處民之上，利身而不利國；在朝之右，諛媚不直；緣邊之寇，蜂起為蝥賊。觀誠守貧窶，無卜式裨國之利，身複多病，無終軍係虜之力，但怒發撫髀，氣如騰雲。苟未獲謀，何命之劇終？固當曳履諫天子，借劍趨相門，盡養民治國之計，逐倚法屍祿之吏，使衛青重揖客，孔子畏後生。
使君展轉覽此書，觀非寓言也。觀將適於越，途經貴州，無何遇疾，不獲俯謁，迫以月盡於紀，道賒其程，衣衾素單，糧糗倏罄，惟有塵鏡委匣，韋編在囊。滄洲目前，風水相駭，默默長顧，便堪酸心。艱勤於下邑，淒斷於易水，使君知否知否？念茲在茲，蒼惶寫言，兢懼待命，有觸忌諱，願開含宏。月日，觀再拜。
觀絜身復古，立行師古，臨事不惑，見危必進，秉此數節，時人罕知。伏惟良寶匿瑕，明鑒含垢，暫留頃刻，少納芻蕘，遂厥愚懇，死而無悔。竊見前此邑丞朱利見，一室窮病，十年非辜，形神沮弱，容鬢衰颯，若遣憂能傷性，此人殆不久生。孤禽孺子，相向嗚唈；眢井壞灶，共之淒涼。觀雖非比齒，稍與同道，往往目睹，感之酸然。常恨莫能為計，無所施力，使有穀帛，當能賑之。此生亦人倫之落落，士林之楚楚；代習禮樂，宿傳衣纓，乃祖乃父，亦有拾青拖紫，三徵五辟者也。生家亡早孤，年壯方仕，所共交結，亦皆名流。微班不達，直道來累，人不哀者，諒誰有心。觀與此生，非有半面故素、一夕優狎，非有鬥筲之惠，杯酌之好，但私心助痛，借口為言。
昔荊軻徇燕丹之急，聶政答嚴遂之❥故載籍不朽，以為美談，且數子者，良有由緣。今之所論，有異於此。況觀輒以翩翩賤質，曾為使君翦拂；巢巢薄伎，復忝使君盼睞。寄家樂土，日聞盛事，竊見信有所未洽，恩有所未周，安敢坐同碌碌，不以陳述？
伏惟使君大其量，深其懷，使儒衣之士，復罄心腹，幸甚幸甚！觀早窺典墳，見古賢良，居五等之位，設六條之政，所以察刑獄，詢諍訟，褒善懲惡，恤勞勸分。是以名彰王府，勳潤史筆，豈可備員已矣，屍祿悠載？故漢文帝云：「與我共理者，其惟良二千石。」且自使君下車數載，田疇始辟，桑石初拱，人識廉恥，邑無逋亡，當朝談其美，列嶽讓其最。雖文翁化蜀，伯道理吳，二侯既歿，惡為絕倒。獨有南冠朱利見，氣衝牛鬥間，使君嚴如雷電，慈如太陽，何不修慎終之德，解懸絕之命？使仲由之諾不墜，長孺之灰更燃，則流芳一時，垂範千載。且此人窮窶於原婁，汙辱於韓範，恓惶於蔡澤，憔悴於屈平，整冠而緌斷，斂衽而肘露，猶矻矻耽學，依依固窮，常戴使君殊造，對孤枕流涕。日者有故壽昌沈尉，周行之末，識量非常，知事有廢興，人有泰，承使君咳唾，拯此人溝壑。朱生不幸，沈子雲亡，顧茲塵昧，可為悲想。
夫處大官者，威貴能斷，權尚從宜，綸釣淹滯，篲埽讒慝，即言者得盡意，疑者獲自明。使君垂彤襜，佩朱紱，丈夫之雄也。凡所措舍，豈不易哉？朱利見餘負，亦可以為力，敢望周旋不棄，特達庇之，是所望也。頃聞歙州長史羅士詹，亦朱利見同類，當時刺史劉公，獨降大惠，羅士詹不盈一稔，旋踵西歸。利見當時幽縶，曾不側息，莫非羅生與倜儻之士會，朱生受肅殺之氣偏？嗟夫！三尺之童子，為之恨恨。且宇內所注渝濫官，其中有附跡權門，處陰勢路，則官遣得雪，祿都免收，有損朋黨之私，挾貞介之操，則係銅至弊，名器被誣，豈不為至？主上無及溜之臣，群小得鼓刀自割也。觀土梗微物，竊所不幸，英雄之人，曷以為意？曩聞孔璋薦表代李北海死，曠古之後，先王所嘉。觀誠駑怯，恒羨高躅，執事之議，欲將何如？使君不疾爾臧否，則朱生索於枯魚之肆矣。
嘗見古人持危救傾，率克有益，使君豈不知此子不為食駿之士，盜裘之夫？人不易知，知人則哲伏惟審念之。然此人年五十，鬱有詞藻，義必致命，性頗輕財，乃俠少之流也。居官直而簡，輿友信而敬，乃百古人之次也。蕭蕭健筆，喋喋利觜，環坐之先也。凡今之人，惡直醜正，入門自媚，邪道苟容，故有貝錦首章，青蠅獨吊。觀雖輒舒紙染翰，輕陳肺肝，無任情激，不敢諛羈屑之士，進趣益難。書發之日，出柴扉東面再拜，傾耳聽音，倍深兢戰。
觀受性不敏，言事務直，侍禦幕府俊選，屬城具瞻，不腆之書，深冀開覽。觀年十有八，再忝鄉薦，身未入洛，家猶寄吳。心惟使氣，性不偶合，仗前輩奇節，捱窮居清操，天下之事，能傾腹心，不但以董生下帷，蘇子刺股而已。觀於還淳遁跡，向曆數歲，蓬戶卻埽，侍親之側，其誌未果，屈躬增修。竊見有被注渝濫官朱利見，前任此邑丞，腐儒孤官，才受三命，無賴令史前削除名銜，裂其冠冕，奪其祿利。亡家既久，求食無所，危於累卵，急於倒懸，如何聖朝，有厥濫罰。每一念此，悲涕交注。觀比有一書上此州獨孤使君，先論朱利見，續以古今事。爾時獨孤公尺書見招，知己相遇，緩躡珠履，偕升蘭堂，飽之以嘉肴，醉之以芳醑，特賞才調，且憐義聲。仍謂觀曰：「見足下高作，奇之又奇，良深容，敢不承命！」其所上獨孤公書，兼錄呈上，惟少披睹，明不虛耳。頃者韓相國臨十數州，殺人不問罪，自用若無上，晝聚冤氣。夜啼枉魂，人人畏威，莫敢諷議。今尚書領藩翰之任，抱澄清之誌，視民如子，龔上若父，寄公耳目，固宜竭誠。伏見太陽炎赫，砂礫燋鑠，旱魃作厲，農夫憂饑，直為囚係無辜之所致也。雖欲禱桑林，焚巫尫，亦將奚及？不如疏決滯獄，速宥疑罪，則歲稔國富，不期而至。觀所說是方伯政本，非豎儒之譚。執事之人，用收采否？如理以為當，言之可行，請馳一介之使，問三逕之客，即荷衣蕙帶，以趨下風。必謂狂簡，終不惠顧，則退臥岩藪，俟有知己。翹足仰望，以聽指南。
月日。於法司上書郎中閣下：彝不耽書，嗜酒已至於老。東西南北，無立錐之地，以免餒凍者，賴王公大人相養耳。竊以閤下有經濟之器，因敷小人直戇之性，非敢失色於左右，僥求於去就，不圖行絓時禁，坐貽伊戚，惶怖無暇，縶維不安，仰天椎心，收血續淚。所言駭鹿觸網，飛蛾蹈火，顛蹶靡排。彝何以堪？彝知過矣。彝舉家十口，兒女幼弱，皆小寺中僑寄，目下絕粒。閤下錮彝在此，令吏推責，反覆憂難，辭理俱屈，衰發一夕，如經十秋。素來無業，隻慣飲博，罔曾負累，以至訊問，事過奇喘，無禍不有。且彝於天下，何異株塊；比於閤下，細微若螻蟻。如國家之事，肉食者謀，雖鞭之長，胡及馬腹？況中籌之子，如何敢及？早聞閤下清節玉立，洪量海納，軍謀在握，文藻盈帙，中外騰口，聲歸其高。彝是用私達微誠，庶被知己，不測閤下以言罪之。嚐聞不以言廢人，閤下何必取威於懦夫？而後行今，自明主設誹謗之木，諸侯有鄉校之議。且今主上何愧於唐堯，閣下何短於鄭卿？伏惟念彝之失，寬彝之責，使得擢發，便當鉗口，匍匐鈴下，以收前非，則伏諸忠信，越境不敢留也。彝死罪死罪。
月日。窮居布衣李圖南有腹心事上書郎中閣下：圖南聞書者舒也，舒所憤蓄於人之心，禍福之萌，係乎一言。郎中止水之鑒，不私秋毫，如川注東，不讓細流。圖南殺身之誠，去此誰告？是用端蓍龜，考吉日，進牘於執事，所尚拙實，不張遊詞，郎中為三複焉。
圖南同學之生戴察字彥衷，年二十二，蘇州人也，而有蘇州之稅，司籍者目之以為僑戶。異哉！書劍之子而與農賈同貫，豈非當日闕明吏以至於是乎？其人固窮自立，家業無一。老父垂白，處妹未字。湫底之巷，蓬茨蔽身。弊衣糲食，丐貸取給。累年徭賦，非出諸己，即日數口，憂擠溝壑，重以官迫，不聊有生。郎中侯服玉膳，信有如是事者否？郎中之始至也，謀以息民，布令曰：「矜老疾，活艱困。凡在庶物，令趣其本。」於是鄉計之而白於縣，縣審之而上於郡，執事視之而疾首曰：「罔有不允」，乃條其年稅，差與蠲放。禺禺延頸，情有所向。爾時彥衷，乃借人冠履，佩人劍帶，時步麾下，啟區區心，書訟其戶，祈與降殺。若何執事以為不切之務，棄而莫顧？及再投狀，狀無所投矣。彥衷亦謂圖南曰：「我他年不言而今言者，以韋公負天下人望，當有解左驂之分也，豈同絳灌之列哉？」不圖如羝，羊觸藩，進卻斯咎，乃高歎曰：「清源無增瀾，安得運吞舟。」歎聲未已，淚亦隨注，侍者改色，浮雲為陰。因成沈屙，月有餘日，老親在側，竟夕不寐，一飲一食，皆求諸鄰，爨無束楚，室若懸罄。
圖南昨就相省，杖而能起，神緒淒黯，絕無話言。立未俄頃，見有衣黃衣者，排闥直入，口稱裏胥，罵彥衷曰：兩稅方斂，何獨不納？刺史縣令，公知是誰？俾予肌膚，代爾擔責。「嚄嚄叫怒，不容少安。彥衷回惶若狂，計靡從所，其父諭之曰：」取爾常讀之書，常撫之琴，質於東西家南北家，以其所資，將以奉之。無令來客，貽我之戚。「彥衷唯唯，乃獲上繒而與之。及將去也。」仍誡之曰：「後所欠者，必搤公喉。」唾雪而取辦，於時蠶妾牧豎，知為之辱，況圖南六尺之士乎？
圖南聞龜玉毀於櫝中，守者之過也；而彥衷不獲其所，郎中何以為理人哉？彥衷乾乾之子，章句精意，此土儒輩，無居其先。每秋鄉送，皆為賓首，溫良敬簡，殊有可紀。郎中命世之傑，合天縱才，明眸燭微，剛略定猜，刑賞之下，萬無一乖。寧令一彥衷，肝腦布地，不知所階！悲哉！圖南聞士為知己，死且不忌，是用感激於左右，假手於執事，免彥衷之役。螻蟻之望，則決之矣。
昔魏絳薄言，晉侯為之稱過；李斯肆辨，秦帝為之複客；鄭僑致誚，範匄為之輕幣；江淹投筆，建平為之側席。斯皆咫尺之素也，以相寤也。今圖南此書，亦望郎中有成績也，不願郎中空寒暄也，使圖南書事無實，言挾於妄。則立伏匕首甘棠之間，以塞深責，彥衷亦獲無咎，郎中慎勿恥葑菲之旨，克動瞻聽，而損其言，不為之行也。謹遣隸人捧書跪獻，圖南伏俟咳唾。不宣。圖南再拜。
仆聞孔宣父云：「如有周公之才之美，使驕且吝，其餘不足觀也矣。」足下德非古人，何遽相淺？如一及第仆保之久矣，但與足下論其先後耳。仆長於江表，今未弱冠，自謂來者，晚遭知音。比見吳中人，談足下美不容口。仆外氏河南行軍司馬，舊與足下遊揚善聲。仆每懷殊節，不履常跡，立名委運，求友勝己，是以昨晝徒步，奉尋所居，將拜足下先丈人之靈，問足下不滅之戚。如何稱倦哭泣，輒安床褥，辭以有疾，坐而誣我？人子喪禮，豈其然乎？仆躊躇愀然，頃乃能去，敬料足下雅度，必以所報之人。雲仆貌不環傑，衣不鮮麗，前無高車，後無蒼頭，量仆為區區進次之人，而默相遣。若使有一俗士，煌煌輕肥，足下必投袂而起，何疾之稱爾？大丈夫當立天下，何取辱於足下之門？嗟乎李生！斯過也矣。且仆相造重足下，足下非禮見辱。予以深貧交數公，咍仆不已。足下知無所曰（疑）乖攝夜來計減，請垂加食，罔至毀性。雖未執手，惜虧前意。謹封名紙，以抒末分，書用直敘，拙而不文。月日。某再拜。
六年春，我不利小宗伯，以初誓心不徒還，乃於京師窮居，讀書著文，無闕日時。是年冬，複不利見小宗伯。嗚呼！天難諶，命難言，聖人且猶盤桓，我安得如料而決誌哉？但堅節不去，躁機不來，兢兢而強，勉勉而為耳。於時顧逆旅而無聊，圖俟時而尚遐，發能遷之慮，緘莫知之嗟。
乃以其明年司分之月，乘罷驢出長安，西遊一二諸侯，求實於囊。往複千里，投身甚難，殊不知西陲數州，界在虜關，土塞門民獷，榮戰陋儒。我見其將，遺我縵胡。我見其士，賦我從軍。向之之謀暨感激心，卒無所開，祗忽一念，我家如在長安，或遇適戌而宿，隨登陴而望。有東方之人，老在塞下者，為我言用兵之勤，及五十年，每歲孟秋，邊風便寒，達於堅冰，武夫操戈，僵不得煦，胡兵顤戮，寇罔於常。方言，會候人舉烽，我茫然謂戎來，遂夜馳歸。
長安窮處，蕭條猶初。乃開而居，乃出而書。上不敢偶，下不敢專。鄙苟得之名，謝姑息之交。愚與介並，直與諂違。是用人不合餘，餘不合人，故身有負俗之議，文多自我之非。然斯者略不損明，其猶荊民不譽宋玉，臧倉之疑孟軻，及我而三，奚足屑哉？然特苦旦暮之供，出處之虞也。而幸有一仆賃之童，純義而誠，服事隻勤，傭蓄以給餘，為隸以奉餘，久而不求直，殆而不施勞。盤飧之廉，汗馬之庸，不能過焉。古者孔子門人，皆曰上賢，及在阨窮，有慍見者。吾老君亦有從者徐甲，老君去官，甲亦求去。夫孔老之道，於我也則小大較然，其門人從者之操，則何遠斯童哉！籲！我嚐獨歌而悲，客有造曰：「子之窮達，在時與人。」 我曰：「不在時，乃在人；不在人，乃在斯童。何者？仲尼適周，魯君乃與一乘車、兩馬、一豎子；自周而還，其道益明。則聖人經為，亦用其資，獨作恒人乎？今我所以能於京師保窮居，讀書著文，無廢日時者，乃斯童之力也，非我之能也，非親交骨肉之力也。成我洪名，階我青雲有日矣，汝知之乎？」
汝，我季也；我，空言哉。吾違養以來不忌忘歸，歸而無名，為親之羞，困而行之，窮苦日尋。俛而自安，窮則可也；流親之羞，歸不可也。念二途日夜腐心，渾元循環，三歲一朝，油然而思，眾恨長短，居人遊人相屬之憂，寧同時哉！
行至八月，天地淒涼。葉下西郊，我在空房。晨起吟詠，闃乎無人，夜臥不寐，寒漏自長。意可覆也，難可縷陳。我書不稀，汝書亦新。異日兩至，同慰一身，豈不旨哉！年不甚幼，近學何書，擬舉明經，為複有文。明經世傳，不可墮也。文貴天成，不可強高也。二事並良，苟一可立，汝擇處焉，無乃不修。係書黃耳，依依有遺，千萬孝弟，其兄雲雲。
月日。鄉貢進士李觀，長跪薦書侍郎座右；侍郎知小子也，侍郎方揚清上流，觀方委照下風；夫上流之清有源，下風之行無還，借之於人事也。有察之者昭昭，有昧之者元元。乃古人曰：「離婁視千里，盲不見咫尺。」得非然哉？用是越群子之行，薦數字之書，排得喪之懷，登萬一之途，侍郎其或不見邪？其或悅也。得不言之而後退，言之而後進，安可空空而為乎？昨者奉試《明水賦》《新柳詩》平生也，實非甚尚；是日也，頗亦極思。侍郎果不以媸奪妍，不以瑕廢瑜，獲邀福於一時，小子不虛也，而以帖經為本，求以過差去留。
觀去冬十首之文，不謀於侍郎矣，豈一賦一詩足云乎哉？十首之文，去冬之所獻也。有《安邊書》、《漢祖斬白蛇劍讚》、《報弟書》、《邠寧慶三州饗軍記》、《謁文宣王廟》、《文大夫種碑》《項籍碑》《請修太學書》、《吊韓弇沒胡中文》等作，上不罔古，下不附今，直以意到為辭，辭訖成章。中最逐情者，有《報弟書》一篇，不知侍郎嚐覽之耶？未嚐覽之耶？觀嚐竊覽侍郎頃年詩一篇，言才者許以不一，端文者許以所長，則雖班固、司馬遷、相如，未聞若話言，是侍郎雅評，掩於三賢矣。故觀今日以所到之文，謀於侍郎，不以帖經疑侍郎也。
且昔聖人曰：「後世罪我者以《春秋》，知我者亦以《春秋》。」夫聖人祖述堯舜，憲章文武，然猶以《春秋》為言者何也？蓋以誼有所不加，道有所不拘。夫文人讀《春秋》，求旨歸，觀實忝為文，不敢越，及來應舉，知有此事，意希知音，遇以特知，而有司多守文相沿。今遇侍郎，其特知乎？且侍郎曰：「帖經為本，本實在才。才不由經，文自謬矣。由經之才，文自見矣。本於是在，不在帖是，或亦所司以是寘人，不然其恥耳。」今觀也實在洛，日擊指揮占往來，以侍郎為文犀，以侍郎作靈龜。中之通者不聞遺訓，兆之靈者不聞宿夜，顧不複帖。聞洛乞今，先意知微，則兩至之慮，一意是恤。幸甚幸甚。觀再拜。
文之難言也久矣，是使為文者紛綸，無人察其否臧焉；雷同相從，隨聲是非，遂令怨谘之音作，苟且之道開。荊璆無價，武夫有輝。仰惟執事，坐而相之，得不然乎？
當今朝廷洪雅尚文，以文化人，四方翕然，聽命於有司。有司於是乃以詞賦瑣能而軌度之，聲稱叢聞而搴擷之。謬矣哉！失在茲乎？原夫先作之立軌度者，懼常才之不及也，非罪其過也；抑亦有良材茂器，或所不識也，博聲稱者，有司之至公也，亦至私也。且聲稱之始，十九黨與，已乃惑之，識不自勝。襲私載公，是至私也。設有一人，乘語未終，而難觀曰：「軌度以考其能，違之者子何病？聲稱所以尋其實也，無之者子何病？」則曰：俞哉！非願去軌度，塞聲稱，二者誠仕進之向也。蓋欲有司之留視於軌度之外者，綏聽於聲稱之遺者，勿以人之好惡，奪己之精理也。何者？慮良冶之巧，無消冰之術，鏌鋣之銳，無補履之用，而因投棄，為代所笑耳。是說也，得不近之哉？實所未言於人，常用叩之執事耳。
觀長於江湖之鄉，學於仁義之書微有誌義，仍近直方，不苟與人，亟於自求。從學兩年，屑屑焉人未之聞，名未之成，進取無嘉謨，環向多窮愁，視形如陋，視文如愚，憤之用勞，罔之攸安，欲如之何？執事文章之儲，文詞之師。扶微削訛，可以厚名；殫鑒垂哀，可以辨文。觀也於焉捧卷如歸，言莫卒微，不知悚兢。觀再拜。
觀小人也，伏思不肖之身，出自大賢門下，其為幸也，不敢忘也。今者東還拜親，即不得以起居執事者，將何以申大賢、小人邈矣之間，乃致其慺慺戀戀之心也？於是乃屏窮處之中，集常念之言，修辭謁之書。其一所以發揚狂愚，昭宣緝熙；其二所以遇知托分，原始要終。胡敢空言濫說，以讟左右哉？《傳》曰：「言身之文也，在乎身，非言不見也；言為善，召應蔑有遠近也。」伏惟內之。
觀於相國，門人也；相國於觀，師道也。門人得請於師道，師道得訓於門人，古之典也。是仲尼門人七十子之徒，皎皎如也，申申如也，觀誠至愚，不能庸敏，然頗常思古今治亂，邦家大體，生民之難，君臣之際，以為意也。豈徒焦氣力，勞形神，潤飾言辭以自賢？且相國昔以章句知之耳，今固亦章句待之耳。繇是越石父不言，齊相曷繇加命；韓信不言，滕公曷繇奇之哉？伏惟念之也，伏惟內之也。
觀幼養於親，長敬於家，非良朋、善友、浸明、浸昌之道也。然天之與識，蓋忝文翰，先王之書，其見有圖功植節，周旋忠毅信誼死生患難之間，或翱翔倜儻，瑰名烈行不變者，則甘心願之。其餘深旨微文，則萬未知一。家貧無以自成，性顓不樂他能，灼如也。不得已乃拜親而來，無一金之資，五尺之童，莫與合者，飄無處所，鬱乎而懷，浩乎而思，是亦多為風聞所訕，不聞雷同所稱。時之來也，而獲過相公之權衡文場。博哉其度，堅哉其口，不以譽就，不以毀搖，既事之時，亦蓋一時之良矣。而觀特為推擇，起離曖昧，居置昭晰，翕乎下遊，以幹時而思也。無異起白骨，出黃泉之惠，不純大也，此所以言其幸也，不敢忘也。及其罷也，即思歸還，供養庭闈，俯仰淹留，復以逾時，乃應選科，不自計量。幸去衣褐為吏，於公益用感遇之無窮也。而貴益重，賤益輕，故無易由言也，莫開說也。比者數與其得造左右，溫顏而愉，匪及論議，意者以其駑庸不足言也。是日以念之，月以思之，時以疑之，不自己也。當其進時，既不以言，而以言者，所謂幹議也；當其退時，既不以問，而以問者，所謂犯貴也。不懼二者之為尤，上無一言之可談，如此則下之思慮塞矣，上之聞見褊矣，觀於左右悠矣。古者有詢於芻蕘，有不恥下問，經垂厥文，不亦懿乎？今者將有所陳，幾讚謀猷，先陳為容。儻蒙降鑒，觀惶怖幸甚幸甚。觀聞惟深也故能通天下之志，惟幾也故能成天下之務，惟神也故不疾而速，不行而至。人本是，故能若天之時，迪地之利，輯人之和，以平天下，以育群生，以禋祀天地宗廟之神。夫言通天下之志者，即生民庶物，哀樂零茂，無非知也；夫言成天下之務者，功作雲為，開利除害，無非務也。夫言不疾而速者，君之號令也；夫言不行而至者，君之德澤也。
苟德澤加，號令信，利開而害除，民悅而物遂，則天下有幾欲至矣，安得不曰神乎？不曰幾乎？不曰深乎？然是者，曷由臻也？誠在理運遭明主，明主遭賢臣，賢臣舉善人而官之乃能。今相國既遭明時，既輔睿主，持政廟堂，當仁天下，則用何而相聖人之道？用何而成天下之務？伏欲聞其言而頌其實也。噫！夫惟宰相之官，陰陽之爐冶，天下之樞轄，賢人作者之器用也，非守常人之所宜坐也，故不可序進而久升也。董仲舒雖未久，不害為輔佐。繇是相國立身以來，不二十年，踐乎諸生，興乎三公，鼓動天化，鉤深含靈，茂實葳蕤，榮聲洋溢。《烝民》之詩曰：「天監有周，昭假於下。保茲天子，生仲山甫。天子有命，仲山甫將之。」猗歟！實謂相國之謂歟？相國何以承之哉？切惟三年於茲，天下亦無大不治，民亦無大不安，陰陽亦無大不和。而議者竊不能雲，曾不討其本而思其中，斯皆好言鄙夫。且人君內設公卿士大夫，理內也；外建方嶽侯伯，理外也：內外之官，各得其理。今議者則不然，睹職之乖，則曰宰相；聞一郡之災，則曰宰相；聽一民之谘，則曰宰相。苟如此而求，仲虺巫咸，不能無過也。然議雖非，不可不察也。天下之人，理難求也。執事但求人之要，而不求天下之理，則非也。夫天下之人，不可盡勝，執事者耳目之至也，當在用人而理也，用人而亂也。故昔漢用張敞召信臣文翁，則理也；用東廣川，則亂也。然則有刺史案其治亂，隨而陟降，三代已還，有考績之典，今則闕然無取。州郡者或連歲而來，逾紀而去，惡不加勸，害民者滋深。利民者不立，和氣為仁，沴氣為災；人傷憂苦，則和氣不興，沴氣升至，虧損陰陽，結積水旱，牧守非人之故所生也。一人不修，一境罹災；十人不修，十境罹災。修者寡，不修者眾，則沴氣多，和氣寡。凡天下幾十境而不溥耶？
近者天下往往水災，是其效也。今或不能率復三代與漢舊典，何不選舉公良，分郡按察，邦伯牧長，責其親臨。及其風俗，以勸以懲。又漢朝每策舉髦俊賢良之士，吏事咸通儒書，問以治亂，求以災祥，處之民上，試之臧否，國家曠之，殆殊急賢。籲！黔首之上，必有欺吏；白屋之間，必有純人，不用，務奚以成？天下之人，必共而安之；天下之務，必共而成之。任有怍職，是謂不朗；忌而不求，是謂害賢。宰相職也，在明二端。
昨者盧賈二公，同升台鼎，天下謂賢相公薦賢，莫不欣欣。偉乎稷契，暨乎十臣，且出自門下，永懷讙謠。惶怖幸甚幸甚。竊惟前後相府，多相繼踵，咸遺要道，罔思經綸，前化蕭何，後法曹參，何多誤也？天下之敗，則緣是乎？又漢有何武、薛宣為相，時譏其煩碎無大體，不稱賢公。又《申屠嘉傳》曰：「嘉死後，皆以列侯繼踵，齪齪廉謹為丞相，備員而不能明發功名。宣帝時，上日親萬機考核名實，而魏邴之徒，總眾職以稱上心。」陳平對高祖曰：「宰相者，上佐天子燮理陰陽，外鎮撫四夷，內親附百姓，使公卿大夫各任其職。」前史載之，必謂是相國常所留意邪？視今人君循理，有類漢宣，而相公亦宜舉魏邴之長。班固曰：「高祖開基，蕭曹為冠；孝宣中興，魏邴有聲。是時黜陟有序，公卿稱位，禮讓樂行。」觀樂覽漢宣之代，二賢之制，故以言於執事者，竊惟朝廷用人，大若未盡之。
艱虞以來，百司不綱，事或流末，官備職虛，多不厲己。有能倍於官，有用寡於職，有亟見於除，有久不得遷。夫用不及職則職廢，官減於能則能怨，亟除長躁競，久不遷者傷偏頗。則陳侯使卿大夫各任其職，或不然也。或聞天後故事，百官去位，展轉相舉，稽伏用人，莫有苟知。逮開元際，多有賢良，皆曩之遺舉。今雖無老成人，尚有典刑，庶可法也，可期理安。或有謂相國曰：「時之無人也。」此甚不可聽也，誠用之未當，令驥捕鼠，則何由得也？以劍補履，則無由克也。責燕雀以六翮之用，則何由致也？用之當用，物且靡遺，況天下之士，行道甚難也，逢時不易也。行道甚難也，而天下之士不以此時遇相國，而相國不以此時得天下之士，則千秋不可復期，嘉會不可再來，盛德不可久持。故昔人曰：「未遇伯樂，則千載無一驥。」明其士無時而特達也，猶馬無時無千里者也，甚可思也，伏惟勿忽之也。
雖然，大略在官人，其次偃兵。《語》曰：「天下安，注意於相。」今四海八方，注意於相國之時，故不敢復以兵問大君子也。小生含有辭，無加拜跪。今則無端陳利說害，相國之明，曷不至也？天下之能，曷不畢也？以為狂愚，厥惟闕也；以為庶幾，厥惟詳也。有以容德，乃斯之謂也。感戀於門，出涕屏營。觀惶越再拜。
