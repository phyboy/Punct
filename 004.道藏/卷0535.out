交之難兮久矣，且苟合兮為恥。昔人病於無友，嗟友不可以已矣。絕壑萬丈，咸龍吟。元雲遂興，六合為陰。碧山嵌空，處嘯其中。百獸悍栗，然長風。夫物以類感，何感不致。交以心契，何契不秘。然執可久之契，先古稱利。言求於斯，不可易易。二氣陶甄，曰人是先。足矩地，首規天。大樸摧頹，六情入焉。一與一奪，失其自然。積有億年，人增險艱。使我行無所之，居無所安。末流濺濺，潰我素源。源無清流，棄沈逐浮。詐色自伐，偽心相求。睢盱竭歡，未竟成仇。一日銷落，速如凜秋。朝榮無遺，俗態豈留。獨見神嶽寒柏，千尋無儔。直天而生，高於斗牛。下睨群植，匪堪與侔。可者為交，窮達不偷。樂亦同樂，憂亦同憂。生死循環。其道率由。破產作惠，不相為酬。如斯之謂也。
昔夷吾九合之策，知者不孤。巨卿千里之哭，今也則無。石父解縛於齊相，智罃負慚於賈夫。賈夫信微，其可及乎。知我則友，何微之居。古人奉交，多不獲全。耳餘之初，刎頸慨然。隱憫就辱，激昂自堅。及其據兵而坐，勢必相危。白刃可吹，赤心乃攜。憑怒相殺，氣干虹。嗚呼噫戲！交之難兮。以利苟合，忿深咆哮。餘常誡之，不妄語交。矧今之人兮實蒙虺蜥，是故獨處兮而悲蕭蛸。若歿者可振，予願言與鄰。驂吾祖之駕，捧仲尼之輪。義者友其義，仁者師其仁。不其善歟？何滯於斯憂辛。
古今儒家，多棄黃老。豈必乎天德，未必者道。上聖存於中而外施訓，凡仁、信、禮、義四者流於道。道外而流於道以四化，外俱復於天下。為羲農不道而上德，則堯舜並知至德，則不利於聖教，決無四數矣。凡駢行之為仁、為信、為禮、為義；並行之為德，愈德臻靜，為道。故二為儒之臂，四為德之指。若忘源而決派，莖而掩其本樹，難矣！則衝虛利害，於本末然。老氏標本，孔氏回末，不能尤過者，自中而息。豈前無路哉？及列氏、莊氏，展而針之，空清泊中，非典經與家風，鄙而窺外，俱達誼也。
雨不戾止，距冬迄春。下土嗷嗷，怨歸青旻。天視能審，哀民之甚。民號上訴，憂穀不稔。天初不言，民益凜凜。歲四月中，旱焱燭燭。飛土奪日，遊氛溢空。或車或徒，心務不同。為害痛者，不惟在農。居無幾何，天乃憑怒，察民無慝，下洗其訴。陰祗告露，陽曜當措。騰龍汨浪，其寐初寤。排六合而上飛，倒百川而下注。懸流浩浩，靈怪相刺。迅雷竊發兮狂電交爇，聲喜輞軸兮氣懾日月。惠於魯而巫尫止焚，溢於河而誇父不蹶。雨始未作，大人貶食。乃雨既垂，謂君何力。君茲事帝，帝報之德。雨既油油，兆民不識。大田芸芸，溉渠脈分。關中之人，負鍤成雲。伊農趨時，如項伐秦。天澤汪濊，與人不仁。穆穆天子，綴旒高視。旱天方霽，王國如綺。南山峨峨，橫碧千里。八元挺立，相與而議。昔湯之旱，堯之水。一則九年，一則七祀。力何不戮，禱何不至。浮天赤地，罔不畏死。今純陽微升，膏澤洪被。於我后之德，與堯湯百倍。斷可知矣，時有不肖，泣玉於象魏之下，而竊聞之，敢不誌爾。
噫！聖人之所能，而賢人所難曰德，德不愧，則修立之事著矣。觀每究聖人旨，顯而微，隱而著。義讓以表其外，德行以明其內；恩信以昭其賢，寬惠以廣其物；剛毅以將其志，溫柔以制其勇。去義讓則父子之道乖，舍德行則君臣之志缺，廢恩信則朋友之道墜，亡寬惠則刑法之政弊，用剛毅則勇果之心遂，斥溫柔則和弱之旨怠。六者聖人之尊，賢人之難也。所以堯舜而治，丹病而廢，禹湯得堯舜之道，桀紂蕪禹湯之化。是則德行義讓，恩信剛柔，偕隨時而晦明也。籲！以偶為己任，以利為己友，夫如是，雖冠帶儼然，事虛美於寰宇下，具年足之一氣爾，烏異沐猴而冠者耶？德行可置乎哉？
古之帝天下者，七德震曜，四夷威懷。有漢孝武焉，祖作之，父述之而已，因其資，皇哉鑠乎！猶可以頌其餘。昔孔子云：「無憂者其惟文王乎。」然孝武亦庶而儔之，始乎高皇勤功，功階乎天。累聖重光，光燭乎泉。解殷之羅，要民以輕刑；沃秦之焚，以起民於焦原。故國無困民，民無異心。孝武即既安之朝，而得安其安；馭無為之民，而得為其為。遊心大中而陋八區，旁目不庭而叱九軍。詔大司馬曰：「王師有征，其禮若何？」大司馬曆級而言：「王師無校，謂莫敵也，征乃可服。柔服以德，所謂善政不戰，善戰不陳，聖人不易之道也。」帝曰：「籲！周之衰，秦之亡，皆不由之，故龜鼎用遷。」乃出元宮，登皇車騖六龍，建九旒，人馬駢駟，戎車擊輈。非六月之師，異瑤池之遊，雲撓雷厲，風行川浮。震震耀耀，而入於苦寒之陬。胡有高台，登台而觀兵，兵不血鋒，築城而受降。閫絕垠而為墉，徑空磧而作防。然後回鳴鳶，飾中權，飲至廟庭，勒功於鼎銘，以遺子孫，以恢紀經。壯乎哉！而難斷之，嘗聞天子有道，守在四夷，知守者非殫師遠征，窮徼成城，害元元之生，黷明明之靈。蓋在義以討，仁以擾，虞舜以之歸有苗，姬發以之合孟津。秦乃反之，民共愁辛。孝武何哉？復踵是焉，重難蓄之民，城無用之夷，脫內不勤，而外安足保之，不其危歟？夫四極之裔，日月所薄，獲其土不可以豐財，俘其人不可以化遷，而王者必綏之，欲其知所尊而不思亂華，何必征而降之？降而城之？若然者，三方之夷皆可降，而城何獨一陲？此所謂反無外、傷無私，不可為後王之規。愚忝學古，敢陳銘云。
天長匪民。蒼蒼有北。窮兵之弊，播德之克。武皇以兵，而不以德。聚師萬甲，懸磬四國。男悲遠征，女泣夜織。死生其苦，木石其力。古無降城，顧乃重傷。城不可轉，夷居無常。前有濁河，濁河自流；後有黑山，黑山自高。堙塹屍委，崩榛烏號。居者匪居，勞者薦勞。我思古人，疾首用搔。
七年冬十一月，觀自京師適高陵，經東渭橋，窺渭之清，駭橋之雄，故作《東渭橋銘》，因以識之曰：
天地不有大，孰見其小。聖人不有作，孰見其妙。惟渭之廣，洪流浩渺。惟橋之永，赤龍夭矯。車者如戶，舟者如徼。石成五色，天可補闕。木從繩直，地可梁絕。天地之險，舟梁之說。乃曰因人興，不因人輟。鞭石既勞，架黿更危。去危背勞，人莫之知。塗擁近郊，棟準絕涯。功成不爭，道合其離。我去京矣，六府四維。不見釣璜，不遭墜履。牽牛獨在，飛鶴雙起。表其千年，塗歸一指。故物有時行，功有時止。琢瑉川上，日月終始。
於戲！種知吳之可以取，知越之可以強，而不知身之進退存亡，沈吟躊躕，以至於非辜。哀哉！斯繇淳德離披，衰世難維，故獨正者不足以鎮邪，獨信者不足以塞疑。夫周公、孔子，聖人也，尚有彼婦之歌，《鴟鴞》之詩，矧乎其下人乎！然齊桓公終任管夷吾，晉文公不疑五臣，數子者，竟能挈五霸之器，加二君之身。臣無所反側，君無所短長。下冠列國，上尊時王。惟齊晉之區區，行何道而臻斯偉歟？殆非二君能推心於數子，俾數子得不失進退存亡者乎？使非句踐既舉全吳，乃授伯國，建國之雄，付種之能，必將南略海垠而率百蠻，北合諸侯而朝中原，提控吳越之邦，接踵桓文之勳。則句踐為伯君，種為伯臣必矣。何尚乎浮洞庭，去故國，為天下之旅人哉？嘗用種之謀若有之，思越人之力尚克之，苟天不永越年，越亦不愛種賢，越不能恤其允，種是以誅其身。噫！範生之書，未釋於手；越王之劍，已承其咽。哀哉！且會稽之羞，非越復，惟大夫之復，大夫之死，誠長頸背義，亦大夫之非智。哀哉！詢種之名，不登於三仁；求種之墳，不在於九原。勒石以備脫簡，終古以慰枉魂。銘曰：
姑蘇之仇，敵國既亡，大夫何哉。不知其去，隻知其來。子胥至忠，不信於吳。鴟夷知幾，浩然乘桴。君胡役役，謀國遺軀。或曰不然，吉凶相賓。不有覆車，孰懲為臣。不有泛舟，孰為濟人。道無全功，用有屈伸。冥然陳力，得於開卷。神能感我，仿佛如面。往者之悔，來者之憲。誌於元石，將懋將唁。
鋪周秦之顛亡，粲乎簡冊，籲！可駭也。惟秦失在暴，惟周失在弱，上慢下黷，政無紀綱。若然者，神靈不得不哀，世教不得不張。且天地不可以無主，故帝必誕，眷命不可以坐得，故有心者經綸。於是漢祖起於豐沛，公起於會稽，陳吳之徒自稱乎假王。其餘揭竿而呼，爭先刺秦者，如林如藪。於時亂浩浩，兵憧憧；風從虎，雲從龍；三靈昏而四海空。公乃仗撥亂之劍，希當世之功。浮江而西，有壯士八千，枹鼓於舟中。籲嗟乎無人，誰禦乎群凶。所以謀大業拯萬靈而爭雌雄者，獨漢祖與公。遂號百勝之師，趣累卵之危，活趙歇，擒王離。十壁愕眙，一麾靡餘。然後飄銳氣，聳利鋒，扼秦關，怒漢公。因語曰：「損約則違人，固信則自違，惡取乎？」乃軍鴻門，屠咸陽，鼎峙於神州，幅裂於四方，始退與漢祖東西而王天下，是知量不足，謀不長矣。然雖兵眾於漢，戰捷於漢，其後則有靈壁之敗，太公虜；滎陽之圍，紀信焚；廣武之守，傷其胸；固陵之役，撓其師。與漢祖龍虎相逐，干戈合離，五年之後，勝敗乃知。是知兵之不可窮，物之不可終。天地否而開，雲雷屯而通。故有三將潰圍，孤軍曷歸。良馬在禦，美人在帷。楚歌夜聞，哀泣垂緌。遂飲帳中，申令麾下，鏡分美人，飆舉良馬。曉漫漫，雲茫茫。失道於陰陵，問津於烏江。其猶魚遭網而遊，鳥嬰羅而翔，終不免矣。尚能合從亡之人，禦追逃之兵，旗鼓指掌，鵝鸛邱陵，足罔不蹶，首胡不橫，然始解馬於舟子，結纓於死地。痛矣夫！何自慷慨斯焉之甚邪？而曰：「天實亡我，非戰之罪。」何執而不寤哉？公實勇而無謀，剛而無親，忌而信讒，暴而殘人，是以人得蹈其資，兵得害其身。真自亡也，豈天亡乎？使公勇而能謀，關中可據矣；剛而能親，諸將不攜矣；明以察讒，奇計得施矣；恕而愛人，百姓樂推矣。若然，則舉天下如轉圜，何漢氏與二臣能計之哉？至如謀於漢者，昔其臣也，公實棄之；兵於漢者，亦其將也，公不庸之。故曰：「得人者昌，失人者亡。」噫！從始而言之，蓋天理有素乎？故生項以靜難，生漢以牧人：靜難者授勇，牧人者授仁。不然，何鴻門阽而復持，成皋跳而復振，入關而緩來，王楚而驟歸者哉？《釋名》曰：「碑，悲也。」觀嘗尋《楚漢春秋》，見公帳中之歌，取而詠之，輒泫然而悲，爰刻石為文，多不究其終始。銘曰：
姬孱而絕，嬴虐而滅。九陽鬱結，九州卼臲。必生聖哲，以起滅絕。維漢自豐，維楚自東。偕伐寇戎，反相戰攻。戰攻不罷，洎乎垓下。彼眾我寡，龍死於野。
昔天喪水德，未有受命者，而劉項、之戰方苦，殘毒軋於生民。御史大夫周苛，世籍於沛，始漢祖起而隨焉，時漢祖以新阨濉水之圍，而遽保滎陽。楚人四面攻之，內無完備，憂難持久，用將軍紀信計而漢祖免。命周苛守後事以禦外敵，敵知其危，並力蕩搖，哀哀遺軍，創痛如積。雖授之以利兵，朿之以堅甲，而莫能起。非愛死也，力不堪也。故城覆於項氏，項氏毅然鷹瞬，爨大鼎於宇下。謂苛曰：「請封三萬戶為上將軍，軍之政，自不穀而下及卒乘，皆聽其所為。不從則烹，決無疑焉。」公怒甚色作，視羽而咳之曰：「吾聞不善者善人之資，今天將錫漢。故泯天下以亂，救亂者師，是用汝資之。不即倒戈請命，兵絕若傾，汝死無日矣。且秦政反道，殲滅六國，天人含怒，噍類不留，今汝之業不足侔秦，而罪侈於秦，曾不知天以陰騭興喪與奪，而猶與漢爭鋒，且若戰數勝，攻數克，非若能也。天厚其惡，惡厚將崩，何得長哉！」項氏恚公之不屈，而恥其詭己，怒聲如乳虎，指左右捽公於沸鼎。公奮身不顧，蹈鼎而卒。嗚呼！糜軀冀於不朽，不朽者在乎立節，立節者在乎處死，處死者在乎顯主。主顯節立，獨苛有之。與夫由餘授戈，宏演內肝，不殊也。初苛殺魏豹，可謂無人薄我，及拒項氏，豈非臨難不苟免邪？觀感公之雄果，而史無傳記，敢鏤幽石，以承闕文。其辭曰：
龍戰未分。崩雷泄云。雷崩雲泄。其下流血。滎陽攻急。介士涕泣。赤帝徘徊。惟公在哉，秉心慷慨。處死不改。沈沈積冤。千古奚言。紀公光烈。係史之闕。
漢陽趙壹，字元叔，出漢靈帝之世，慨然卓異，士之傑者。負才不檢細行，為州裏所擯，陷刑將寘其死。幸友為脫，遂作《窮鳥賦》以方己欲。傷哉！元叔之誌，與世齟齬，蓋天厚其善，不厚其命。然天不有曰：「常與善人。」元叔之善，其與安在？天之不惠，自回、憲及壹三矣。當日頹風凋理道，盛德殞衰俗，始振二祖之業，未偕三代之季，雖藎臣瀝泣，億庶呻痛，而貪宦詭進，攫王度，殆非天欲眷，先亂之兆也。元叔以故數有哀刺之作，酌其所趣，亦猶詩人有《采苓》、《甫田》之作也。憂心不偶，而沒無所譽，乃衣褐應郡計，上書闕下。見司徒袁逢，長揖而言，音形琅琅。袁深器之，操袪延升，指謂座人曰：「漢陽趙元叔。」由是名聞於時。有羊涉者，尹河南，能掇四方之英，元叔乃去袁司徒，訪涉以為主人。將出所懷以動之，會涉猶寢於堂內，元叔直言而伏曰：「仆高君之義，故遊君之門，將藏窮達之誠，君豈當然？」涉乃眷而禮之，特奇其賢。明日，盛騎造元叔，坐涉於柴車，高譚極曛。因曰：「良寶不剖，必泣血以相予。」於是羊與袁唱聲薦元叔於王庭，雖名烜於京師，而祿竟不登。尋復漢陽，道經宏農太守皇甫規，時之大賢，元叔候之，閽不即通，乃怒不留。規追謝責己，長逝不顧，深居篤靜，累辟不赴，沈亦快，疾乃終。籲！有不世之器，有三公之遇，不能奮振寥廓，騰陵清浮。元叔之命，不易問也。觀飲元叔之德聲，而怨其運不並。乃序而銘曰：
籲嗟元叔兮，出處轗軻。鄉人無良兮，惡我賤我。我不辰兮，棄置罹禍。天何授我兮，於我獨頗。嫉時之敗兮，憂道不可。褰衣悢悢兮，以遊大人。秀而不實兮，空莠此身。覆覽前載兮，恨君遺塵。乃銘於石兮，希名不泯。
觀有倍年之交朱巨源，以某時疾終於舊鄉之居，昨得鄰之書云。君子亡言，於茲息焉。高風陵夷，弱子童昏。有殯在阼，無子及門。去矣不還，惟君之思。其子產乎？其神農乎？昔子產友子皮，子皮死，子產慟哭曰：「吾無為善矣。」神農初少也，學於老龍吉，龍吉死，神農擁衿而前，無哀於懷曰：「夫生之處形，形必極。必生而傾，未若反其極而全其真。而生不形，而形不生，其真隱以彰，其道運而行。今若是夫，蒙何疚焉。」籲！余嘗異之，古人有言：「上聖忘情，下不及情，而中得之。」聖人動與天回，靜與地寧，不死不生。死生者，蹈道之紀，率性之始，不及者止。禮文其外，樂質其理，大欲節而中庸立，小人反而君子至。若子也，下則過之，中則庶幾乎？乃用情為噓嘻。巨源之先，亡吳之遺民，十餘代而臻其身。其節貞，其行敦，始未患時，仁人器之。復無良謀，得謗在縲。予嘗衣其寒，食其饑，及明其非，巨源由是相得，而予未敢屍之。終謂足食者晚進，志薄者後合，頹顏不相，五十當貴。若何倏忽，而與物皆化，出處之失安，溫濕之構患，巫不蘄，醫不痊？不爾者，巨源何然？是幽無神，高無天，故前壽莊蹠，而後殲巨源。按《禮經》。「哭友於寢門外」。予旅西土，不知所哭，素軒助紼，時慮弗及，遂托東人之歸者，以誌銘一篇，今寘於棺右，詞曰：
君加我以義，我求子以心。學不愧古，人不侔今。周旋二人，久用欽欽。素書東來，告君之亡。不屨而步，不言而傷。琴不破，劍不懸。非不能之，顧無贖焉。鬆為薪，壟為田。而此數字，不更於淵。
古之道窮者，接輿則歌，吾邱子則哭。哭者年誌俱謝，怨不容於世，歌者聲跡可晦，不欲趨當世之機也。然吾邱子古之窮人也，哀莫至焉。仲尼方適於營邱，遇於途，衣無裾，冠無緌。不言於人人，亦不自言。吐梗茹酸，號於莽蒼之間。涕交於頤，墮而成泉。聲薄於巍巍，一斷一連。鳥為之相鳴，雲為之不飛。負者息，遊者感。仲尼亦停蓋，為之心惻，顧門人之辨者，往訊而唁之。吾邱子撆涕而言曰：「太古之先，又有宰者，聚五行之秀氣以為人，鏤五常之大端以為心。人者，所謂靈於萬物者也，其生必有依；心者，所謂履於百行者也，其立必有從。生必有依者親，立必有從者君，君親之間，必有交遊。非其親，孝無所宣；非其君，忠無所稱；非有交遊，不能成其身。三者人皆遂之，則魯曾參、衛史魚、齊管夷吾、皆其遂者也，予獨負之。天年復衰，是故哭而哀。」然哭之中，有三殺焉：始者誌於四方，希有一朝之榮，以為父母昆弟之歡，遊罷乃還，而父母之墳已幹；今思而哭之，與不養之子同。中仕諸侯之朝，君無德而兵侵；今思而哭之，與亡國之臣同。後忠孝之間，天下不聞其臣子，予恥而後交；今思而哭之，與言無所信同。夫忠本孝而生，信載義而行，三者既虧，而生非生，行何行也？汨然自沈，與波而東，東流不窮，至今淒風。言於黔婁柳下惠，必為之感激；言於伯陽齒缺，必謂之不通。觀所以作哀吾邱子之文，務勖人之中庸。
維唐貞元元年，匈奴上款乞盟，天子以其言誠，乃命上將往墠于陰山，而聽其誓言，監察御史韓君載筆而隨焉。我上將仗九廟之信，而首盟其間，以戎人心為心。戎乘我不虞，而有詭謀，我計無素成，而奸以宿萌；故勇者死，奔者追，而韓君為之擒矣。嗚呼！有備無患，軍誌也。戎人安所暴其詐？千慮一失，聖人也。韓君是以為之虜。天其或者將用警我，非福戎也。韓君之為擒，其係命歟？
五年於茲，生死不尋。謂之生，豈復還期；謂之死，永永湮沈。或曰死矣，切傷我心。絕國浩浩，窮西極濱。強胡居之，犬視狺狺。流沙無波，陰山無春。邊草不綠，塞鴻不賓。秦有長城，漢有遺人。死者虜鬼，生者虜臣。哀哀韓君，生死窮辛。鬼能靈，人能語。君生其所，君死其所。今兩寂然，必由中阻。君初奉使，意氣西道。白珪之貺，唾掌可保。激魯陽之勇，歎典屬之老。乃即於事，不能畫奇。從軍之籌，君固職之。可疑不疑，固用阽危。羌戎髬髵，坐刃我師。擒卒揕胸，血殷朔陲。實死者痛，非擒者悲。夾谷之會，不聞仲尼。秦中九月，黃葉始下。長風西來，烈烈飄野。望君申弔，亦戄來者。已乎一魂，時也命也。
閱《太史氏書》，見漢武之禦極，雖非求仁蹈道之主，亦英雄之君也。然觀其《內傳》，有學神仙與築三山焉，飲露餐霞，希升汗漫，激流延石，用擬林泉。嗚呼！履其位而不知所以守，好其事而不知所以從。夫一物各異道，萬彙不同致。帝王之與神仙，林泉之與朝市，猶鱗群毛族，川陸分之，日居月諸，晝夜常之，麒麟不可又處泉，蛟龍不可更居藪，玉兔莫延於旦，金烏莫瞻於宵，附其翼者兩其足，與其角者一其齒，不兼之兼，又理昭然。帝者宜本於觀人，仙者宜先於遠世。以林泉為意者，可居於藪澤；以天下為念者，可謹於朝廷。是以唐堯、虞舜無野心，子晉、許由辭寶祚，誠以帝王於神仙有隔，林泉將朝市難並也。今據唐堯、虞舜之地，而求子晉、許由之誌，不亦迂而可痛哉！況君子所以歡心屈體為仆禦，元元所以刲膏割血為飽暖，又非圖林泉而學仙也。傷心久之，戊辰歲秋八月，周覽秦原，次茂陵之下，既睹永歸之地，彌懷所行之事。且夫承天統物，豈無足稱之德歟？蓋觀日月高明，有時虧昃；珠玉貞潔，不免瑕疵。徘徊路隅，興言而吊曰：
赫赫兮炎靈降神，造漢秦楚。四葉重茂，翹英薦新；首出群龍，卓為世祖。秋風揚文，夏日昭武。柔不化之人，辟未名之土。雖殊仁聖之後，是異凡庸之主。伊何才有不周，事非所事，求非所求。惟此帝謨，相夫仙道。魚處重淵，獸居茂草。辨乎朝市，別以林泉。日由旦陸，月麗宵天。跡既兩分，理難齊克。若死將生，猶南與北。貪臣王公鞅掌者，可以勤萬幾；欲升汗漫逍遙者，可以為匹夫。愛深宮秘殿者可以垂旒纊；好青山綠水者，可以棲江湖。飲露乘景，激流貫都。苟從同致，實曰殊途。堯舜曰聖，巢由匪愚。確乎守一，亦以難俱。況夫小人唯唯，罔圖山水；君子乾乾，孰為神仙。嗚呼哀哉！前鑒孔彰。高台深池，夫差以伐；尋山越海，嬴政其亡。有一於此，未或無殃。胡為乃辰，於窮厥方。舟全虎臂，車出羊腸。已臨燧炭，幾絕苞桑。反覆前聞，痛心疾首。藥石無人，瑾瑜有垢。暑來寒往，時移代久。吉壟將頹，惡聲不朽。日臨宇宙，有時而虧；目睹毫厘，或不見眥。將為而不知，復知而故為。嗚呼噫嘻！
嗚呼！伏波之生，好兵自喜。幼有壯節，騰聲出仕。定冊歸漢，謨俞帝旨。算無失畫，功伐可紀。破斬徵側，實平交趾。來征蠻溪，未卒而死。小人赤口，曷本於理。薏苡南還，明珠謗起。乃收侯印，爵不及子。唯德不忘，愛留社裏。築廟以祭，人敬其鬼。久而若新，千載不毀。詁詁嗤嗤，易白成緇。孔子義失，勳華不慈。曾氏殺人，母投於機。居竊厥嫂，陳平不疑。申生寘毒，晉有驪姬。是以無極巧舌，伍奢族夷。孟子傷讒，淒兮作詩。公失其所，梁鬆實為。何獨將軍，自昔如斯。故士有歷百代而不滅者，嘗被訕於當時。苟窺心而不怍，雖棄置其奚悲。赫赫聖帝，嘉賢命祠。酒斝既列，神乎降思。尚享。
