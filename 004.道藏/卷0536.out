九州既滌，是資築護，庶役斯起，於以僝工。俾湍悍不生，而安居作乂。彼己之乙，謂為何人？率作而毀，豈增修而蕆事？壞乃致害，仍推過於所由。言則飾文，慮實無備。然壓溺不吊，酌戴禮而何傷？而殺人者死，在蕭章而難忘。論以故傷，闕則是減。稱其誤殺，科其不應。爾徒有詞，吾從丕弊。
後漢至行董君，諱黯，字叔達，句章人也。依乎中庸，率性純白。少孤獨立，事親不匱，歠菽以盡其歡，柔色以溫其省。高堂登壽，慈顏襃如，以和肥家，安不擇地。其徙居也，庭出寒泉；其執喪也，林集祥鳥。明誠必感，厥德惟懋。施及千載，橫於四海。其大孝也歟？夫大道未隱，不獨親親，逮德下衰，乃有慈孝。行以名蕩，情以禮飾。季武矯而服縗，子春強而過禮：此離道以善，非天性之孝也。子雲無違，參則直養；素冠有諷，和琴不成：此《禮經》。之孝也。文舉棄子，士遊出妻，動非先意，何以觀式？雖曰可紀，或近沽名：此非教之孝也。夫子一與之質，道與之和，生於東溟，介居夷島，俗遠詩禮，性復著存。無貽一日之憂，終報共天之怨。負土成壟，枕幹不言，卒斬東鄰，祭於中野。所謂生知而上，成心以隨，欲蓋而彰，強名曰孝，加於古之君子數等矣。和帝聞其異行，特舍專殺之罪，召拜郎中。不起，竟以壽終。
夫受命於時，惟松柏也，冬夏青青；稟靈於天，惟夫子也，能全正性。六代祖仲舒，漢中大夫。嗣孫子春，領盧江太守。世為郡中名族，故以董孝名鄉，慈溪署縣，貿江之族，薰然遺風。皇唐大曆八載，餘分竹茲郡，訊古欽賢，環堵已蕪，遺記將落。徘徊故邑，尚想餘範，則夫子之行，可以德類於人。葺宇崇祠，昭銘垂代，豈不務矣。銘曰：
白刃可蹈，仁鮮能存。黃金可鑠，德無間言。道喪於季，賢生復古。知禮近夷，變風於魯。豈曰無衣，寒燠以寧。豈曰無魚，泉流在庭。黃鳥哀音，下感棘心。器無常聲，灑血盈襟。江水蕩蕩，東注窮越。夫子德音，與之不絕。
武，安息道行軍大總管待價曾孫。從德宗幸梁州，除殿中侍御史，轉刑部員外郎，出為絳州刺史，憲宗時拜京兆尹。卒贈吏部尚書。
凡三年一祫，五年一禘，祫則群廟大合，禘則各序其祧。謂主遷彌遠，祧室既修，當祫之歲，當以獻祖居於東向，而懿祖序其昭穆。以極所親，若行禘禮，則太祖復延於西，以眾主列其左右。是則於太祖不為降屈，於獻祖無所厭卑。考禮酌情，謂當行此為勝。
諸州並設軍額，防虞役使，更置執刀，甚為煩費，既乖簡要，又給資糧。況臣本道，頻遇水旱，百姓艱乏，職貢或闕。臣自到官已訖，乞停其管諸州，並請停罷其資糧等。望借臣充當管軍資所要，待年豐人戶歸復，即收送度支，以裨國用。
明明漢皇，文物昭彰。順帝以化，俾人從康。將欲敷聖政，舉皇綱。乃分國之八使，而宣命於四方。八使伊何，朝中之善。將假其權，尤難其選。稱直指而獨立，歌皇華而分遣。繡衣既盛於新儀，四牡載光於古典。當官而行，受命無忝。善微毫而必舉，惡纖芥而必貶。舉善兮，必尋其清流之源。貶惡兮，必去其阿諛之諂。或負宮闕之厚援，不顧城社之微托。無懼薰燒，不驚矰繳；肆豺狼之毒，懷梟獍之惡。徑持斧而前進，下鞲而直搏。誓將去大族而拔盤根，安問狐狸之與鳥雀。其有銳誌公私，戮力王室，知賢才而能進，察奸佞而能黜。必將上聞於天子，寧俟於終日。道之不僭，人亦焉廋。操利劍而剸其固，懸明鏡而燭其幽。使乎使乎，萬方觀德。天下之治也，賢者當其權；天下之亂也，不肖居其職。求訛偽之訟，采妖豔之色。方直者於以退藏，阿諛者由是登陟。若謂之治也歟？適足以亂其國。我國家統紀有經，超古作程。采虞典之考績，法漢家之分行。舉八元而普天輯睦，按十道而攬轡澄清。泰階既平，君聖臣明。豈待久於其道，而後天下化成。
昔漢武志辟中原，謀綏遠裔。選使者之招撫，得終軍之雄厲。握瑞節將彼俗斯懷，請長纓必其王是係。惟越之王，南方之強。擁百城而竊位，扼五嶺而為防。隔上國之正朔，弄先王之憲章。子雲乃奉辭象魏，銜命要荒。因壯誌以中憤，遂雄謀而外揚。蕞爾小國，又非內屬。締交火鼠之鄉，連結雕題之俗。地遠人曠，出重暑溽。不可以師旅加，不可以威刑束。請今流聖澤以旁浸，引皇明而遐燭。雖百越難羈，而長纓可足。何者？欲以請長纓之容，欲以革斷發之風。使有執圭以展敬，庶無鳴鏑以稱雄。既而化被越裳，威行南土。解椎髻而襲冠冕，舍卉服而垂纓組。其合浦之明珠，與炎州之翠羽。咸奔走於外域，共充盈於內府。緩頰來九譯之朝，一言敵兩階之舞。是知纓以長為美，士以才為主。當其時也，爰陳敢請之辭，於以係焉，果致未羈之虜。觀其興言無愧，適足無畏，有以見四方之氣。功諧所籌，事愜所求，有以見千金之謀。士之處代，貴乎排難解紛，扞災攘禍。重立信於金石，急成仁於水火。儻見授於長纓，願輕生而致果。
習射之妙，惟精惟審。其審也，在無偏無頗；其精也，在不食不寢。是則動之不虛，由己求諸。三侯張而六鈞始彀，一鵠中而百發如初。月滿指掌，星飛庭除。己因鵠修，其德惟積。鵠為己任，其射寧疏。志氣中敘，威儀外舒。正其身而有則有準，合其奏而匪疾匪徐。原夫彼鵠，父射為父，子射為子。並列其名，各承其美。假以成績，修之在己。射不應而有善誰觀，藝不臻而有時奚俟。專功繹誌，每歎於流年；時中成人，敢忘其寸晷。以此懷之，常憂殆而。日月既往，弧矢既持。心超超兮有歲，魂恍恍兮無時。非不慎乎規矩，逮恐失於毫厘。周旋可托，進退維茲。鏃破的兮流光散出，弦應手兮飛羽相追。實此鵠之是念，惟彼侯之敢思。立則惟心，成因在手。且一控而一發，亦何先而何後。舍意雖脫，和容已久。喜滿勢而暫維，愧直弦之屢受。若乃旌竿並舉，侯狀皆升。曉露中滴，晴光上凝。觀武於茲，可明七德之要。取才於彼，亦彰一藝之能。以其獨弄，旁觀者眾。豈比夫啼猿散繞，飛雁雙中。儻射己鵠之可稱，冀鳴弦而再控。
東海有三山，山有六巨鼇。鼇則偃蹇以戴山，下橫乎大壑；山則穹崇以壓海，迥出乎洪濤。哂鯨鯢兮瑣細，視嵩華兮秋毫。此則鼇之所以為大，山之所以為高。乃有龍伯之國，巨人攸處。謂天生之神物，可以充乎鼎俎。壯圖方啟，高足雲舉。曾移十步之餘，已淹五山之所，於是載揭長竿，別綸巨緇。俯滄溟其流如帶，垂芳餌有肉如坻。既投之以潛下，果食之而不疑。其肉未入於口，而鉤已貫於頤。爭心既憤，勇氣相持。崩騰渤澥，磅礴嵎夷。蹴天柱，裂地維。地雖廣兮振矣，天雖高而殆而。欲出不出，騰躍非一。萬川倒流，八氣旁溢。血吞瓊田之草，波陷鮫人之室。輕共工之觸山，小誇父之逐日。豈長蛇趨閬風之足數，大鵬徙天池而可匹。爾其駭百神，奔萬族。波臣蕩而失水，海若迸而登陸。以鼇之靈，憑帝之福。謂優遊以無窮，何瞬息而連六。猶將灼其骨，豈惟離其肉。於以洎之，幾竭東海之水；於以燔之，足盡南山之木。群仙於焉以墊溺，三山由是而淪覆。且山之峨然，若與天連。鼇以首戴之，里數不知其幾千。彼大人兮，並之於背，負之而顛。斯其為大也，胡可得言而稱天。恃其人人有所不及，恃於力力有所不全。若使以陰陽為網，以道德為筌。以信智為機於其上，以仁義為餌於其前。則所為獲物者，其為鼇也大焉。
黃帝稽六氣，正三光。頒命於伶倫之職，伐竹於嶰穀之鄉。創管籥於方寸，審制度於毫芒。為十二之首律，導初九之潛陽。伺青陸之功，微而可紀；察黃鍾之氣，暗然而彰。所以位定於初，道生於一。將啟四分之曆，潛運三重之室。取厚竅而均者，當分至而藏密。統緹幔以依辰，布葭灰以候律。經天順地，察晷度而有常；陰伏陽回，知萌芽而溥出。超土圭之至理，得銅渾之妙術。在沍涸之窮冬，引發生之遲日。既而推萬物之道，統三正之元。清濁既分於上下，躔次不愆於晝昏。是日也，百辟稱賀，萬邦以則。垂元化於本始，體高明於柔克。一氣潛應，定立均於數源；七曜旋行，酌至神於物極。變化之道，周流可測。人事尚暗於先春，天統已彰於陽德。由是平之以六，紀之惟三。仰經綸之秘奧，終視聽之所覃。單穆不獨稱其美，周景抑亦懷其慚。故以鳳為名也，於盡善而稱未。以律為候也，實用之而不既。振潛伏以蒙泉，讚元微以通氣。靜室無聲，微風不驚。吹灰於中，八音由是乎卒獲；動穀於口，五聲以是乎相生。國家上法黃軒，推衡律呂。覘一律之動靜，俾四時而式序。彼唐堯敬授，羲和欽若，未曰窮於寒暑者哉！
惟北有谷，純陰之位。無溫煦以生成，失膏腴之美利。是吹孤竹之管，將變不毛之地。聲能葉候，期四序以平分；氣乃應時，見三陽之總至。伊彼鄒衍，仰師伶倫。窮雅韻於條暢，得和聲於厚均。爾乃循窈窱，傍嶙峋。有薰風以舒物，敷順氣以和人。一奏而層冰以解，再揚而槁木驚春。是知道契至精，事符元覽。谷居陰靜，宜陰慘之莫舒；律屬陽方，因陽和而相感。且陳夾鍾之管，召清角之音。聲之所涵者博，志之所達者深。律氣旁通於陽氣，人心上導於天心。夫乾德無隔，土宜有恒。南無嚴凝，北無鬱蒸。若變寒為燠，昊穹所未必能。以荒為稔，後稷所不足徵。將祁寒之恒若，諒大化之何稱。爾乃天下盛陽，此谷飛霰。日中方晝，此谷見見。豈無三光，曾照臨之不遍；雖有四氣，曾沍寒而莫變。寧知至人爰來，陽律斯扇。清音未發，猶萬壑之荒涼；和風方流，忽千林之蔥蒨。故谷得陽以盈，陽因律以生。田疇以之沃衍，節氣以之和平。我墟既耕，我黍既成。耦十千而南東其畝，廛三百而庾廩如京。實無窮之嘉績，與造化而爭衡。別有處幽谷而思遷，待暄風而撫翼。空勞苦寒之詠，獨厲後凋之色。儻一借於吹噓，願均榮於動植。
處高明所以蕩陰滯，臨顯敞所以窮遠睇。故有嶽峙九層，雲峨百里，極元功以壯址，殫山林於崇構者，人力也。今則排層空，架重峰，高出星漢之上，坐馳寰區之表者，天造也。州之陽漸乎水，木之陰攢乎山，山有佛寺，而回廊翼旋，飛閣雲褰，萬家井邑，在我宇下，實一方之勝概也。
柱史魏公，將命駕遊焉。公徘徊賞味，情有餘致，每美其峰❥聳絕，靈氣紛鬱，乃竦勁策，躍輕屐，縋蔓梯崖，逕造夫巔焉。高哉曠乎！果天下之絕境也。乃命鏟巉嵒，夷翳薈，心匠密構，亭形虛無，而賓從莫之窺也。然後跨峻穀，掖修木，疊石為趺，無尋常之地，其崇卑廣袤，與斫樸杇塗之節稱焉。峨峨絕頂，一上千仞，未幾營之，屹而冠焉。屬東風敷和，春物爛山，公乃敞層軒，披晴空，憑九霄以高視，周八極而遐觀。塊如眾山，杯分百川，籠吳楚之封境，領江湖之氣象，有足廓虛懷而攄曠抱矣。眺覽未既，壺觴雲舉，瞽史陳藝，笙簧合奏，仁風洋洋，下俚同歡，百吳哇空，楚舞嬌春，隨天籟以遠去，映花林而半出。仰之者有若子喬、方平、弄玉、飛瓊，相與樂群仙於上清。自公之暇理於茲，撫傷夷，懷流離，流離旋矣，傷夷痊矣，而猶阜俗康民之誌慊如也。今市囂在耳，村煙在目，可以廉風俗之趨尚，省農桑之豐耗，況又暢四肢，攄七情，神完氣全，宣為太和。自當渟源普洽，上下交澤，況有襦袴謠乎？公問俗之來，四序分矣。蓮府將復，星軒莫留，人之情也。步武所及，有一物契於素懷者，雖細必錄，況目經心攝，獲千古之遺勝者，愛而不書，得無寤寐思之乎。然歙人被公之仁化也深，思異日攀公之轅不及，瞻此亭也。
友正家在此山之下，獲遊此亭之上，思刊懋績，輒課庸詞。若莛扣鍾而蠡挹海，蓬渤之音，溟茫之波，可得而希也。又茲峰之高棲天宇，上簉雲族，朝薈蔚而暮氤氳，亭無處所，晴景一照，敻焉標空。今建名披雲，義在此也。其潤色寺宇，輝華郡郭，增東南之巨麗者，無終極乎？貞元壬午夏四月，大火南次之七日記。
灣，字巨川，西蜀人，自號滄洲子。貞元、元和間，李勉帥永平，辟為從事。
灣聞蓬萊之山，藏杳冥之中，行可到；貴人之門，無媒而通，不可到。驪龍之珠，潛於瀇滉之中，或可識；貴人之顏，無因而前，不可識。某自假道路，問津主人，一身孤雲，兩度圓月，凡載請執事，三趨戟門。門人謂某曰：「子私來耶？公來耶？」若言公，小子實非公；若言私，公庭無私，不得入。以茲交戰，彷徨於今。信知庭之與堂，不啻千里。況寄食漂母，夜眠漁舟，門如龍而難登，食如玉而難得。食如玉之粟，登如龍之門；如龍之門轉深，如玉之粟轉貴。實無機心，翻成機事。漢陰丈人聞之，豈不大笑？屬谿上風便，囊中金貧，望甘棠而歎，自引分而退。灣曰。
伸，舉寶曆元年賢良方正，直言極諫科第三等。
上嗣位明年，灃陽郡藥山釋氏大師，以十二月六日終於修心之所。後八歲，門人持先師之行，西來京師，告於崇敬寺大德，求所以發揮先師之耿光，垂於不朽。崇敬寺大德，於余為從母兄也，嘗參徑山，得其心要，自興善寬敬示滅之後，四方從道之人，將質疑傳妙，罔不詣崇敬者。嘗謂伸曰：「吾道之明於藥山，猶爾教之闡於洙泗。智炬雖滅，法雷猶響。豈可使明德不照，至行湮沒哉！」
惟大師生南康信豐縣，自為兒童時，未嘗處群子戲弄之中，往往獨坐，如思如念。年十七，即南度大庾，抵潮之西山，得惠照禪師，乃落髮服緇，執禮以事。大曆八年，受具於衡嶽希琛律師。釋禮矩儀，動如宿習。一朝乃言曰：「大丈夫當離法自靜，焉能屑屑事細行於衣巾耶！」
是時南嶽有遷，江西有寂，中嶽有洪，皆悟心契。乃知大圭之質，豈俟磨礱；照乘之珍，難晦符彩。自是寂以大乘法聞四方學徒，至於指心傳要。眾所不能達者，師必默識懸解，不違如愚。居寂之室，垂二十年。寂曰：「爾之所得，可謂浹於心術，布於四體；欲益而無所益，欲知而無所知；渾然天和，合於大無，吾無有以教矣。佛法以開示群盲為大功，度滅眾惡為大德，爾當以功德，普濟迷途，宜作梯航。無久滯此。」
由是陟羅浮，涉清涼，歷三峽，遊九江。貞元初，因憩藥山。喟然歎曰：「吾生寄世，若萍蓬耳，又何效其飄轉耶？」既披榛結菴庵，才庇趺坐，鄉人知者，因齎攜飲饌，奔走而往。師曰：「吾無德於人，吾何以勞人乎哉。」並謝而不受。鄉人跪曰：「願聞日費之具。」曰：「米一升足矣。」自是常以山蔬數本佐食。一食訖就座，轉《法華》、《華嚴》、《涅槃》經，晝夜若一，始終如是，殆三十年矣。遊方求益之徒，知教之在此。後數歲而僧徒葺居，禪室接棟鱗差，其眾不可勝數。至於沃煩正覆，導源成流，有以見寂公先知之明矣。
忽一旦，謂其徒曰：「乘郵而行，及暮而息，未有久行而不息者。我至所詣矣，吾將有以息矣。靈源自清，混之者相，能滅諸相，是無二色。窮本絕外，爾其悉之！」語畢，隱几而化。春秋八十四，僧臘六十夏。後二十日，入室弟子衝虛等遷座建塔於禪居之東，遵本教也。
始師嘗以大練布為衣，以竹器為蹻，自薙其髮，自具其食。雖門人百數，童侍甚廣，未嘗易其力；珍羞百品，鮮果駢羅，未嘗易其食；冬裘重燠，暑服輕疏，未嘗易其衣；華室淨深，香榻嚴潔，未嘗易其處；麋鹿環繞，猛獸伏前，未嘗易其觀；貴賤迭來，頂謁床下，未嘗易其禮。非夫罄萬有，契真空，離攀援之病，本性清淨乎物表，焉能遺形骸、忘嗜欲，久而如一者耶？其他碩臣重官，歸依修禮於師之道，未有及其門閫者，故不列之於篇。銘曰：
一物在中，觸境而搖。我示其元，不境不跳。
西方聖人，實言道要。道要既得，何言惟妙。
我源自濟，我真自靈。大包萬有，細出無形。
曹溪所傳，徒藏於密。身世俱空，曾何有物。
自見曰明，是謂至精。出沒在我，誰曰死生。
刻之琬玉，立此岩岫。作碑者伸，期於不朽。
奕，隴西姑臧人，姑臧穆侯承十世孫，秘書少監益之子。
選士命官，有國之大典；察言考行，先王之舊規。古者命於鄉而升諸學，俾大樂正論造士之秀者而升諸司馬，曰進士。進士者，謂可進而授之爵祿也。然則前代選士，其科不一。洎聖唐高祖，以神武而靜天下，用文教而鎮萬姓，武德五年，帝詔有司，特以進士為選士之目，仍古道也。自鄉升縣，縣升州，州升府，皆曆試行藝。秋會貢於文昌，咸達帝庭，以光王國。然後會群後，謁先師，備牲牢，奏金石，尊儒教也。若明試其業，主張其文，核能否於聽覽之間，定取舍於筆削之下，職在考功郎。後至元宗開元二十五年，重難其事，更命春官小宗伯主之，而業文誌學之士勸矣。於是獻藝輸能，擅場中的者，榜第揭出，萬人觀之，未浹旬而名達四方矣。近者佐使外藩，司言中禁，彈冠憲府，起草粉闈，由此與能，十恒七八。至於能登台階參密命者，亦繁有徒。所謂選才授爵之高科，求仕濫觴之捷徑也，不其然歟？粵自武德，逮乎貞元，閱崔氏本記前後嗣續者，在吾宗為多焉。顧惟寡昧，獲與斯文，因濡翰而為之序。貞元七年春三月丁亥序。
濯，趙州別駕。李惟嶽叛，濯與刺史康日知盟，挈州歸朝廷。
聖人定天保，據皇圖。法乾坤之正位，當河洛而建都。宸居於鬥極，立象魏於天衢。明堂扌致雲，可以恭祖考之配；土圭測景，可以騐盈縮之符。蓋將以同光日月，比德唐虞。以為損之又損，不可取則觀象；不壯不麗，安可威戎耀胡。乃蕆匠石，命班輸。審曲之官必萃，明中之士載驅。建崇樓於闕下，聳飛閣於城隅。諒維新以樸斫，蓋仍舊之規模。因子來而悅使，豈殫力以為娛。材露桐柏，階駢武夫。應龍蜿蟺以驤宇，猛獸贔屭以乘桴。明璫藻耀於懸井，朱鳥騫翻於薄櫨。璿題景曜，銀榜霞鋪。及麗譙而崛起，疊井榦以相扶。月透榱璧，星懸網珠。莫不功侔造化，妙盡洪纖。雉堞相望而暗連宮闕，門闈廣達而俯接閭閻。德陽傍倚，少室前瞻。散春光於玉戶，擁佳氣於珠簾。桂棟連雲，巢儀彩鳳。蓂枝擢秀，影伴初蟾。若乃皇輿戾止，羽衛龍趨。召西園之花萼，奏北裏之笙竽。湛堯樽而百辟和暢，舜樂而四海歡愉。窮歡浹日，宴樂成需。下金屋之仙伎，出瓊樓之豔姝。飛曼唱則眾類斯洽，激清聲則煩憂自無。皇情穆然，聖慮夕惕。數路必達，四門廣辟。撤懸損膳，捐金抵璧。懼侈心之有萌，恐澆俗之未革。乃延直史，引詞客。正八音，稽六籍。以為深居內視，不足以觀政化；是用發號施令，將欲以省力役。慮一物之乖所，念九重而斯隔。故坐衢室以觀謗，登總章而側席。乃命遒人以勸農，宣木鐸以徇路。求大隗之至道，示赫胥之太素。樂俗安居者皤皤而鼓腹，啜粟飲水者熙熙而含哺。撫薰風，歌湛露。開罪洛陽之獄，望氣大庭之庫。象乎帝先，廓我鼎祚。巍巍乎應天地之變通，蕩蕩乎作皇王之軌度。
皇帝順時觀武，乘暇會群。百蠻在庭，如蟻慕於膻附；千官翊聖類星拱之垂文。於是時也，嚴霜翦木，晴空滅雲。都人士女，雜遝繽紛。或側肩以馳見，或奔躍以樂聞。眾觀迭改，群心如待。於是渥窪神驥，齊逸足以翩翩；宮禁名姝，耀雜妝之彩彩。莫不遊纓寶校，玉珂金夬，挾刃明霜，衣金被鐵。搴旗命伍，抽戈按節。侔三邊之挑戰，壯六軍之校閱。翹趾金鞍之上，電去而都閑。委身玉鐙之傍，風驚而詭譎。人矜綽約之貌，馬走流離之血。始爭鋒於校場，遽寫鞚於金埒。若乃楊葉既指，雕弓斯彀。百步應的，七劄皆透。天顏微怡，雷鼓訇奏。由羿忸於手拙，幽並慚於伎陋。於是羌髳戎羯，氈裘辮髮，心目愕眙，形神隕越。屈膝天庭，稽首魏闕。荷臣子之欣戴，谘譯人以啟發。曰：天臨有唐，撫綏萬方。文德廣洽，武義大揚。且柔婦之克妙，矧驍夫之可量。於是王公卿士，手舞足蹈。歌湛露之既浹，詠天保之攸報。乃言曰：斯伎也，義同七德，名冠六藝。惟便習之至精，在教理之發厲。是知物無不學，學無不濟。我皇豈不曰非婦人之職任，蓋欲以激君子之磨銳。
冠六宮六職者，公桑而已矣。既卒蠶於世婦，乃奠繭於天子。稽諸祭典實可重，考諸女工斯為美。信率土而在茲，亦奉先而是以。當其令布明堂，時更青陽。蠶事既卒，女工式臧。然後衣禮服，出棘牆。奉茲珍繭，盈彼懿筐。累累乎如將薦卵，皎皎乎有類凝霜。既依於後，亦獻於王。所以伸課績之勞止，展威儀之孔將。遂繰三盆，修六服。或黼或黻，或朱或綠。期有事於王公，庶無勞於杼柚。侯其禕而，實足尚之。享廟之容克備，展敬之禮允厘。斯蓋夫人之畏慎，王者之肅祗。不然者，賦有織紝之筐，貢有畎岱之絲。海人奉冰蠶至止，園客將絲緒來茲。冠冕之服可成，祭祀之儀可輯。可以重其珍美，可以揚其裼襲。何必桑壇而世婦斯復，繭館而夫人乃入，俾來者既殫，恒日不暇給。蓋欲輸於勤苦，表我敬恭。厚禮奉於先祖，躬勤勸乃農功。使三宮之有序，斯百代之攸崇。是以獻繭之道，治國之要。將取媲於三推，明至誠於九廟。
河之並濟兮，惟秩其平。濟之貴河兮，勢若相傾。非剛克無以見其柔立，非甚濁無以彰其至清。是以靈源浚發，柔德兼呈。徒觀其流波委注，秀色澄澈。衝融而濁水遙開，鼓怒而洪流直截。遂使還淳之士，疑二氣之初分；策功之臣，驚一帶兮中裂。既處濁而不染，每含貞而自潔。苟與和光者殊致，寧與淈泥者無別。是以霍波激，崩騰勢翻。濟水與河水相輝，光容易識；清流與濁流不雜，質性難論。苟徵之於變化，可察之於本源。於以表德，於以辨類。方九折而橫流，啟重泉而直至。故以盤渦渾曉日之輝，疊鏡寫晴峰之翠。絕河而去，孰與我爭先；導沇斯來，孰謂我奚自。若乃衝虛是玩，迅激難儔。廣可涉兮，思杭葦於寒渚；清可挹也，欲濯纓於夕流。貫長川之浸浸，委清浪之悠悠。然下流綿邈，願表清而不濁；上善昭融，故守和而不同。故可扶正直之純誌，助潤澤之成功。動漣漪於回浦，萃光景於微風。且淮之清兮濱於夷，江之遠兮界於楚。豈若貫大川以揚波，臨大都而分渚？含清濁而獨秀，求匹敵而誰與？苟河清之可期，願朝宗而為侶。
酒以養德，則盛於樽。樽之用獸，可得而言。若乃王春會朝，初正元吉。穆穆嚴宸，濟濟良弼。元化凝以垂衣，讜詞進於造膝。則從繩之義斯正，投水之言自必。是以白獸在司，樽彝舉酒。攫地空象夫髬髵，揚睛欲聞乎哮吼。信履尾而不咥，雖編須而何有。俾夫嘉話允臧，容有光。樽則雲飛而山峙，獸乃白質而黑章。物盛其容，若耽耽而視；君能納諫，遂諤諤而昌。嘉言既藥，用舉夫爵。所以展其威儀，匪空留乎斟酌。獸之為樽，用舍有時。獸之喻人，猛毅在茲。懼威則君之設謬矣，忘諫則臣之節殆而。酌之伊何，惟器所稟。禮殊百拜，味珍千品。皇恩既錫，且同夫湛湛露斯；君德不回，寧比夫厭厭夜飲。彼美觩然，泰階之前。與諫鼓而齊設，比撲滿而能全。斯期箴闕，用以旌賢。將同衢樽之道，幸注焉而酌焉。
彼潛織兮，泉室之人。曳文綃兮結冰縷，灼錦彩兮照花新。背窮海以入貢，望君門而效珍。於以獻之，爰彰至德。非同荒氏之練，更異仙家之織。臨風始啟，全含琪樹之芳；向闕爰開，遙寫蜃樓之色。固奇工之所就，豈常情之可識。當其彩縷方織，鳴梭靜聞。絢霞光於陰火，綴縟藻於卿雲。舞鳳翔鸞，乍徘徊而撫翼；重葩疊葉，紛宛轉以成文。疑映地之花折，似飲渚之虹分。弄杼斯成，既呈妍於泉客；垂衣可仰，欣有奉於明君。啟瑤緘而駭視，方霧縠而難擬。離披耀彩，臨玉砌以蓮舒；燦爛生姿，映金門而霞起。固將保其所異，孰能識其所以。投熾焰而靡燎為灰，濯清流而不濡於水。原夫獻琛方至，捧篋員來。臨虛庭而障倚，俯洞戶以屏開。蝶翩翻而誤起，鳥眄睞以驚回。物無情而自感，化有孚而斯應。以文為貴，寧同巷伯之詩；表德方來，且異美人之贈。非同禹貢，不謝堯時。對天庭而照燭，向麗景而葳蕤。皎潔凝光，爰識冰蠶之緒；霏微發色，不惟園客之絲。既而煥彼文章，作為黼黻。方可重於遠人，寧有譏於玩物。
維絲伊緡，體道之要。繭之緒可以為垂釣之綸，綸之微可以精用釣之妙。綿聯輕竿之上，荏弱深泉之徼。嫋長風而若絕，度晴空而引耀。剖粒為餌，寧取乎五十之牛；懸縷為綸，奚期夫三百之釣。觀夫其釣不釣，元之又元。在河之氵矣，期道為筌。且夫綸細如忽，魚潛在泉。振而不絕，則其動也直；深而能致，是其靜也專。隨驚波而乍緊，逐潛流而曳引。時仿佛而如見，忽漂搖而將盡。其細雖爾，其用彌深。三尋豈勞於人手，百丈自發於泉心。神之凝不覺魚之得，綸之細亦隨釣而沈。美茲綸之嫋嫋，浮長川之浩浩。疑空外之遊絲，罥波中之弱藻。斯綸也，異園客之功；斯釣也，得詹何之道。釣術既臧，惟道能方。其竿不撓，其餌非芳。中之者功多於金鎖，引之者道葉於玉璜。信可以投於濮水，信可以泛彼滄浪。必釣乎深，先定乎慮。得象以契於忘筌，得魚斯謂之冥助。魚既得兮心亦冥，收纖縷兮旋回汀。將大釣於方國，冀滄流之大寧。
物之利者稱乎劍，人之尊者稱乎天。固一人之所執，諒四海之攸先。必當曜武德，靜氛煙。舉之無上，揮之莫前。獨立而光連日月，橫行而氣壓山川。請詳其功，夫莫之盛。偉夫至寶，克符元聖。東溟之大，不足淬其鋒。北斗之高，乍若回其柄。信元功之不宰，曷凶德之能競。足令六合靜，三光正。佩服而寰中康，指撝而天下定。夫然則鄙歐冶，掩平津。賤鏌鋣，棄純鈞，彼勇不過於匹士，我威方禦於兆人。偶聖斯呈，天地感通之謂道；逢昏是去，陰陽不測之謂神。豈比高祖提之而起沛，始皇按之而王秦，為斯劍之等倫哉！原其始也，吹氣母，煉元精。為爐而九土開辟，鼓橐而八風克生。應以六律，制以五行。帶之以恒山渤海，鋒之以燕谿石城。故能所向無敵，莫之與京。既而徵三度，亦以正三統。劃宇宙以元通，宰乾坤而利用。彼蓮花發色，玉貝騰文。揮大野之中，疾如雷電；倚長天之外，上決浮雲。爭能擊刺，較勢繽紛。所謂一夫之勇，非為四海之君。如是則犀不足剸，鍾不足刜。係以聖功，配茲神物。我皇應昌期，恢盛時。不耀兵鋒，設道德以為固；不先武力，抗仁義以為師。人神協讚，遐邇清夷。真所謂天子之劍也，敢繼莊生而賦之。
