度字中立，河東聞喜人。貞元五年進士，舉宏詞科。累拜中書舍人，改御史中丞，元和十年拜中書侍郎同中書門下平章事，擢彰義軍節度淮西宣慰招討處置等使。討吳元濟，還朝策勳，進金紫光祿大夫宏文館大學士上柱國，封晉國公，復知政事。出為河東節度使。穆宗、敬宗朝凡三知政事。文宗立，加門下侍郎集賢殿大學士太清宮使，進侍中，拜中書令。薨年七十五，冊贈太傅，諡文忠。會昌元年加贈太師。
昔漢宣帝，休明允塞。烜中葉之英聲，示遠人以文德。既而幸甘泉以居正，朝呼韓於有北。錫之紱冕，俾之藩翊。位居侯王之上，侍在軒墀之側。服之孔備，垂懸綬之腰章；發則有餘，映切雲之首飾。且會朝之次，昭明孔融。雖加之以禮，實誘之以衷。厥錫既殊，荷榮華之寵命；其儀未習，懵衣服之在躬。此實可以閱帝聰，播皇風。亦何必貺玉帛之資，空成耗國；錫金石之樂，用表和戎。夫爵以賞功，服以旌禮。懿爾容之中順，故我命之光啟。矧乃來茲鳳闕，逾彼龍沙。知漢德之全盛，厭胡俗之幽遐。齊縞帶於周行，獨明向化。異元冕於醜類，豈曰亂華。錫之不聞於屢褫，崇之豈俟夫三加。想夫解辮懷恩，動容思媚。乍重譯而獻款，或稽顙而奉贄。使群方之闓樂，由一人之錫遂。鏘之玉佩，顧韋韝而多慚；穎以金貂，與龐服而自異。是使孔熾之類，率服而莫違。悍戾之屬，束帶而共歸。知子之來，贈同雜珮。彰君之化，德乃垂衣。殊沐猴而可作，方戴鶡而有威。今我後散皇明而馳聖聽，致戎夏之克定；勤厲理而明弼諧，故蠻夷之允懷。尚冠帶於萬里，舞幹羽於兩階。彼長纓之與五餌，何斯道之孔乖。
皇帝嗣位之十三載，寰海鏡清，方隅砥平。驅域中盡歸力穡，示天下不復用兵。於是銷鋒鏑而俶載南畝，庤錢鎛而平秩西成。所以殄凶器，降嘉生。收禍亂之根本，致兆庶之豐盈者也。既而清天步，虛武庫。劍鍔銷，戟铓露。當時出匣，揮獷俗以來賓；今日在鎔，唯良工之所鑄。長殺倏爾而從革，覃耜忽焉而中度。廢六月之遄征，興三時之盛務。觀乎聚而改煎，飛焰而湧煙。從而再造，將分地而用天。宜人之歌，允符於假樂；多稼之頌，式合於大田。若夫弓戈櫜戢於寧歲，牛馬放歸於豐年。徒虛語耳，胡可比焉。則知先利其器，欲善其事。俾汙萊之盡辟，由兵革之不試。洪爐既鍛，失似雪之鋒铓；綠野載耕，佇如雲之苗穟。昔用之而有所，雖弭之而不棄。矧國家以教令為車徒，故器械可得而無；以道義為封域，故戰爭可得而息。由是執帝堯之允恭，復后稷之訓農。理化資於地力，福祥致於天宗。此乃慶自一人，風行九野。建中於上，返本於下。下臣係而稱曰：秦金狄兮未仁，周無射兮非雅，豈若我后之重穀，盡濟群生於良冶。
聖人之制祭也，因物達情，比象配類。盡內心之享禮，定黃目之彝器。居樽之上，察神之至。黃其色，保純固於中央；目以名，洞清明於幽邃。將以讚禘祫，報天地。成形而百代猶傳，遍祭而萬靈具醉。懿夫周禮盡在，殷薦孔明。鬱鬯馨而外達，湛醪華而內清。落為用，昭彰表誠。自可配於龍勺，焉取儔於兕觥。當其霜露盛時，金石奏廟。告虔之始，在物居要。動明酌而曼醁騰光，澄舊汙而圓規納照。且《禮經》所紀，象設有以。首瑚璉之序，助宗廟之美。體含宏，足擎跽。從祝之獻，而如鼎之峙。精氣皎於外飾，黃潤豔於通理。嚴敬而挹，且見夫爵盈；明德之歆，詎聞乎罍恥。若乃籩豆並置，陶匏共陳。亦可能備觀光之祭法，攄素懷於蠟賓。酌其中，諒明明之取義；華其睆，將屬屬以交神。至於夜燎之時，宿設之所。含霜若麗夫金質，導氣更宜夫桂醑。自合禮於宗彝，匪齊名於杜舉。是知純嘏將降，明禋在茲。達臭陰於勿勿，駐靈駕之偲偲。尚禮然也，明王用之。方今樂和同，禮無體。粢盛式務，鬱器光啟。客有習於聲詩，願奉樽而觀禮。
茫茫積流，祚聖有作。動上天之密命，假靈龜以潛躍。蓋欲以慶遙源，敷景鑠。寫物象之精秘，化人文之樸略。豈不以河之德兮靈長，龜之壽兮會昌。載徵符先呈於古帝，稱大寶後遺於寧王。故將出也，感天地，動陰陽。浮九折之澄碧，散五色之榮光。然後蹈箭流而泳花浪，露元甲而明繡裳。初若沉圓璧而未沒，稍似泛孤鳧而欲翔。既而降芳蓮，蹈清沚。五老遊而共睹，列聖過而每喜。出朝日如耀其寶圖。伏靈壇狀陳其鏤簋。布爻象之糾紛，蘊天地之終始。負謀謨之畫，將化洪荒；當授受之時，豈思綠水。非臆對之可述，諒鉤深而有致。所以出河宗，作天瑞。馮夷倚浪以相送，神魚鼓舞而旋避。於戲！冥數窅然，自我而傳。外骨明賁，中心善泉。將後天而思永，豈為贄而居前。至如魚托素以達情，鳳銜詔而展禮。未若祥開八卦，兆動四體。闡文教寧木鐸之足儔，讚貞明與日月而同啟。洎乎形貌既著，品物類分。榮萬化之茫昧，合一氣之絪縕。讖用光於夏葉，繇每煥於羲文。此乃天理用彰，神道設教。故躍波而委質，殊以文而飾貌。觸綸誠怪於文鰩，隱霧徒嗟乎元豹。此悠久也，可是則而是效。
驗白烏之祥牒，告皇家之寶祚。蓋由天子張至仁，本太素。享宗廟而無爽，薦孝敬而有度。何常日浴，翻皓體以來儀；曾異火流，奚丹羽之可慕。淩翯翯之白烏，類振振之翔鷺。稟純德而自甄，誠眾色之難汙。觀其皎皎奇狀，明明麗質。霜毳潔朗，玉姿閑逸。不愛其瑞，嘉載飛之可瞻；思效其祥，見莫黑之如失。寧爰企於往代，可俯窺於今日。原乎孝理通元，格皇至虔。惟烏感應，其容昭宣。抱正色而道洽，從反哺而名全。不然，則有威鳳之可紀，何白烏之是傳。樂而有聲，且不棲於楚幕；潔而成質，故自協於靈篇。出林而日華亂動，繞樹而月影相鮮。向至化而遠集，想皇風而戾焉。眾而何為，悲子生之八九；大而無慮，笑水擊之三千。爾其超遙高翥，來不可遏。見歸飛之薦臻，誠愷悌之四達。諒深仁之所化，固至性之難奪。若乃載鳴嗷嗷，浮彩皓皓。受西方之精氣，自洪爐而鎔造。遐想其蒼赤呈祥，豈與乎雪霜同縞。且夫仰稻粱而自若，彼徒籠夫仙鶴；待馴狎而不還，何必招於白鷳。且養素而委質，非取容而強顏。故下臣賀瑞而歌曰：素德式昭兮何舄奕。元質從化兮為潔白。符仁孝兮葉往冊。見祥瑞兮流聖澤。
古之畋獵，自天子達諸侯，秋則獮，春則搜，非有情於殺戮，固無取於盤遊。蓋以除時稼之所害，示軍容之克修。故王者有三驅之禮也，職此之由。夫生殺之柄，主之於天。生誠有之，殺亦宜然。是乃張我武，出於畋。植靈旗以準的，應晉鼓以周旋。兵作於後，獸馳於前。背主而去者以其逆而必殺；委質而來者，以其順而必全。是知從禽之中，有古義焉。何哉？三驅之義，我則有以。且以驅為名，至三而止。驅者以無合圍之道，三者以有知足之理。蓋以明上帝之心，見聖人之旨。初其擇吉日，戒師期。既逐獸以禮，亦使人以時。不如追軍，詎設左右之翼。有異捕鹿，寧分掎角之師。夫堯舜而來，殷周以往。皆順時而行令，非害物以示養。無違者不殺，知有異於焚林；犯德者取之，固無間於漏網。故知樹德務滋，除惡務去。所以欲萬國之畏威，使四方之即敘。柔者來服，則必解其罻羅；挺而背走，則必烹於鼎俎。若然者，必沮其強梁，而銷其旅拒也。逮乎大漢，遊盤是恣，馳騁是耽。崇苑囿而大開，裏寧止百；取庖廚之饜飫，畋豈惟三。不然者，何以子雲有《長楊》之諷，相如有「亡是」之談。我國家修古典，斥遊宴。狩不奪於三時，網惟留於一面。大田多稼，聊會獵以長苗；四海無虞，徒因搜而教戰。美矣哉！三驅之禮，因茲而又見。
何上天之默默，有鈞天之可名。蓋德至而則至，從無聲而有聲。和樂發音，與夢寐而潛契；精誠自感，何耳目之能營。懿乎元德升聞，天降靈貺。匪同乎搏拊之和，豈在乎雲霄之上。感夫心誌，達乎肌膚。卻萬物而有喜，聞九奏而可娛。其靜也寂寂，其動也於於。異霜天之鍾應，同漢日之山呼。蚃兮乍有，杳冥兮若無。表穆公之休烈，為簡子之祥符。以遨以遊，實我心之獨得；不考不擊，豈他人之是愉。惟茲至樂，信夫元造。非天私於二君，惟天饗於有道。不然，何融融泄泄，發於自然。萬籟不雜，八音相宣。且降歡以入夢，知惟德之動天。實深乎骨髓之內，豈專於視聽之前。惟寤語之有說，何言辭之能全。至哉！無金石之迭代，無宮商之先後。忽變化於合漠，韻鏗鏘於妙有。既登不死之福庭，自諧保生之仁壽。則知夫天可通兮，道可守。自感應之無差，知影響之不苟。降鑒匪遙，德音孫昭。鄙未善之周武，甚盡美之虞韶。豈獨聆之兮四肢酣暢，感之兮心神洗滌。將使道德之不昧，必受如斯之殊錫者也。
國家握乾符，定天保，禮樂修而葉德，星辰行而軌道。是以南方之氣，共列色於少陽；北斗之靈，乃垂衣於元造。是時玉燭調律，攝提司方。巽為發生，我則青而呈瑞；離為正位，我則赤而啟祥。其數也，合三才而列曜；其色也表一德而中黃。雖感而匪遠，亦見不於常，所以合天地之貞觀，明教化之昭彰。應朱鳥之精，生而垂翼；躔踆烏之道，出則加房。觀其氤氳映空，光明在上，乍元氣之肇分，若連珠之遠狀。
是以睹天道因德而祐，符我皇乘土而王。乃知惟天為大，惟聖則之，聖觀象以立極，天應聖而無私，故星合度於三統，氣不奸於四時者也。若乃鎮之所加，歲之所守，則合氣而出有；精淪五老，台坼六符，則乘氣而入無。豈惟係隱見於虛實，定躔舍之徐疾，瞻寶玉而非獨衝鬥，俾滂沱而徒雲離畢，所以掩萬代而莫類，超百祥而獨出。不然者，何以表至化之文明，見元象之陰騭？
於是天子占太史，命有司，諒修德而無怠，在降福而不遲，是必隱於凶孽，是必耀於孝思。嗚呼後代！不敬曷其？太史退而書曰：「於時君臣同德，蠻夷率職。道合上帝，信孚下國。」於是二氣正而葉和，三星黃而合色。承清問而載言，俾洪裔而作則。
歲寒知鬆柏後雕賦（以「貞心勁節，翠貫四時」為韻）
古者推曆生律，懸法示人。在寒暑之未兆，已斟酌於至神。故能推一陽之生，為三正之始。察黃鍾之氣，煦然以升；辨青帝之功，微而可紀。外去涸沍之節，內見發生之理。具無形而有聲，徒明目而聰耳。得於心而不昧，藏諸身而有以。人事尚昧於先春，天統已彰於建子。若夫眾象高懸，可伺察於穹天。群形多類，可區別於厚地。雖紛綸而靡極，終視聽之攸記。未若竹管之用，前知幾時。葭灰之動，罔失毫厘。物之先見，應必在茲。取竅厚而均者，當微眇而候之。是則陰陽之運，變化之期。易以形隱，難以氣欺。懿其十一月之節，十二辰之首。因積小以成大，得出無而入有。遂能以吹灰於中，動穀於口。亦猶道之生一，宛在陽之初九。觀乎窮天地之性，興邦國之政。洎純陰之始凝，導太陽之將盛。何制器之精微，可驗物於遼敻。故曰述之者明，作之者聖。所以觀一管之動靜，效五音之邪正。斯乃造物於又元，考時於至賾；就兩儀之茫昧，先萬物而探索。六律六呂，由是以相生；八風八音，由茲而卒獲。矧夫國家仰合天法，俯回天眷。既用晦而必明，亦處蒙而可見。敦氣數之元本，去聲色於寓縣。彼唐堯敬授，羲和欽若，未曰窮微而知變。
伊君子兮何師，邈淳古而繹思。儼然有章，相威儀於樂隻。溫其如玉，故切磋而佩之。縝密是比，貞明所資。追琢斯成，既殊張氏之印；清美可羨，寧匹孔侯之龜。是用濯自丹水，取諸元圃。君求美質，我則表溫潤於光容；臣聽好音，我則動淒清於步武。結以紳帶，綴以環組。使感之者在約而思純，服之者居今而行古。豈比夫詩人無文。贈雜佩兮夫君。騷人著美。紉幽蘭兮之子。是以嘉其抱素，貴以合貞。想見白虹之氣，思聞清越之聲。發凝輝兮既昭我述，鏘雅韻兮必俟君行。是以敬慎侯度，獨高人情。至若斫以為壺，徒玩其質；執而為璧，徒旌其秩。豈若用之有方，垂之無必。威儀棣棣，居則粲然之光；進退瑲瑲，動則泠然之律。是以古之君子，物有其章。溫恭可象，環珮其鏘。既睹容而生敬，諒播往以傳芳。然則貞玉之質，非賢無以服用；昔賢之珮，非玉無以表彰。故佩斯敬，睹斯莊。方今野無遺賢，山不藏玉。彼華佩兮，同昔時以入用；彼君子兮，思古人以自勖。故能振休風，播淳俗。則今日之佩玉，昔賢之高躅者也。
聖人順天道，防人欲。布和以調其性，宣樂以察其俗。氣將導誌，五聲發以成文；化盡歡心，百獸率而葉曲。茫茫大空，樂生其中。聲隨化感，律與天通。交四氣之溥暢，貫三光乎昭融。將君子以審樂，故先王以省風。致同和於天地，諒難究其始終。惟樂之廣，於何不有。包陰陽兮不集不散，降神靈兮或六或九。故季劄聆音而感深，宣尼忘味於甘否。昭覆燾兮煦嫗，召遊泳以飛走。演自窅冥，發於性情。將不動而為動，自無聲而有聲。王者通三，我則貫三才而作；陽數有九，我則至九變而成。不然者，何以調大中，何以繼光宅。作終樂於數四，曆君子之凡百。其聲轉融，其道彌赫。大哉至樂，於以洪覆。收之而合乎希夷，張之而散乎宇宙。感天神與地隻，格靈禽與仁獸。扇風化而以攢，則雍熙之可就。大韶命曲，大章同儕。既和且樂，亦孔之皆。且簫為器之所細，鳳為王之所懷。若惉滯之音感，清淨之化乖。則歌已而於狂客，孰來儀於克諧。恭惟我君，配天作主。命工典樂，考法師古。浹聲教之汪濊，合堯禹之規矩。士有聞韶嘉於蘊道，擊壤希乎可取。同鳥獸之歸仁，承德音而率舞。
臣某言：臣聞知足不辱，知止不殆，若險危而久處，駑劣而又病，則顛隮之期，斯須可待。況臣本性褊狹，久塵樞近。眾所謂否，心有可焉：眾所謂可，心有否焉：則皆盡言，莫敢畏避。所以居多忤物，動不適時。聖恩雖為曲全，人理終難自咎。臣某中謝。伏惟尊號皇帝陛下紹開洪業，再受景命，蕩諸夏之妖孽，致群生於仁壽。臣之厚幸，遇此昌期，徒荷聖功，莫效分寸，乞避賢路，少安疲病。臣不敢廣引前事，崇飾虛辭，直以折足為憂，冀有保身之望。若任在❥❥可以匡輔朝廷，則臣以生前，豈敢愛惜性命？但以去之無損，留則可哀。儻受始終之恩，是全進退之道。無任悃款之至。
臣聞天道君也，高而下濟；地道臣也，卑而上行。上下交感，然後萬物生焉，庶政成焉。其或蓊鬱不通，則為災沴之氣，必在宣達，使之光明。太平之風，實係於此。伏惟文武大聖廣孝皇帝洪覆品彙，光宅寰區，飛跂行，皆得其所。況臣器識庸陋，遭遇便蕃。始事憲宗，過蒙驅策；復事先帝，猥加爵命。大恩無報，終懼且慚。以至今日，又承寵寄。涓毫未效，齒發將衰。起在山南，不遠甸服。宴安厚利，拜受軒階。此則為君之道，下濟有餘；為臣之道，上行不足。屍祿彌久，心魂若驚，日往月來，浸成憂塞。伏希降鑒，特許入覲，冀得少謝萬一，使無壅情。然後退歸里閭，降避賢路，雖則萬殞無恨，可謂百生之幸。況李光顏、薛蘋，皆武臣也，淮海以為要重，然猶邐迤而至，述職明庭。臣儒臣也，梁漢無事，道途孔邇，若泰然自安，貪冒榮顯，任為公相，眾所指名，又何以表率四方，儀刑多士？臣不勝傾心延首瞻係天衢之至。
臣蒙恩授前件官，準制取今月二十八日冊命者。伏以公台崇禮，典冊盛儀，庸臣當之，實謂忝越。況累承寵命，亦為便蕃，前後三度，已行此禮。令臣猶忝參樞近，竊懼無以弼諧，重此勞煩，有面目。伏乞天恩且課臣官效，責臣事實，冊命之儀，特賜停罷。則素餐高位，空負恥於中心；弁冕輅車，免譏誚於眾口。不勝慚惶懇迫之至。
內府之珍，先朝所賜，既不敢將歸地下，又不合留向人間。謹卻封進。
臣聞主聖臣直。今既遇聖主，輒為直臣，上答殊私，下塞群謗，誓除國蠹，無以家為。苟獻替之可行，何性命之足惜！
伏惟文武孝德皇帝陛下恭承丕業，光啟雄圖，方殄頑人之風，以立太平之事。而逆豎構亂，震驚山東；奸臣作朋，撓亂國政。陛下欲掃蕩幽鎮，先宜肅清朝廷。何者？為患有大小，議事有先後。河朔逆賊，祗亂山東；禁闈奸臣，必亂天下：是則河朔患小，禁闈患大。小者臣等與諸道戎臣，必能翦滅；大者非陛下制斷，非陛下覺悟，無計驅除。今文武百寮，中外萬品，有心者無不憤怨，有口者無不谘嗟。直以威權方重，獎用方深，有所畏避，不敢抵獨，恐事未行，而禍已及，不為國計，且為身計耳。
臣比者猶思隱忍，不願發明。一則以罪惡如山，怨謗如雷，伏料聖明，自必誅殛。一則以四方無事，萬樞且過，雖紀綱潛壞，賄賂公行，待其貫盈，必自顛覆。今屬凶徒擾攘，宸衷憂軫，凡有制命，係於安危。痛此奸邪，恣其欺罔，千亂聖略，非止一途。又與翰苑近臣，結為朋黨。陛下聽其所說，則必訪於近臣，不知近臣已先私相計會，更唱迭和，蔽惑聰明。所以臣自兵興以來，所陳章疏，事皆切要，所奉書詔，多有參差。蒙陛下委寄之意不輕，被奸臣抑損之事不少。
臣與佞幸，亦無仇嫌，祗是昨者臣請乘傳詣闕，麵陳戎事，奸臣之黨，最所畏懼。知臣若到禦座之前，必能悉數其罪，以此百計，止臣此行。臣又請領兵齊進，逐便討賊，奸臣之黨，曲加阻礙。恐臣統率諸道，或有成功，進退皆受羈牽，意見悉遭蔽塞。復與一二憸狡，同辭合力。或令兩道招撫，逗留旬時；或遣他州行營，拖曳日月。但欲令臣失所，使臣無成，則天下理亂，山東勝負，悉不顧矣。為臣事君，一至於此。且陛下前後左右，忠良至多，亦有熟會典章，亦有飽諳師旅，足以任使，何獨斯人？以臣愚見，若朝中奸臣盡去，則河朔逆賊，不討而自平；若朝中奸臣尚在，則河朔逆賊，雖平無益。
臣伏讀國史，見代宗之朝，蕃戎侵軼，直犯都城。代宗不知，蓋被程元振壅蔽，幾危社稷。當時柳伉，乃太常一博士耳，猶能抗表歸罪，為國除害。今臣所任，兼總將相，豈可坐觀凶邪，有曀日月！臣不勝感憤嫉惡之至。謹附中使趙奉國奉表以聞。倘陛下未甚信臣，猶惑奸黨，伏乞出臣此表，令三事大夫與百寮集議。彼不受責，臣合伏辜，天鑒孔明，照臣肝血。但得天下之人，知臣不負陛下，則臣雖死之日，猶生之年。
伏聞今月十三敕，以臣所奏獻、懿祖二室倒置事，宜令禮官集議聞奏者。臣去月十七日，緣遇太廟袷饗太祖景皇帝已下群主，準貞元十九年所祔獻、懿祖於德明廟，共為四室，準元敕各於本室行享禮，審知獻祖合居懿祖之上，昭穆方正，其時親見獻祖之室，倒居懿祖之下。於後遍校圖籍，實見差殊，遂敢聞奏。今奉敕，宜令禮官集議聞奏者。臣得奉禮郎李岡、太祝柳仲年、協律郎諸葛畋、李潼、檢討官王皞、修撰、朱儔、博士閔慶之等七人狀稱，謹按高祖神堯皇帝本紀及皇帝圖譜，並武德、貞觀、永徽、開元已來諸禮著在甲令者，並雲獻祖宣皇帝是神堯之高祖，懿祖光皇帝是神堯皇帝之曾祖，以高、曾辨之，則獻祖是懿祖之父，懿祖是獻祖之子。即博士任疇所奏，倒祀不虛。臣等伏乞即垂詔敕，具禮遷正。
魏博一軍，不同諸道，過河之後，卻退不得，便須進擊，方見成功。若取黎陽渡河，既才離本界，便至滑州，徒有供餉之勞，又生顧望之勢。況宏正、光顏，並少威斷，更相疑惑，必恐遷延。然兵士不從中制一定處分，或慮不可，若欲於河南持重，則不如河北養威。不然，則且秣馬厲兵，候霜降水落，於楊劉渡河，直抵鄆州，但得至陽穀已來下營，則兵勢自盛，賊形自撓。
臣昨於延英降乞，伏奉聖旨，未遂愚衷。切以上古明王聖帝，致理興化，雖繇元首，亦在股肱。所以述堯舜之道，則言稷、契、皋、夔；紀太宗、元宗之德，則言房、杜、姚、宋。自古至今，未有不任輔弼而能獨理天下者。況今天下，異於十年以前。方馭駕文武，廓清寇亂，建升平之業。十已得八九，然華夏安否，係於朝廷；朝廷輕重，在於宰相。如臣駑鈍，夙夜戰兢，常以為上有聖君，下無賢臣，不能增日月之明，廣天地之德，遂使每事皆勞聖心。所以平賊安人，費力如此，實繇臣輩不稱所職。方期陛下博采物議，旁求人望，致之於輔弼，責之以化成，而乃忽取微人，列於重地。始則殿庭班列，相與驚駭；旋則街衢市肆，相與笑呼。伏計遠近流聞，與京師無異，何者？天子如堂，宰臣如陛，陛高則堂高，陛卑則堂不得高矣；宰臣失人，則天子不得尊矣。
伏以陛下叡哲文明，惟天所授，凡所閱視，洞達無遺，所以比來選任宰相，縱道不周物，才不濟時，公望所歸，皆有可取。況皇甫鎛自掌財賦，以苛為察，以刻為明，自京北京西城鎮及百司並遠近州府，應是仰給支度之處，無不苦口切齒，願食其肉。猶賴臣等每加勸誡，或為奏論，庶事之中，抑令通濟。比者淮西諸軍糧料所破五成錢，其實祗與一成兩成，士卒怨怒，皆欲離叛。臣到行營，方且慰諭，慮其遷延不進，供軍漸難，但能前行，必有優賞，以此約定，然後切勒供軍官。且支九月一日兩成已上錢，俱各努力，方交小安；不然，必有潰散。今舊兵悉向淄青討伐，忽聞此人入相，則必相與驚憂，以為更有前時之事，則無告訴之處。雖侵刻不少，然漏落亦多，所以罷兵之後，經費錢一千三十萬貫。此事猶可，直以性惟狡詐，言不誠實，朝三暮四，天下共知，唯能上惑聖聽，足見奸邪之極。程異雖人品凡俗，然心事和平，處之煩劇，或亦得力，但升之相位，使在公卿之上，實亦非宜。如皇甫鎛，天下之人怨入骨髓，陛下今日收為股肱，列在台鼎，切恐不可，伏惟圖之。儻陛下納臣懇款，速賜移易，以副天下之望，則天下幸甚。伏聞李修疾病，亦求入來，如浙西觀察使且與亦得。臣知言一出口，必犯天威，但使言行，甘心獲戾。
今者臣若不退，天下之人謂臣不識廉恥；臣若不言，天下之人謂臣有負恩寵。今退既未許，言又不聽，如火燒心，若箭攢體。臣自無惜，惜陛下今日事勢，何者？淮西蕩定，河北底寧。承宗斂手削地，程權束身赴闕，韓宏輿疾討賊，此豈京師氣力，能制其命？祗是朝廷處置，能服其心。今既繼開中興，再造區夏，陛下何忍卻自破除，使億萬之眾離心，四方諸侯解體？凡百君子，皆欲慟哭。況陛下任臣之意，豈比常人？臣事陛下之心，敢同眾士？所以昧死重封以聞。如不足觀，臣當引領受責。陛下引一市肆商徒，與臣同列，在臣亦有何損，陛下實有所傷。不勝憤懣惶恐之至。
伏以頤養聖躬，在於順適時候。若飲食有節，寢興有常，四體惟和，萬壽可保。謹按道書：春夏早起，取雞鳴時；秋冬晏起，取日出時。蓋在陽則欲及陰涼，在陰則欲及陽暖。今陛下憂勤庶政，親覽萬幾，每禦延英，召臣等奏對。方屬盛夏，宜在清晨，如至已午之間，則當炎赫之際，雖日昃忘食，不憚其勞，仰瞻旒扆，亦似煩熱。臣等已曾陳論，竊望聽納。不勝懇迫之至。
比者陛下每月約六七度坐朝，天下人心，無不知陛下躬親庶政；直至河北，賊臣遠聞，亦皆慴懼。今自兩月以來，入閣及開延英稍稀，或恐大段公事須谘稟睿謀者，有所壅滯。伏冀陛下稍示憂勤，乘涼數坐，廣加延問，使得盡誠。
