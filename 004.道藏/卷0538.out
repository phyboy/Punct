前懷州武德縣令王賞，以失縣庫子，賞乃盡償所欠緡錢，庫子莫可得，獄固難竟。河陽節度使溫造嚴刻，禁賞三年，母老不得侍疾，母亡不得服喪。大理寺執文斷疏，疑似之間，冤滯深久（下缺）
塚宰是殷周六官之首，既掌邦理，實統百司。故王者諒暗，百官有權聽之制。後代設官，既無此號，不可虛設。且國朝故事，或置或否，古今異制，不必因循。其諸司公事，望請中書門下處分。
前者唐生至自滑，猥辱致書劄，兼獲所貺新作二十篇，度俗流也，不盡窺見。若《湣女碑》、《烈婦傳》，可以激清教義，煥於史氏；《鍾銘》謂以功伐名於器為銘，《與弟正辭書》謂文非一藝，斯皆可謂救文之失、廣文之用之文也。甚善甚善！然僕之知弟也，未知其他，直以弟敏於學而好於文也，就六經而正焉。故每遇名輩，稱弟不容於口，自謂彌久，益無愧詞。
竊料弟亦以直諒見待，不以悅媚相容，故不惟嗟悒，亦欲商度其萬一耳。若弟擯落今古，脫遺經籍，斯則如獻白豕，何足采取？若猶有祖述，則願陳其梗概，以相參會耳。
愚謂三五之代，上垂拱而無為，下不知其帝力，其道漸被於天地萬物，不可得而傳也。夏殷之際，聖賢相遇，其文在於盛德大業，又鮮可得而傳也。厥後周公遭變，仲尼不當世，其文遺於冊府，故可得而傳也。於是作周孔之文。荀孟之文，左右周孔之文也。理身、理家、理國、理天下，一日失之，敗亂至矣。騷人之文，發憤之文也，雅多自賢，頗有狂態；相如、子雲之文，譎諫之文也，別為一家，不是正氣；賈誼之文，化成之文也，鋪陳帝王之道，昭昭在目；司馬遷之文，財成之文也，馳騁數千載，若有餘力；董仲舒、劉向之文，通儒之文也，發明經術，究極天人。其實擅美一時，流譽千載者多矣，不足為弟道焉。然皆不詭其詞，而詞自麗；不異其理，而理自新。若夫《典》、《謨》、《訓》、《誥》，《文言》、《繫辭》，《國風》、《雅》《頌》，經聖人之筆削者，則又至易也，至直也。雖大彌天地，細入無間，而奇言怪語，未之或有。意隨文而可見，事隨意而可行，此所謂文可文，非常文也。其可文而文之，何常之有？俾後之作者有所裁準，而請問於弟，謂之何哉？謂之不可，非僕敢言；謂之可也，則大學之道，在明明德，在止至善矣，能止於止乎？若遂過之，猶不及也。
觀弟近日制作大旨，常以時世之文，多偶對儷句，屬綴風雲，羈束聲韻，為文之病甚矣。故以雄詞遠志，一以矯之，則以文字為意也。且文者，聖人假之以達其心，達則已理，窮則已非，故高之下之，詳之略之也。愚欲去彼取此，則安步而不可及，平居而不可逾，又何必遠關經術，然後騁其材力哉！昔人有見小人之違道者，恥與之同形貌共衣服，遂思倒置眉目，反易冠帶以異也，不知其倒之反之之非也，雖非於小人，亦異於君子矣。故文人之異，在氣格之高下，思致之淺深，不在其磔裂章句，隳廢聲韻也。人之異，在風神之清濁，心志之通塞；不在於倒置眉目，反易冠帶也。試用高明，少納庸妄，若以為未，幸不以苦言見革其惑。唯僕心慮荒散，百事罷息，然意之所在，敢隱於故人耶？
昌黎韓愈，僕識之舊矣，中心愛之，不覺驚賞，然其人信美材也。近或聞諸儕類，云恃其絕足，往往奔放，不以文立制，而以文為戲。可矣乎？可矣乎？今之作者，不及則已，及之者，當大為防焉耳。
弟素居多年，勞想深至，窮陰凝冱，動息如何？入奉晨昏之歡，出參帷幄之畫，固多適耳。昨弟來字，欲度及時干進。度昔歲取名，不敢自高，今孤煢若此，游宦謂何？是不復能從故人之所勖耳，但寘力田園，省過朝夕而已。然待春氣微和，農事未動，或當策蹇謁賢大夫，兼與弟道舊，未爾間猶希尺牘。珍重珍重。力書無餘，從表兄裴度奉簡。
大唐開元二十三年，三藏無畏卒，春秋九十有九。詔鴻臚丞李現監護喪事，塔於龍門之西山廣化寺，藏其全身。畏本釋種，甘露飯王之後，以讓國出家，道德名稱，為天竺之冠，所至講法，必有異相。初在烏茶國演《遮那經》，須臾眾會，咸見空中有毗盧遮那四金字，各尋丈排列，久之而沒。又嘗過龍河，一托駝負經沒水，畏懼失經，遽隨之入水。於是龍王邀之入宮講法，不許；彼請堅至，為留三宿而出，所載梵夾不濕一字。其神異多類此。
爾才不長，爾貌不揚。胡為將，胡為相。一點靈台，丹青莫狀。
爰自荊州鼎成，黃金道息，封固真粹，教不流傳，代曆秦漢，言者怪闊。先儒以為係風捕影，誰抵其實，琅琊《論衡》詳之矣，予嘗以為斯言之未盡其臧否也。及見仙翁，勃違前聞。且嗇神胎元，抱和含真，穆然道風，煦然如春。追駐稚色，將數百歲。光陰自駛，寒暑不易。爐錘間之物無不化，養之在我，得之自然。加以熊經鳥伸，元藏城府，閉合默識，孰窺崇墉？當今勢位壓山河，器業橫覆載，北面響傾就，誠屆乎辭，度不知先儒誰談其無得。食馬肝者，豈為知味耶？圖鬼神者，易為工耶？不復知總總，化胎而已。仙翁將去，追遺雲蹤，苟非造物者，不能以識。
度嘗讀舊史，詳求往哲，或秉事君之節，無開國之才；得立身之道，無治人之術。四者備矣，兼而行之，則蜀丞相諸葛公其人也。
公本係在簡策，大名蓋天地，不復以云。當漢祚衰陵，人心競逐，取威定霸者，求賢如不及；藏器在身者，擇主而後動。公是時也，躬耕南陽，自比管樂，我未從虎，時稱臥龍。《詩》曰：「潛雖伏矣，亦孔之炤。」故州平心與元直神交，洎乎三顧而許以驅馳，一言而定其機勢。繇是翼扶劉氏，纘承舊服；結吳抗魏，擁蜀稱漢。刑政達於荒外，道化行乎域中。誰謂阻深？殷為強國；誰謂<辶>脆？勵為勁兵。則知地無常形，人無常性，自我而作，若金在鎔。故九州之地，魏有其七，我無其一，由僻陋而啟雄圖，出封疆以延大敵。財用足而不曰浚我以生，干戈動而不曰殘人以逞。其底定南方也，不以力制，而取其心服；震疊諸夏也，不敢角其勝負，而止候其存亡。法加於人也，雖死徙而無怨；德及於人也，雖奕葉而見思。此所謂精義入神，自誠而明者矣。若其人存，其政舉，則四海可平，五服可傾。而陳壽之評，未極其能事；崔浩之說，又詰其成功。此皆以變詐之略，論節制之師，以進取之方，語化成之道，不其謬歟？夫委棄荊州，不能遂有三郡，此乃務增德以吞宇宙，不黷武以爭尋常。及出斜穀，據武功，分兵屯田，為久駐之計，與敵對壘，待可勝之期。雜乎居人，如適虛邑，彼則喪氣，我方養威。若天假之年，則繼大漢之祀，成先主之誌，不難矣。且權傾一國，聲震八紘，而上下無異詞，始終無愧色。苟非運膺五百，道冠生知，曷以臻於此乎？故元德知人之明者，倚杖曰「魚之有水」；仲達奸人之雄者，嗟稱曰「天下奇才。」
度每跡其行事，度其遠心，願奮短劄，以排群議，而文字蚩鄙，誌願未果。元和二年冬十月，聖上以西南奧區，寇亂餘孽，罷未息，汙俗未清，輟我股肱，為之父母。乃詔相國臨淮公，由秉鈞之重，乘推轂之寄。戎軒乃降，藩服乃理。將明帝道，陬落綏懷；溥暢仁風，閭閻滋殖，府中無留事，宇下無棄才，人知向方，我有餘地。則諸葛公在昔之治，與相國當今之政，異代而同塵矣。度謬以庸薄，獲參管記，隨旌旄而爰止，望祠宇而修謁，有儀可象，以赫厥靈，雖徽烈不忘，而碑表未立。古者或拳拳一善，或師長一城，尚流斯文，以示來裔。況如仁之歎，終古不絕，其可闕乎？乃刻貞石，庶此都之人，存必拜之感云爾。銘曰：
昔在先生，思啟疆宇。擾攘靡依，英雄無輔。爰得武侯，先定蜀土。道德城池，禮義幹櫓。煦物如春，化人如神。勞而不怨，用之有倫。柔服蠻落，鋪敦渭濱。攝跡畏威，雜居懷仁。中原旰食，不測不克。以待可勝，允臻其極。天未悔禍，公命不果。漢祚其亡，將星中墮。反旗鳴鼓，猶走司馬。死而可作，當小天下。尚父作周，阿衡佐商。兼齊管晏，總漢蕭張。易代而生，易地而理。遭遇豐約，亦皆然矣。嗚呼！奇謀奮發，美誌夭遏。籲嗟嚴立，咸受謫罰。聞之痛之，或泣或絕。甘棠勿翦，駢邑斯奪。繇是而言，殊途共轍。本於忠恕，孰不感悅。苟非誠愨，徒雲固結。古柏森森，遺廟沈沈。不殄禋祀，以迄於今。靡不駿奔，若有照臨。蜀國之風，蜀人之心。錦江清波，玉壘峻岑。入海際天，如公德者。
惟天錫成命於我唐，保茲國祚，生此人傑，則西平王李公其是乎？不然，何覆暴如風振槁葉，戴君若鼇冠靈山，橫流之中，一匡而定？
公諱晟，字良器，其先隴西人也，後徙京兆。曾祖嵩，皇岷州刺史，贈洮州刺史；祖思恭，皇洮州刺史，贈幽州大都督；考欽，皇左金吾衛大將軍隴右節度經略副使，贈太子太保：代有名跡，雄於西土。
公幼好學，學不為人。及讀呂、張、孫、吳之書，慨然有經邦濟物之誌。未弱冠，遊秦涼間元侯宿將，見者咸器異之。乾元初，嘗客武都，值酋豪以缺守遘亂，投掠平人，公與所從十數騎，馳而射之，殪其為魁者，餘黨遂循。寇所虜獲，積如邱山，公一無所取，惟椎牛釃酒，享士而去。邦人感服，具以狀聞，特拜左清道率，飾以金紫。將朝京師，自獻方略，屬裔夷紛擾，有土急賢，河隴將帥，相繼表用。曆二府右職，所至常以才謀為其委重，累遷至光祿太常卿，階爵在第一品，涇原四鎮北庭節度都知兵馬使四面都遊奕使。懸識虜態，周知地形，應變不窮，有奪有待，驥驟庭而莫展，雲出岫而斯飛。代宗徵之，以左金吾衛將軍為神策軍兵馬使。屬羌蠻犯蜀，朝廷濟師，命公督禁旅，絕棧道而往救焉。公銜枚過險，出賊不意，連下堅壁，遂誅首惡，還授檢校太子賓客，且復舊職。
建中二年，田悅以魏叛，德宗極意致討，悉起徂征以公為神策先鋒都知兵馬使，加御史中丞，與河東河南等道諸軍合擊。公濟河而行，能以眾正。乃破洹水陣，解臨洺圍，轢魏屬城，抵燕通邑，其摧鋒衄銳，皆先群帥而寘力焉。遙拜左散騎常侍兼御史大夫。厥功未成，聞賊泚肆逆，皇后失守，西向慟哭，載馳載驅，行及代北，授檢校工部尚書，充神策行營節度。公提孤軍，募散卒，拊循訓勵，以達行在。值懷光中叛，大駕再遷，加檢校右僕射，餘如故。尋轉左僕射同平章事，兼京兆尹神策軍京畿鄜坊節度觀察等使管內及商華等州副元帥。公固守渭城，決平秦壘，調食制用，先發我私。捐甘攻苦，皆自我始，每一言一誓，聲淚俱發，勇夫義士，感而使之，蔑不濟矣。時自雍而東，延於汝洛，震於河汴，所在征鎮，亂略相從。公介巨盜之間，使聲援斷絕，立成師之法，致號令嚴肅，搜捕十旬，指揮一舉。乘墉壑以通軌道，磔梟獍以清宮禁。俾九市三條，無輟肆之驚，無秋毫之犯。羽書速告，鑾輅爰歸，廓氛祲為祥光，攄憂憤為喜氣。
《詩》曰：「允矣君子，展也大成。」斯之謂歟？考古視今，論功稱患者多矣。若至危而安，至難而易，卓犖跨邁，如公莫儔。拜司徒兼中書令。俄以凶孽甫寧，邊防猶警，岐下任重，乃以本官兼鳳翔尹鳳翔隴右節度觀察等使及四鎮北庭涇原等州副元帥，改封西平郡王，加食邑實封至一千五百戶。公名懾戎王，政和藩部，始至而生植，少安而訓齊。逮四載，賦輿十倍其初，會課入輔，拜太尉，中樞如故。人或謂公勳望已高，寵渥已極，宜從容頤養，稍稍遜避。公曰：「不然。人臣外則盡力，內則盡心。若止偷榮，孰為且哲！」故每承帷幄之問，則言咈無隱，理奪不回，大指以東夏可平，西陲可復，或已行而事終不顯，或未用而身遽不遺。
以貞元九年八月四日，薨於位，春秋六十有七。德宗撫幾，哭於別次。自都邑達關畿，無士庶，無老幼，皆發哀相吊。則曩時戢兵安人之德，可謂浹於元元之骨髓矣。冊贈太師，賻賵加等。以其年十二月十六日，葬於高陵縣奉正原，鄭國夫人杜氏祔焉。自捐寢至安宅，皆所司辦護，中貴反覆，萬情所奉，如不及焉。
嗚呼！以公之靜，難扶傾，不言所利，雖存歿極位，始終殊禮，而天意若曰其福享未至。故迤延於後，有子曰願，故檢校司空河中節度等使，贈司徒，五列雄鎮，三為上公；曰聰，故光祿寺主簿；曰總，故太子中允，贈兵部郎中；曰愻，左神武軍大將軍兼御史大夫；曰憑，故右威衛大將軍兼御史中丞，贈洪州都督；曰恕，故光祿卿，贈右散騎常侍；曰憲，檢校左散騎常侍嶺南節度觀察等使兼御史大夫，進因貴胄，達以善政；曰，故檢校左僕射同中書門下平章事，贈太尉，克廣前修，仍執醜虜；曰懿，故渭南縣尉；曰聽，檢校司徒義成軍節度觀察等使，統戎按俗，是以似之；曰惎，右羽林軍將軍；曰殷，嵐州刺史，並地勢吏用，兼而有焉。
粵太和元年秋七月，聽拜疏上言，以公之徽烈，則御製碑文於渭川矣；以公之風度，則詔命圖形於雲台矣。唯大其邱隴，鬱彼鬆檟，望有祁山之象，拜無峴首之碑，將刊貞石，式表幽隧，乃命臣度，稱伐言詩。其詞曰：
建中季年，大盜忽焉。皇輿避狄，狩於梁川。顧謂太師，汝才汝略。將威致討，必殄寇虐。太師泣奉，捐軀誓眾。度其成城，可以利用。赫矣鋪敦，傅於牆垣。手搏足踦，如衝如援。一鼓而破，一麾而奔。掃清宮闈，刷蕩妖昏。我師蒞止，我令行矣。都人不知，已事方喜。飛章告慶，飭駕言旋。鴻烈耀古，讙聲動天。車服之錫，河山之誓。九命而俯，一心若厲。俾侯於岐，阜安邊陲。藩政既成，袞職攸宜。嶽降帝賚，矢言詭詞。我後嘉猷，我躬何為。道直氣和，勞謙終吉。福履所綏，未享萬一。上天不惠，厚穸遄歸。垂裕流光，用延恩暉。翼子肥家，將壇台席。繼立奇功，代傳休績。聽與伯仲，永懷高蹤。請於朝廷，表是邱封。帝曰孝哉，胡可不從。宣我祖之丕業，繄爾父之嘉庸。乃詔作銘，以觀億齡。
公諱太真，字仲適，族彭城，晉永嘉末，衣冠南渡，遂為金陵人。一代祖悱，隋伏波將軍桂陽太守；高祖關，皇襄州別駕；曾祖軫，皇沂州刺史；祖際，皇洪州錄事參軍。考若筠，皇贈諫議大夫，蹈道輕世，為儒澡身，慶流後昆，追榮幽壤。
公十有五而志於學，弱冠以行義修潔，詞藻瑰異，名聲藉甚於諸公間。當時文士蘭陵肅茂挺，才高意廣，誘接甚寡，一見公，便延之座右，以孔門高第，不在茲乎。天寶中，與伯氏太衝迭升太常第，議者榮之。屬被虐虜包禍，中原俶擾，潛心墳素，退跡村廬，樂以忘貧，安乎終養。至廣德二年，江淮宣慰，使御史大夫李公季卿薦授左衛兵曹。永泰二年，河內副元帥太尉李公弼聞風加禮，致望參讚，除大理評事，辟書詔命，疊至裏門。初感招弓之遇，猶懷捧檄之惠，及溯淮而北，稍遠家庭，以千戈未弭，亂離斯瘼，倘貽憂於一夕，又焉用乎三牲？乃飛咫尺之書，布方寸之心，而理歸棹。李公初甚遲之，迄用嗟悼。諫議府君嘗被熱，疾而為疽，醫者之言，手不可觸，公乃自吮，至於良已。則劉獻之藥漬指傷，胡可比也？後因與元兄營甘鮮之膳，自城邑而歸，未至所舍，而遇曛黑，則有偷者，引弓遮道，公遽告之名居，且曰：「身惟所取，無害吾兄。」盜者乃愕然自失曰：「不謂是劉家兄弟。」乃慚而退，則趙孝之爭死讓生，不是過也。故宗族稱孝焉，鄉黨稱悌焉。
浙西觀察使御史大夫李公棲筠聞之，表為常熟令。公以為入則安親，出則養人，斯可矣。既到官，不逾歲而一邑自化。未幾再罹家禍，烏鳥之歎若此，齊斬之哀何極。除服，浙東觀察使陳少遊虛右職而勤請焉。公以陳之鎮宣城也，實厚於諫議府君，歲時禮遺，不絕於道，乃從之，奏授監察御史。及陳之移鎮揚州，又為節度判官，再遷至侍御史。正違理煩，不負知者。德宗皇帝即位，徵拜起居郎，載筆丹陛，休風藹然。改尚書司勳員外郎，尋轉吏部員外郎。綜核流品，練達程式，藏奸立見，析滯如流，名著南宮，望歸西掖。遷駕部郎中知制誥，煥發人文，昭宣帝命，典謨載暉於紫闥，諷議獨立於清朝，以稱職賜緋魚袋。建中四年夏正授中書舍人。是冬狂寇竊發，乘輿薄狩，奔走陪扈，遑恤其家，興元反正，拜工部侍郎。屬兩河兵旱，徭費騷然，慎選名臣，往勞來之，乃召入內殿，親承中旨。德宗嘉之，遂賜金紫，充河東澤潞恒冀易定等道賑給宣慰使。是行也，將之明之，陰雨膏之，與山甫召伯，同具歌詩矣。貞元元年轉刑部侍郎，詳刑議獄，無復煩累，改秘書監，遺編脫簡，有以刊正。三年拜禮部侍郎，天下賓王之士，尚實遠名者竊相賀矣。秉公心而排群議，履正道而杜私門，以為聳善興能，試言考藝，若求虛譽、護小嫌，是全身之計，非取士之方也。乃貶抑浮偽，仍歲不回。適值時棟變更，朝柄奪移，怒不在公，而乃於公矣。遂因囂囂之口，成是貝錦，出為信州刺史。求仁得仁，不以屑意，則下惠焉往而不黜，子文三已而無慍者，於是信焉。亦既按部，風行化洽，勞罷者息，離散者來。易簡政成，剽輕俗革，官刑不用，闔境熙熙。嗚呼！黃霸未徵於潁川，賈誼不聞於宣室。移疾去郡，以貞元八年三月八日，薨於餘幹縣之旅館，春秋六十八。朝廷遂亡其宿重，士子俄失於津塗。故哭於寢喪於心者，寄聲相吊，其慟也極。
嗣子諷祇，服嚴訓，可謂成人；銜哀致毀，幾於越禮。以言歸兆域，未葉蓍龜，權窆於丹陽縣之別墅。至貞元十八年十月十九日，方從理命，克葬於宣城郡溧水縣方墟之古原。夫人趙郡郡君李氏，皇許州刺史崇儉之孫，皇申州羅山縣令遐之女。昔之嬪則，今也母儀。以諷從事於浙東連帥府，授試金吾衛倉曹參軍。學由斷織，祿可供贍，不幸又夭，謂之何哉？孤孫曰祐，僅毀齒矣。夫人撫視而哭無時，非不知短長之命也。其所哭者，公之譖，已消於見見；公之徽烈，將示於來裔。而高碑未刻，良允繼沒，於是門生之在朝廷者，諫議大夫杜羔，中書舍人裴度，起居舍人盧士玫，殿中侍御史李修，光祿少卿盧長卿，右司郎中韋乾度，工部員外郎李君何；在藩牧者，浙東觀察都團練使御史中丞李遜，黔中觀察經略使御史中丞李道古，澤州刺史御史中丞盧頊，嘉州刺史王良士，復州刺史鄭群，沔州刺史嚴公弼，慈州刺史劉元鼎；其在幕府者，侍御史田伯，殿中侍御史盧璠、馬逢，監察御史馮魯、楊巨源；其在畿者，櫟陽令麻仲容，藍田丞崔立之，盩厔尉曲澹等，咸懷賞鑒，自悼遺闕，以為沂川表德。魯❥生徒，峴首銘❥荊州僚吏。況公忘家體國，正心誠意，歷位崇顯，而惟欲下人；應事該明，而未嘗矜己。虛和善守，廉儉好施，至於開誘後學，旌別群才。時皆見其獎之之過也，而莫知其辨之之精也。故始異論，終共稱，其為實乎？觀於今可知矣。其為名乎？傳於後可必矣。若不升台座，不及期頤，將時邪命邪？豈道至人不至邪？如羔輩，被蒙簡拔，附麗牆宇，樹之貞石，賁此元扃，匪報也，永以為泣拜之所焉爾。銘曰：
行高世兮才經國，學以聚兮文以飾。奉絲綸兮詒楷則，宰賓貢兮宏鑒識。人醜正兮我好直，時風謬兮天聽側。隼為兮鵬對臆，不俾屏兮長太息。門下諸生憤何極，惟有修業為報德。德之馨兮間讒慝，石之貞兮垂萬億。
