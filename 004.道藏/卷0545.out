俛，字思謙。吏部尚書恒子。貞元七年進士，元和初復登賢良方正制科，累拜御史中丞，襲徐國公。穆宗立，拜中書侍郎同中書門下平章事，轉門下侍郎，罷為吏部尚書，徙兵部，授太子少保，為同州刺史，寶曆三年，復以少保分司東都。文宗都以左僕射致仕。
應諸司諸軍諸使公廨諸色本利錢等，伏緣臣當司及秘書省等三十二司利錢，伏準今年七月十三日赦文，至十倍者。本利並放，展轉攤保至五倍者。本利並放，緣前件諸司諸使諸軍利錢，節文並不該及。其中有納利百姓，見臣稱訴，納利已至十倍者，未蒙一例處分。求臣上達天聽，臣已麵陳奏訖。伏以南北諸司，事體無異，納利百姓，皆陛下赤子，若恩澤均及，則雨露無偏，伏望聖慈特賜放免。如允臣所奏，伏乞特降敕旨，並進今年七月十三日赦文處分，仍永為定制。
臣器褊狹，此不能強。王承宗先朝陰命，事無可觀。如臣秉筆，不能溢美，或撰進之後，例行貺遺。臣若公然阻絕，則違陛下撫納之宜；僶俛受之，則非微臣平生之誌。臣不願為之秉筆。
兵者凶器，戰者危事，聖主不得已而用之，以仁討不仁，以義討不義。先務招懷，不為掩襲。古之用兵，不斬祀，不殺厲，不禽二毛，不犯田稼。安人禁暴，師之上也。如救之甚於水火，故王者之師，有征無戰，此必勝之道也。如或縱肆小忿，輕動幹戈，使敵人怨結，師出無名，非惟不勝，乃自危之道也。固宜深慎。
位，貞元中佐陝虢觀察使姚南仲幕府，改遂州別駕。東川觀察使王叔邕希旨殺之。
臣某言：中使某至，伏奉某月日制書，除臣檢校某官者。伏惟皇帝陛下以仲春之月，居青陽太廟，順發生之令，垂溥洽之恩，建萬國而親諸侯，辟四門而延多士。雖成周析壤，唐虞命官，穆穆皇皇，何以加此！天子幸甚！臣謬列藩鎮，極茲寵榮，捧戴絲綸，形神駭越。中謝。
臣聞謙以立眾，明於害❥❥❥為言在不知退，臣敢瀝懇固讓，披心自陳。何也？臣❥❥天枝，遂階名級，立身終始，竊慕古人。履官途惟直道而行，居聖代而孤立寡援。自陛下纂承王業，致理雍熙，臣以瑣微，累蒙任遇。入司宗籍，出按節旄。報恩百用，未申一割。悚惕惟厲，中夜以興。臣伏以爵本酬庸，秩由崇德，無功庸而冒爵秩，乖寒燠而怒鬼神。《詩》有不稱之譏，《易》垂折足之誡。仰惟古訓，曆選先賢，未有不澤潤生人，功在王室，而可驟升重位，安處大名。況今同軌絕垠，韜弦息甲，守戎內地，甘食美衣。舉勞無汗馬之勤，論兵乏出人之略。方將屍素刻責，豈意恩光薦加。在亭育而則然，當冒而奚若。且桓撥之職，而布於典策，優遊二品，師長百僚。自漢魏尤難此選，非夫李固忠讜，黃瓊奏議，羊祜以荊州兼領，謝安由戎政特拜。以臣方之，遠有所愧。
臣高祖淮安郡王神通，翼讚神堯，竭誠締構。勳彰國史，方任此官。在臣何堪？謬繼前哲。循涯省分，憂悸失圖，垂之簡書，不可以訓。是願罄露丹懇，冀回聖鑒，察臣辭避之至，恕臣量已之誠。乞停今授，以俟後效。君猶天也，焉敢飾詞？臣限以所守，不獲奔赴闕下，拜舞丹墀。無任慚惶懇迫之至。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣某言：伏奉某月日敕，以臣兼充當道營田使者。捧受絲綸，載驚載躍。臣某中謝。幸忝宗室，沐浴恩波。性惟直方，官絕依倚。凡忝任用，皆自宸衷。常思殺身，以答鴻造。所至之職，勵精苦節，苟可利人利國，誠願悉力悉心。況西戎狡謀，有備無患；東都要害，居安慮危。俱屯偃革之師，豈可不耕而食？臣是以諭臨連將士，首建屯田；董所屬軍人，力開荒壤。近為水旱之蓄，遠減飛免之勞。臣之用心，素初於此。又軍營衣賜，久費度支，百方圓融，三分全給。在臣守土，固合分憂。此皆塵露至微，豈如山海雲益。陛下曲垂天獎，正以使名，榮光薦加，荷懼惟厲。但當撫字鰥寡，訓練貔貅，克宣皇風，底靖藩鎮。庶申萬一，少報生成。臣所守有限，不獲奔赴闕庭，拜舞丹墀。無任感恩殞越之至。
臣某言：伏見聖制《政刑箴》，天文昭回，八表皆燭；睿藻稽古，六經不刊。臣某中謝。伏惟皇帝陛下致理和平，躋人壽域。猶懷兢業，重設箴規。酌裁成立制之中，求司牧措刑之本。信成康之能事，蓋堯禹之用心，可以萬邦作孚，千載垂範，金石不朽，日月俱懸。爰自繩契已還，曆選列辟，憲蓋代有，詞義罕攻：湯制局促於盤銘，虞歌淡泊於琴曲，橫汾及縱賞之事，黃竹匪勸誡之文，其餘流薄國風，漂淪樂府，典謨雅誥，寂蔑無聞。曷若光啟格言，昭融至道，勤萬幾於一日二日，立盛德於先天後天。長垂四目之明，詎假百官之獻。臣職惟方鎮，宗忝葭莩，成誦已在於丹心，述宣願播於青史。臣限以所守，不獲奔走闕下，拜舞天階。無任捧讀跪戴抃躍之至。
日為天經，春為歲始。貞三農而允協於度，調四時而不愆於理。敬其所出，導其所以。升黃道而萬化融，出青方而百工起。所以放勳欽明，羲仲是司。協和天意，敬授人時闕其職則厚生斯廢，行其典及庶績感熙，且曉色曈，清光查靄垂大明於有截，察幽深於無外。守晦明之度數，順躔次之交會。合一德而無私，位三光而稱大。煦育無偏，陰陽氣宣。應律管而初變，暖林花而未鮮。興農功於燠室，發耒耜於原田。既陶陶以受歲，亦欣欣而樂夭。則知日以陽為德，君以政為恒。陽虧則物無仰照，政失則年用不登。睹寅賓之有則，知平秩之方興。瞻彼漲海，日之所在。出扶桑而吐暉，泛暘穀而浴彩。貞明宇宙，協順時候。將虔敬而專其所職。豈出納而輕其所授。我國家獻歲發生，舒勾達萌。警大田於東作，紀斯箱於西成。君德與日德俱遠，道光與日光齊明。將授官而守職，俾萬化而為程。
仲舒，字宏中，太原人。貞元十年策試賢良方正能直言極諫等科，登乙第，超拜右拾遺，累轉尚書郎。元和中自職方郎中知制誥貶硤州刺史，遷蘇州。穆宗立，召為中書舍人，出為江西道觀察使。長慶三年卒。
臣某言：臣以某月日到本部上訖。榮如夢中，不敢自信。臣某誠歡誠懼頓首頓首。臣頃備位省官，孤特無與，自堅內誌，不近權門。逞憾者以陰計中臣，伺其顛沛，而臣位從懼進，身自危安，陛下之保臣也。陛下開張至道，以福群生，長人之吏，必以歲久，課其能否，定為差等，使無倖人。獨臣領常州一年，超居近地，陛下之私臣也。臣當此時，不能稱揚隱晦，以納聖聰，論列奇計，以靖封略，使下有勝臣而未用者，邊有戰聚而偷生者，是臣負陛下之知也。況今方隅之任，得其人則聖慮安，失其才則眾情苦，斯位不細，惟賢者宜之。臣前官已曠，後恩逾重，公議難逭，殞越是憂。謹當日用皇慈，下求利病，鎮浮惰之俗，杜奸邪之萌。冀其小康，上簡天府。臣之心也，敢有二事！不勝感恩戀闕之至。
臣某言：中使某至，伏奉三月二十五日敕，除臣江陵尹兼禦史大夫荊南節度觀察處置等使者。如綸炳然，中天而下。伏讀惶駭，不知所裁。臣某誠歡誠恐頓首頓首。臣既無老謀，又無壯事，塵玷重位，前後六年。將陛下覆幬之仁，煦嫗群物，所至之土，方獲小安。如日照臨，人共知見。臣敢竊盜，以為己功？況文昌六星，將帥為首，非全才碩德，未嚐苟居。陛下睿慮神行，雄威電斷，將付斯任，尤精其人。過量之榮，臣獨虛授，若在夢寐，不敢自期。即以今日，祗命上道，臣團練判官太子舍人兼侍禦史楊洽，久更吏塗，兼練戎事，謹差專領留務，待李衡交割。不勝感恩忻躍之至，謹奉表陳謝以聞。
右，奉進止，寢宮在山上，置來多年，曾經野火燒爇，摧毀略盡，其宮尋移在瑤台寺左側，今屬連年，欲議修置。緣舊宮本山上元無井泉，每緣供水稍遠，百姓非常勞弊，今欲於見往行宮處修造，所冀久遠便人，又為改移舊制。恐所見未周，宜令中書門下及百寮同商量可否聞奏者。守右補闕王仲舒議曰：
伏詳敕旨，以太宗陵廟，衣冠所遊，嚴上之誠，重於改作，實聖人之孝也。但以既經焚毀舊制，將來仙馭所經，恐違虔奉之意。其本地素無泉源，日羞饋祀，出於人力登降，難為褻味。又仲尼有言：「易墓非古。」臣庶兆域，尚重芟夷，園寢之間，豈宜振擾！不可再興版築，理足明征。陛下聰明聖神，德葉文祖，寢宮廢墜，歲序滋深，獨留其功，以候聖旨。伏惟精選信任大臣，嚴重其禮，昭告陵廟，以通明靈。令於柏城之中，卜其近地，略雕琢之費，因耕稼之休，務錄愛人節用之心，副文皇還樸之誌。天下幸甚。謹議。
帝唐綏珮之士，年未壯，其文老成者，曰博陵崔秀文。峻亮而堅，剛貞而和，止立而毅，其行也，不邇聲利；其文也，文質相制，才氣相發，於古人立意中，往往振起風雅。知君者謂君得《詩》《禮》之際，自然之機故也。方將逞詞縱翰，為邦國之聞人，遭命否厄，若干年而夭。嗚呼惜哉！嚐曰：「文之難為久矣。世有執異端為公是，驅法政為利物。或雕刻雪月以趣佻巧，或侈衒奇詭以新聞見，或拘實而忘雄，或飾辭而契本。使曲直亂次，褒貶錯行，作者以壓溺處之，未嚐吊也。深而通，簡而茂，華而不流，純而不樸，仁義物體之序，屬辭興事之端。於大化也，粲而不殊。作者之教，吾其奉哉！」由是洽帝王之制度以啟箴諫，則《漢宣中興頌》作焉；諷前史之闕以貞黜陟，則《翟義讚》形焉；較英雄之功伐以傳後世，則《三傑頌》存焉。其餘暢賢人之德，評一時之事，不附於彼，而立於才，累然貫珠，於遺體不可備舉。與君遊者，猶是文揆人，人在於餘地，則君妙識深行，又足征矣。噫！夫彼化工醇其器，堅其誌，而不使之遂，豈將惑於從善者之心乎？餘於君，從母之昆弟也，嚐為碣銘誌，君之文，篇目遺逸，乃綜而次之，敘而引之。
維年月日，中散大夫試太常少卿上柱國李直方，謹以清酌庶羞之奠，敬祭於故三丈相公之靈。天作雷雨，山川出雲。帝思理平，英髦並生。爰自弱歲，植此休德。宏重不器，仁聲淵塞。旋升外台，乃居察視。輔人成化，入為右史。文學溥博，德度謙衝。載領絲言，粉澤天工。詞簡理詣，燦然昭融。俾國家詔命，上逾十代。與周漢同風，爰登禮曹。實司選士，人罕其再。我三專美，雄文懿行。善價端士，禺邛周行。鱗集麏至，朝推厥德。乃作天官，庶職惟允。九流序焉，帝念儲皇。輟居調護，九法闕理。乃遷兵部，禮樂不綱。斯為奉常，神人以和。騫飛廟堂，鼎飪三載。萬方鹹賴，退為宗伯。碩望彌赫，惟梁思理。建節來萃，教化惠和。流庸洽至，憶昔攸往。火旗雷麾，今也來思。白馬龍而，哀笳凝咽以增感，丹悠揚而獨飛。嗚呼哀哉！直方昔在南宮，擢遷綸閣，提攜推薦，忘其菲薄。顧庸淺而難持，竟鴻飛而終卻。今佳城行啟，哀挽徐吟，跪靈筵而號慟，淚橫墮而不禁。伏惟尚饗。
顏，太原人，第進士。貞元中累官大理少卿，拜御史中丞，出為虢州刺史。
夫何赫赫之太陽，忽降精於烏鳥，乃呈瑞於皇王。足應乾之三數，目耀日之九芒。降天邑而於我李，浴鹹池而自扶桑。嚐空聞於前牒，今實觀於殊祥。天既無私，祥何能隱。昭聖代之有應，垂休征之無盡。瑞於帝室，表大孝於天衷；獻自尹京，驗長安之日近。始至也，眾羽駭集，伊人驚萃。邁麟鳳之時見，何鷹隼之能畏。如深就日之誠，不效搏風之誌。願委質而入貢，終依仁以馴致。入銅籠而戢翼，向金殿而矯翅。將告於休，似對以意。由是憐楚人之迷鳳，陋越裳之獻翟。小哉棲棘之鸞，蔑矣應風之鶂。未如我陪日馭之出入，遊天居之岑寂。曩有赤而呈美，白以效靈。俱非應乎殊貺，亦或載於祥經。終未如符孝理之永錫，昭寶運之康寧。則如堯舜登極，夔龍夾輔。布政無偏，惟賢是取。故得感陽精於上帝，讚陰德於下土。光昭萬葉，輝映千古。良史當載美而記時，謏才顧賡歌而蹈舞。
彼白雀兮，降靈朱方。羽皎皎而冰淨，毛紛紛而雪光。既無日浴，不假雲翔。馴階除兮玉彩相照，向庭際而花影飄揚。皓然自居，賁以為飾。與物無競，隨時遊息。知有文而賈害，則純素葆光；知惡紫之奪朱，則大白呈色。葉我皇之金運，旌我皇之道極。又何貴乎黃以為名，赤以為翼。然後銜丹書以告祉，執玉環以述職。所以異其類，不能同塵。所以隨其俗，將以順人。不假倉以耗國，不穿屋以賊鄰。刺穆公之將死，以人為殉。雪冶長之無罪，示人有親。無以為凡鳥也，不摭其實。無以為珍禽也，不利於物。庶考言以察用，時有得而無失。若以酒成禮，我則能近取諸身；若以農命官，我則能將委其質。百揆有序，萬物鹹秩。豈不知鴻鵠之誌，與斥鷃而為匹。悲夫！未處大廈，閑於雕籠。心眷戀兮猶期拂日，羽摧落兮半已從風。望銅台而路遠，忿瑤池而宴終。倘吾君兮為開一麵，呈瑞兮還飛紫宮。
臣顏言：國家虔奉道源，天下久安聖化，伏見能事必舉，善跡必旌。臣所部湖城縣界，有鑄鼎原，是軒轅黃帝鼎成上仙之所❥詳史冊，縣右升仙宮寺，具見圖經，獨此❥原，曾無表記。微臣愚見，是千古所遺，曆代因循，以至❥日，隻有鑄鼎原名，莫知陳跡所在。臣今❥於原最高處，刻石表之，當石直下，更須穿地❥實。去月二十八日，本縣令房朝靜、縣鎮遏將常憲、專知官軍將杜晏等，同於原上，選地對窟，穿深四尺，得玉石❥❥是一片。穿時為土工所折，今作四段，有懸佩孔子二。其日縣令所由等狀送到州，臣送觀察使，使牒卻令州司自進。臣以此處合有碑記，千古所無，臣輒雲為，自疑妄動，今幸得此佩，伏喜不妄。微臣測度，恐是黃帝上升之時，小臣遺墜之物。臣檢算《曆帝記》，黃帝去今六千四百三十年。伏以天下有道，地不藏珍，今千尺荒原，一穿得寶，且得軒轅墜物，應見聖明之代。微臣不勝驚喜慶抃之至。其玉佩謹以函盛，差朝請郎行司兵參軍暢賞隨表奉進。伏望頒示朝廷，宣付史館。臣顏無任誠惶誠恐，頓首頓首。謹言。
吏部、兵部侍郎、郎中、員外共一十三員，起去年十一月一日至今年三月三十日，並不入朝。臣此謂選限內不朝，實憑格敕。去三月二十一日奉敕轉朝，前件官並闕奉慰，臣中書門下省並兵部吏部簡格敕，並無文狀，國朝故事，開元以前，旬假節日，百官盡入朝。至天寶五載，始有敕放旬節假日不入，比及近來，又賜常參分日。伏緣前後優待之厚，致有慢易違失之愆。臣忝職司，合當舉正，庶使朝行自肅，典禮克行。伏請厘革。
惟天為大，惟帝堯則之；惟道為大，惟黃帝得之。《南華經》曰：「道神鬼神帝，生天生地。」黃帝守一氣，衍三墳，以治人之性命，乃鑄鼎茲原，鼎成上升。得神帝之道，原有為穀之變，銘紀鑄鼎之神。銘曰：
道❥神帝，帝在子人。大哉上古，軒轅為君。化人以道，鑄鼎自神。漢武秦皇，仙冀徒勤。去道日遠，失德及仁。恭惟我唐，元德為鄰。方始昌運，皇天所親，唐興茲原，名常鼎新。
始祖無名，道之出也，曾孫有國，周之宗也。夫國有開必先，粵若後稷播種，蒸人乃粒，周之先也；積仁成德，積德成聖，以至文王周公，與天地合德，乃繼為家聖焉。《周禮》《周易》與日月俱懸，允著為家法焉。開國德澤之源流，為國制度之本末，俾百世不易，萬方日用，豈止三十代中八百年內而已。厥後子孫，因王顯姓，始自四十一代祖周平王孫赤。其父泄，未立而卒。平王崩，赤當嗣，為叔父桓王林廢而自立，用赤為大夫。及莊王不明，赤遂奔晉，晉用為并州牧。
自赤至龜八代，代牧并州。龜生喬，至文釗十六代，通前八代，代襲封晉陽侯。文釗生叔俊，叔俊生伯明，伯明生乇。乇河東太守征西大將軍。乇生卓，卓字世盛，曆魏晉為河東太守，遷司空，封猗氏侯。夫人河東裴氏，父仲賢，任雍州牧。卓翁年七十九，薨於河東。時屬劉聰、石勒亂太原晉陽，不遂歸葬，葬河東猗氏縣焉。隋並猗氏為桑泉縣，今司空塚墓在縣東南解古城西二裏，至今子孫族焉。
自古太原鄉也，亦猶潤州上元縣有琅琊鄉。後魏定氏族，僉以太原王為天下首姓，故古今時諺有「鼎蓋」之名，蓋謂蓋海內甲族著姓也。我卓翁葬河東，子孫成族，間生將相，而太原之望，獨不鼎蓋河東著姓乎？況本支奕葉，金輝玉映，洪源長派，碧注清漣。襲官婚者，戚屬兼之，澄而為止水；絕資蔭者，徭稅不暇，漫而為眾流。隸軍府而耳順方免，負終身之恥；戍積石而萬里交鎮，有次死之苦。更接二京之庭，驅出九流之外。蓋魏地狹隘，迫而使之然也。
開元中，左丞相張公說越認范陽封燕國公；大曆初，左相縉叔越認琅琊封齊國公。且河東王承太原顯望久矣，一旦為縉叔齊公沒之，而望平沈也。如燕齊兩公，皆名世大賢，社稷重器，尚爾為也，況中智以下薄俗者乎！
又見近代太原房譜，稱顯姓之祖，始自周靈王太子晉，琅琊房譜亦雲太子晉後。且晉平公聞周太子生而異，使師曠朝周見太子，太子年方十五，曠謂太子色赤，太子謂曠曰「吾後三年上賓於帝，果十八而仙」。得不謂元精下降，全真上賓，則知年未十五，已是神仙矣。豈於三年之中，而始同凡有嗣息耶？是各為修譜者務神奇祖先，競稱太子晉後，不其妄歟！
凡稱太原王者，無非周平王之孫赤之後，前已詳之明矣。桑泉房隋奉朝請善翁，善之子聃子翁，官至開府儀同三司車騎將軍河北道大總管，見《隋書》，墓今有碑，僧曇延有奇表，身長八尺，見《高僧傳》，蒲州桑泉人也。或有《延公讚》曰：「德與天全，身居佛半。」桑泉房幽州都督元珪翁，廣州都督方平翁，皆盛德光時；左補闕智明伯，戶部員外郎嶽靈叔，猗氏房右丞維叔，左相縉叔，俱偉文耀世。或有上縉叔詩曰：「朝朝廷左相筆，天下右丞詩人謂戲言，時稱定論，虞卿房安西北庭二節度正見叔，武德冠時，如入仕朝廷，百舍或一；出宦州邑，十室二三。通文武舉選，僅不比屋。有以見我卓翁積德積仁，垂不已之慶，流於無窮也。
然因官婚，或棄鄉族，迷失宗望，亦往往而在。晉司徒昶翁誡宗人曰：「若結婚姻，如暴貴無識，猥富不仁，慎勿為也。」又誡曰：「勿三代不仕不學，不看客失婚無譜，不葬無墳墓，不修仁。若是惡事，三代皆淪小人也。戒之慎之。」
孱孫顏，由進士官曆台省，除洛陽令，移典杭州，入大理少卿，拜御史中丞，出虢州刺史。嚐歎大道久隱，澆漓時極，今於正經揭道字為誌，於子史揭道字為翼，成五十卷行於代，建《軒轅黃帝鑄鼎原碑銘》聞於朝。卓翁塚墓古有碑廟，直下宗子，四縣離居，每年用正月七日一合來祭，幹戈動來，廢至今日。時方開泰，冀得複行。嗚呼！魏之風俗，儉不中禮；周之子孫，日失其序。顏實永痛，力建豐碑，有四義焉：一歸流遁者之心，二正迷宗者之望，三伏旌垂慶之德，四永銘儲祉之仁。銘曰：
太原一宗，晉代三公。薨時世故，葬此河東。孫謀克著，祖慶所鍾。顯魂凜凜，遺塚崇崇。
