臣某言：伏奉今日制書，以臣為朝議大夫守中書侍郎同中書門下平章事。承命驚惶，魂爽飛越，俯仰天地，若無所容。臣某誠惶誠恐，頓首頓首。
臣少涉經史，粗知古今，天與樸忠，性惟愚直。知事君以道，無憚殺身；慕當官而行，不求利己。人以為拙，臣行不疑。元和之初，始拜御史，旋以論事過切，為宰臣所非，移官府廷，因佐戎幕。陛下恕臣之罪，憐臣之心，拔居侍從之中，遂掌絲綸之重。受恩益大，顧已益輕。苟耳目所聞知，心力所迨及，少關政理，輒以陳聞，於裨補無涓埃之微，而讒謗有邱山之積。陛下知其孤立，賞其微誠，獨斷不謀，獎待逾量。臣誠見陛下具文武之德，有神聖之姿，啟中興之宏圖，當太平之昌運，勤身以儉，與物無私，威怒如雷霆，容覆如天地。實群臣盡節之日，才智效能之時。聖君難逢，重德宜報，苦心焦思，以日繼夜。苟利於國，知無不為，徒欲竭愚，未免妄作。陛下不加罪責，更極寵光，既領台綱，又毗邦憲。聖君所厚，凶逆所仇，闕於防虞，幾至斃踣。恩私曲被，性命獲全，忝累祖先，玷塵班列，未知所措，祗自內慚。豈意陛下擢臣於傷殘之餘，委臣以燮和之任，忘其陋汙，使佐聖明。此雖成湯舉伊尹於庖廚，高宗登傅說於版築，周文用呂望於屠釣，齊桓起甯戚於飯牛，雪恥蒙光，去辱居貴，以今準古，擬議非倫。陛下有四君之明，行四君之事；微臣無四子之美，獲四子之榮。豈可叨居，以彰非據。
方今干戈未盡戢，夷狄未盡賓。麟鳳龜龍，未盡遊郊藪；草木魚鱉，未盡被雍熙。當大有為之時，得非常人之佐，然後能上宣聖德，以代天工。如臣等類，實不克堪。伏願博選周行，旁及岩穴。天生聖主，必有賢臣，得而授之，乃可致理。乞回所授，以葉群情。無任懇款之至。
臣某言：伏奉正月十四日敕牒，以收復淮西，群臣請刻石紀功，明示天下，為將來法式，陛下推勞臣下，允其誌願，使臣撰《平淮西碑文》者。聞命震駭，心識顛倒，非其所任，為愧為恐，經涉旬月，不敢措手。
竊惟自古神聖之君，既立殊功異德卓絕之跡，必有奇能博辯之士，為時而生，持簡操筆，從而寫之，各有品章條貫，然後帝王之美，巍巍煌煌，充滿天地。其載於《書》，則堯舜二《典》，夏之《禹貢》，殷之《盤庚》，周之五《誥》。於《詩》，則《玄鳥》《長發》，歸美殷宗；《清廟》《臣工》、小大二《雅》，周王是歌。辭事相稱，善並美具，號以為經，列之學官，置師弟子，讀而講之，從始至今，莫敢指斥。向使撰次不得其人，文字曖昧，雖有美實，其誰觀之？辭跡俱亡，善惡惟一。然則茲事至大，不可輕以屬人。
伏惟唐至陛下，再登太平，剗刮群奸，掃灑疆土，天之所覆，莫不賓順。然而淮西之功，尤為俊偉，碑石所刻，動流億年，必得作者，然後可盡能事。今詞學之英，所在森列；儒宗文師，磊落相望。外之則宰相、公卿、郎官、博士，內之則翰林、禁密、遊談、侍從之臣，不可一二遽數。召而使之，無有不可。至於臣者，自知最為淺陋，顧貪恩待，趨以就事，叢雜乖戾，律呂失次。乾坤之容，日月之光，知其不可繪畫，強顏為之，以塞詔旨，罪當誅死。其碑文今已撰成，謹錄封進。無任慚羞戰怖之至。
臣愈言：臣伏見六月八日敕，以狂賊傷害宰臣，擒捕未獲，陛下悲傷震悼，形於寢食，特降詔書，明立條格，雲有能捉獲賊者，賜錢萬貫，仍加超授。今下手賊等，四分之內，已得其三，其餘兩人，蓋不足計。根尋蹤跡，知自承宗，再降明詔，絕其朝請。又與王士則、士平等官。八日之制，無不行者，獨有賞錢，尚未賜給。群情疑惑，未測聖心。聞初載錢置市之日，市中觀者日數萬人，巡繞瞻視，谘嗟歎息，既去復來，以至日暮。百姓小人，重財輕義，不能深達事體，但見不給其賞，便以為朝廷愛惜此錢，不守言信。自近傳遠，無由辯明。且出賞所以求賊，今賊已誅斬，若無人捉獲，國家何因得此賊而正刑法也？承宗何故而賜誅絕也？士則、士平何故與美官也？三事既因獲賊，獲賊必有其人，不給賞錢，實亦難曉。假如聖心獨有所見，審知不合加賞，其如天下百姓及後代久遠之人哉！況今元濟、承宗，尚未擒滅；兩河之地，大半未收；隴右、河西，皆沒戎狄。所宜大明約束，使信在言前，號令指麾，以圖功利。況自陛下即位以來，繼有丕績：斬楊惠琳，收夏州；斬劉辟，收劍南東西川；斬李錡，收江東；縛盧從史，收澤、潞等五州；威德所加，兵不汙刃，收魏、博等六州；致張茂昭，張愔，收易、定、徐、泗、濠等五州。創業已來，列聖功德，未有能高於陛下者。可謂赫赫巍巍，光照前後矣。此由天授陛下神聖英武之德，為巨唐中興之君，宗廟神靈，所共祐助。勉強不已，守之以信，則故地不足收，而太平不難致。如乘快馬行平路，遲速進退，自由其心，有所欲往，無不可者。於此之時，特宜示人以信。孔子欲存信去食，人非食不生，尚欲舍生以存信，況可無故而輕棄也！昔秦孝公用商鞅為相，欲富國強兵，行令於國，恐人不信，立三丈之木於市南門，募人有能徙置北門者，與五十金。有一人徙之，輒與五十金。秦人以君言為必信，法令大行，國富兵強，無敵天下。三丈之木，非難徙也；徙之，非有功也。孝公輒與之金者，所以示其言之必信也。昔周成王尚小，與其弟叔虞為戲，削桐葉為珪，曰：「以晉封汝。」其臣史佚因請擇日立叔虞為侯。成王曰：「吾與之戲耳。」史佚曰：「天子無戲言。言之則史書之，禮成之，樂歌之。」於是遂封叔虞於晉。昔漢高祖出黃金四萬斤與陳平，恣其所為，不問出入，令謀項羽。平用金間楚，數年之間，漢得天下。論者皆言漢高祖深達於利，能以金四萬斤致得天下。以此觀之：自古以來，未有不信其言而能有大功者，亦未有不費小財而能收大利者也。
臣於告賊之人，本無恩義，彼雖獲賞，了不關臣。所以區區盡言，不避煩黷者，欲令陛下之信行於天下也。伏望恕臣愚陋僻憃之罪，而收其懇款誠至之心。天下之幸，非臣之幸也。謹奉表以聞，臣愈誠惶誠恐。
臣某言：伏以佛者，夷狄之一法耳，自後漢時流入中國，上古未嘗有也。昔者黃帝在位百年，年百一十歲；少昊在位八十年，年百歲；顓頊在位七十九年，年九十八歲；帝嚳在位七十年，年百五歲；帝堯在位九十八年，年百一十八歲；帝舜及禹，年皆百歲。此時天下太平，百姓安樂壽考，然而中國未有佛也。其後，殷湯亦年百歲，湯孫太戊在位七十五年，武丁在位五十九年，書史不言其年壽所極，推其年數，蓋亦俱不減百歲，周文王年九十七歲，武王年九十三歲，穆王在位百年。此時佛法亦未入中國，非因事佛而致然也。
漢明帝時，始有佛法，明帝在位，才十八年耳。其後亂亡相繼，運祚不長。宋、齊、梁、陳、元魏以下，事佛漸謹，年代尤促。惟梁武帝在位四十八年，前後三度捨身施佛，宗廟之祭，不用牲牢，晝日一食，止於菜果。其後竟為侯景所逼，餓死臺城，國亦尋滅。事佛求福，乃更得禍。由此觀之，佛不足事，亦可知矣。
高祖始受隋禪，則議除之。當時群臣材識不遠，不能深知先王之道、古今之宜，推闡聖明，以救斯弊，其事遂止。臣常恨焉。
伏惟睿聖文武皇帝陛下，神聖英武，數千百年已來，未有倫比。即位之初，即不許度人為僧尼、道士，又不許創立寺觀。臣嘗以為高祖之志，必行於陛下之手，今縱未能即行，豈可恣之轉令盛也！
今聞陛下令群僧迎佛骨於鳳翔，禦樓以觀，舁入大內，又令諸寺遞迎供養。臣雖至愚，必知陛下不惑於佛，作此崇奉，以祈福祥也。直以年豐人樂，徇人之心，為京都士庶設詭異之觀，戲玩之具耳。安有聖明若此，而肯信此等事哉！然百姓愚冥，易惑難曉，苟見陛下如此，將謂真心事佛。皆云：「天子大聖，猶一心敬信；百姓何人，豈合更惜身命！」焚頂燒指，百十為群，解衣散錢，自朝至暮，轉相仿效。惟恐後時，老少奔波，棄其業次。若不即加禁遏，更歷諸寺，必有斷臂臠身，以為供養者。傷風敗俗，傳笑四方，非細事也。
夫佛本夷狄之人，與中國言語不通，衣服殊制，口不言先王之法言，身不服先王之法服，不知君臣之義、父子之情。假如其身至今尚在，奉其國命，來朝京師；陛下容而接之，不過宣政一見，禮賓一設，賜衣一襲，衛而出之於境，不令惑眾也。況其身死已久，枯朽之骨，凶穢之餘，豈宜令入宮禁？
孔子曰：「敬鬼神而遠之。」古之諸侯行弔於其國，尚令巫祝先以桃茢祓除不祥，然後進弔。今無故取朽穢之物，親臨觀之，巫祝不先，桃茢不用。群臣不言其非，御史不舉其失，臣實恥之。乞以此骨付之有司，投諸水火，永絕根本，斷天下之疑，絕後代之惑。使天下之人，知大聖人之所作為，出於尋常萬萬也。豈不盛哉！豈不快哉！佛如有靈，能作禍祟，凡有殃咎，宜加臣身。上天鑒臨，臣不怨悔。無任感激懇悃之至，謹奉表以聞。臣某誠惶誠恐。
臣某言：臣以狂妄戇愚，不識禮度，上表陳佛骨事，言涉不敬，正名定罪，萬死猶輕。陛下哀臣愚忠，恕臣狂直，謂臣言雖可罪，心亦無他，特屈刑章，以臣為潮州刺史。既免刑誅，又獲祿食，聖恩宏大，天地莫量，破腦刳心，豈足為謝！臣某誠惶誠恐，頓首頓首。臣以正月十四日，蒙恩除潮州刺史，即日奔馳上道，經涉嶺海，水陸萬里，以今月二十五日，到州上訖。與官吏百姓等相見，具言朝廷治平，天子神聖，威武慈仁，子養億兆人庶，無有親疏遠邇，雖在萬里之外，嶺海之陬，待之一如畿甸之間，輦轂之下。有善必聞，有惡必見，早朝晚罷，兢兢業業，惟恐四海之內，天地之中，一物不得其所，故遣刺史麵問百姓疾苦，苟有不便，得以上陳。國家憲章完具，為治日久，守令承奉詔條，違犯者鮮，雖在蠻荒，無不安泰。聞臣所稱聖德，惟知鼓舞讙歡呼，不勞施為，坐以無事。臣某誠惶誠恐，頓首頓首。
臣所領州，在廣府極東界上，去廣府雖雲才二千里，然往來動皆經月。過海口，下惡水。濤瀧壯猛，難計程期；颶風鱷魚，患禍不測。州南近界，漲海連天；毒霧瘴氛，日夕發作。臣少多病，年才五十，發白齒落，理不久長，加以罪犯至重，所處又極遠惡，憂惶慚悸，死亡無日。單立一身，朝無親黨，居蠻夷之地，與魑魅為群，苟非陛下哀而念之，誰肯為臣言者？臣受性愚陋，人事多所不通，惟酷好學問文章，未嚐一日暫廢，實為時輩所見推許。臣於當時之文，亦未有過人者。至於論述陛下功德，與《詩》《書》相表裏；作為歌詩，薦之郊廟；紀泰山之封，鏤白玉之牒；鋪張對天之閎休，揚厲無前之偉績，編之乎《詩》《書》之策而無愧，措之乎天地之間而無虧。雖使古人復生，臣亦未肯多讓。
伏以大唐受命有天下，四海之內，莫不臣妾，南北東西，地各萬里。自天寶之後，政治少懈，文致未優，武克不剛，孽臣奸隸，蠹居棋處，搖毒自防，外順內悖，父死子代，以祖以孫，如古諸侯，自擅其地，不貢不朝，六七十年。四聖傳序，以至陛下，陛下即位以來，躬親聽斷；旋乾轉坤，關機闔開；雷厲風飛，日月所照；天戈所麾，莫不寧順；大宇之下，生息理極。高祖創制天下，其功大矣，而治未太平也；太宗太平矣，而大功所立，鹹在高祖之代。非如陛下承天寶之後，接因循之餘，六七十年之外，赫然興起，南面指麾，而致此巍巍之治功也。宜定樂章，以告神明，東巡泰山，奏功皇天，具著顯庸，明示得意，使永永年代，服我成烈。當此之際，所謂千載一時不可逢之嘉會，而臣負罪嬰，自拘海島，戚戚嗟嗟，日與死迫，曾不得奏薄技於從官之內、隸禦之間，窮思畢精，以贖罪過，懷痛窮天，死不閉目，瞻望宸極，魂神飛去。伏惟皇帝陛下，天地父母，哀而憐之，無任感恩戀闕慚惶懇迫之至。謹附表陳謝以聞。
臣某言：臣伏聞宰相公卿百官及關輔百姓耆耋等，以陛下功崇德巨，天成地平，宜加號於殊常，以昭示於來代，陳請懇至，於再於三。陛下仰稽乾符，俯順人誌，乃以新秋首序，令月吉辰，發揚鴻休，膺受顯冊。天人合慶，日月揚光，環海之間，含生之類，歡欣踴躍，以歌以舞。臣某誠歡誠喜，頓首頓首。
臣聞體仁長人之謂「元」，發而中節之謂「和」，無所不通之謂「聖」，妙而無方之謂「神」，經緯天地之謂「文」，戡定禍亂之謂「武」，先天不違之謂 「法天」，道濟天下之謂「應道」。伏惟元和聖文神武法天應道皇帝陛下，子育億兆，視之如傷，可謂體仁以長人矣；喜怒以類，刑賞不差，可謂發而中節矣，明照無私，幽隱畢達，可謂無所不通矣；發號出令，雲行雨施，可謂妙而無方矣；三光順軌，草木遂長，可謂經緯天地矣；除剗寇盜，宇縣清夷，可謂戡定禍亂矣；風雨以時，祥瑞輻湊，可謂先天而天不違矣；國內無饑寒，四夷皆朝貢，可謂道濟天下矣。眾美備具，名實相當，赫赫巍巍，超今冠古。方當議明堂、辟雍之事，撰泰山、梁父之儀，搜三代之逸禮，補百王之漏典，時乘六龍，肆覲東後。
微臣幸生聖代，觸犯刑章，假息海隅，死亡無日。瞻望宸極，心魂飛揚，有永棄之悲，無自新之望。曾不得與鳥獸率舞、蠻夷縱觀為比。銜酸抱痛且恥且慚，無任感恩戀闕懇迫彷徨之至。謹奉表陳賀以聞。
臣某言：臣以去年正月上疏論佛骨事，先朝恕臣愚直，不加大罪，自刑部侍郎貶授潮州刺史。伏遇其年七月十三日恩赦至，其年十月二十四日，準例量移，改授袁州刺史。以今月八日，到任上訖。臣某誠歡誠喜，頓首頓首。伏以州小地狹，稅賦及時，人安吏循，閭裏無事。微臣惟當布陛下維新之澤，守國家太平之規，勸以耕桑，使無怠惰而已。臣以愚陋無堪，累蒙朝廷獎用，掌誥西掖，司刑南宮，顯榮頻煩，稱效寂蔑；又蒙赦其罪累，授以方州。重思宏，身微命賤，無階答謝，惟積慚惶，無任感恩慚惕之至。謹差軍事副將郝泰奉表陳謝以聞。
臣某言：伏聞皇帝陛下以閏正月三日虔奉遺詔，昭升大位。天地神祗，永有依歸；華夏蠻貊，永有承事；神人交慶，日月貞明。臣某誠歡誠喜，頓首頓首。臣聞王者必為天所相，為人所歸，上符天心，下合人誌，然後奄有四海，以君萬邦。伏惟皇帝陛下，承列聖之丕績，當中興之昌運。爰自主鬯春宮，齒胄國學，孝友之美，實形四方；英偉之姿，久動群聽。及初嗣位，遐邇莫不歡心，爰降詔書，老幼或至垂泣。舉用俊乂，流竄奸邪，雖虞舜之去「四凶」、舉「十六相」，不能過也。天下翹首以望太平，天下傾心以觀至化。臣某誠歡誠喜，頓首頓首。臣聞昔者堯舜以籲嗟，君臣相戒，以致至治，周文王以憂勤，日中不食，以和萬民，故能澤流無窮，名配日月。伏惟皇帝陛下，儀而象之，以永多福，天下幸甚，天下幸甚！微臣往因言事，得罪先朝，守郡遠方，拘限條制，不獲奔走稱慶闕庭。無任欣歡踴躍感恩戀闕之至。謹奉表以聞。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
伏以某日誥命，爰以令辰，太上皇后光膺典冊。盛化既行，中外同慶。臣某中賀。皇太后母德降祥，坤儀垂訓。堯門誕聖，時逢寶曆之興；彤管紀言，道光內輔之業。九族承序，萬國乂安。伏惟皇帝展禮南宮，奉觴北極，榮超簡冊，慶浹寰區。凡在生靈，孰不傾戴！臣以遠守藩鎮，不獲抃舞闕廷。
臣某言：臣所領州，今月十六日申時，有慶雲見於西北，至暮方散。臣及舉州官吏百姓等，無不見者。五彩五色，光華不可遍觀；非煙非雲，容狀詎能詳述。抱日增麗，浮空不收，既變化而無窮，亦卷舒而莫定。斯為上瑞，實應太平。臣某誠歡誠喜，頓首頓首。謹按沈約《宋書》云：「慶雲五色者，太平之應。」又據《孝經·援神契》曰：「王者德至山陵，則慶雲出。」故黃帝因之以紀事，虞舜由之而作歌。又按季夏六月，土王用事，其日景戌，亦主於土。西北方者，京師所在，土為國家之德，祥見京師之位，既征於古，又驗於今。伏惟皇帝陛下，德合覆載，道光軒虞；嗣位之初，禎祥繼至，升平之符既兆，仁壽之域以躋。微臣往在先朝，以論事得罪，身居貶黜之地，目睹殊常之慶，抃躍欣幸，實倍常情。伏乞宣付史官，以彰聖德所致。瞻戀闕庭，心魂飛馳，無任欣抃踴躍之至。謹差某官奉表陳賀以聞。
臣某言：上天降禍，大行皇帝奄棄萬國。奉諱號擗，糜潰五情。伏惟皇帝陛下，孝思至性，攀號罔極。臣恭守所部，不獲陪位西宮。伏增感慕之至。謹奉表陳慰以聞。
粵以惟帝奉天，惟臣奉主。就陽展禮，一人虔報本之心。揆德宏猷，萬國切歸尊之願。載揚明號，思稱洪休。瞻旒冕以獻言，望昊穹而垂允。臣等頓首。臣聞德所以誕敷四海，名所以馳裕萬邦。苟黼藻之頌不傳，則就望之容何著。故質文迭用，賓實相符。禮有常尊，臣子合遵於舊典。功無與讓，君親當協於至公。
伏惟皇帝陛下清明在躬，純德受命。宏要道於天下，暢貞風於域中。通達無方，淵源不測。此所謂聖以合道也。外宣百度，上法三光。銅渾昭乾健之規，玉燭朗陽舒之景。無幽不燭，有感皆通。此所謂明以燭遠也。至如用姬公之典，以禦十倫。敬孔子之祠，以興四教。觀書乙夜，徇鐸孟春。遠服殊鄰，王道無偏而蕩蕩。親平叛壘，天網不漏而恢恢。虜帳以是銷魂，並土以之脅息。此所謂文以興教，武以宅功也。又若煦嫗萬物，昭蘇九圍。協天載以無聲，恢帝猷而有截。涵如東海，固比南山。此所謂仁以阜成，德以順正者也。皇帝陛下聖廣造化，明均照臨。同文班黼黻之章，常武蓄雷霆之勢。仁兼孝以並率，德與道而相權。總集眾方，光揚茂實。臣等不勝大願，謹上尊號曰「聖明文武仁德皇帝」。恭惟雍熙之代，開泰之朝，君臣崇相正之規，天地無不交之象。《書》曰「一人有慶」，當皇極之盛隆。《詩》曰「萬國作孚」，在鴻名之遠逮。臣等幸逢景運，獲事朝廷。表端位而列群司，各承豐澤。章至尊而舒盛德，敢怠前規。瀝懇傾輸，望恩俞允。
臣某言：臣聞聖人之德，與天地通，誠發於中，事應於外。始聞其語，今見其真。臣誠歡誠喜，頓首頓首。伏以季夏以來，雨澤不降。臣職司京邑，祈禱實頻；青天湛然，旱氣轉甚。陛下憫茲黎庶，有事山川。中使才出於九門，陰雲已垂於四野，龍神效職，雷雨應期。嘉穀奮興，根葉肥潤，抽莖展穗，不失時宜。人和年豐，莫大之慶。微臣幸蒙寵任，獲睹殊祥，慶抃歡呼，倍於常品。無任踴躍之至，謹奉表陳賀以聞。
