大受足下：辱書，為賜甚大，然所稱道過盛，豈所謂誘之而欲其至於是歟？不敢當，不敢當！其中擇其一二近似者而竊取之，則於交友忠而不反於背麵者，少似近焉。亦其心之所好耳，行之不倦，則未敢自謂能爾也。不敢當，不敢當！至於汲汲於富貴以救世為事者，皆聖賢之事業，知其智能謀力能任者也。如愈者又焉能之？始相識時，方甚貧，衣食於人；其後相見於汴、徐二州，仆皆為之從事，日月有所入，比之前時，豐約百倍，足下視吾飲食衣服，亦有異乎？然則仆之心，或不為此汲汲也，其所不忘於仕進者，亦將小行乎其誌耳。此未易遽言也。凡禍福吉凶之來，似不在我。惟君子得禍為不幸，而小人得禍為恒；君子得福為恒，而小人得福為幸：以其所為似有以取之也。必曰「君子則吉，小人則凶」者，不可也。賢不肖存乎己，貴與賤、禍與福存乎天，名聲之善惡存乎人。存乎己者，吾將勉之；存乎天、存乎人者，吾將任彼而不用吾力焉，其所守者，豈不約而易行哉！足下曰：「命之窮通，自我為之」，吾恐未合於道。足下征前世而言之，則知矣；若曰以道德為己任，窮通之來，不接吾心，則可也。窮居荒涼，草樹茂密，出無驢馬，因與人絕，一室之內，有以自娛。足下喜吾復脫禍亂，不當安安而居、遲遲而來也。
愈再拜：以擊球事諫執事者多矣，諫者不休，執事不止，此非為其樂不可舍、其諫不足聽故哉？諫不足聽者，辭不足感心也；樂不可舍者，患不能切身也。今之言球之害者必曰：有危墮之憂，有激射之虞，小者傷面目，大者殘形軀。執事聞之，若不聞者，其意必曰：進若習熟，則無危墮之憂；避能便捷，則免激射之虞；小何傷於面目，大何累於形軀者哉！愈今所言皆不在此，其指要非以他事外物牽引相比也，特以擊球之間之事明之耳。馬之與人，情性殊異，至於筋骸之相束，血氣之相持，安佚則適，勞頓則疲者，同也。乘之有道，步驟折中，少必無疾，老必後衰。及以之馳球於場，蕩搖其心腑，振撓其骨筋，氣不及出入，走不及回旋；遠者三四年，近者一二年，無全馬矣。然則球之害於人也決矣！凡五髒之係絡甚微，立坐必懸垂於胸臆之間，而以之顛頓馳騁，嗚呼，其危哉！《春秋傳》曰：「夫有尤物，足以移人，苟非德義，則必有禍。」雖豈弟君子，神明所扶持，然廣慮之，深思之，亦養壽命之一端也。愈恐懼再拜。
辱示《初筮賦》，實有意思。但力為之，古人不難到。但不知直似古人，亦何得於今人也？仆為文久，每自則意中以為好，則人必以為惡矣。小稱意，人亦小怪之；大稱意，即人必大怪之也。時時應事作俗下文字，下筆令人慚，及示人，則人以為好矣。小慚者，亦蒙謂之小好；大慚者，即必以為大好矣。不知古文直何用於今世也，然以俟知者知耳。昔揚子雲著《太元》，人皆笑之，子雲之言曰：「世不我知，無害也。後世復有揚子雲，必好之矣。」子雲死近千載，竟未有揚子雲，可歎也。其時桓譚亦以為雄書勝《老子》。老子未足道也，子雲豈止與老子爭強而已乎？此未為知雄者。其弟子侯芭頗知之，以為其師之書勝《周易》，然侯之他文不見於世，不知其人果如何耳。以此而言，作者不祈人之知也明矣。直百世以俟聖人而不惑，質鬼神而不疑耳。足下豈不謂然乎？近李翱從仆學文，頗有所得，然其人家貧多事，未能卒其業。有張籍者，年長於翱，而亦學於仆，其文與翱相上下，一二年業之，庶幾乎至也；然閔其棄俗尚而從於寂寞之道，以之爭名於時也。久不談，聊感足下能自進於此，故復發憤一道。愈再拜。
執事好賢樂善，孜孜以薦進良士、明白是非為己任，方今天下，一人而已。愈之獲幸於左右，其足跡接於門牆之間，升乎堂而望乎室者，亦將一年於今矣。念慮所及，輒欲不自疑外，竭其愚而道其誌，況在執事之所孜孜為己任者，得不少助而張之乎？誠不自識其言之可采與否，其事則小人之事君子盡心之道也。天下之事，不可遽數，又執事之誌，或有待而為，未敢一二言也。今但言其最近而切者爾：
執事之與司貢士者相知誠深矣；彼之所望於執事，執事之所以待乎彼者，可謂至而無間疑矣。彼之職在乎得人，執事之誌在乎進賢，如得其人而授之，所謂兩得其求，順乎其必從也。執事之知人，其亦博矣，夫子之言曰「舉爾所知」，然則愈之知者，亦可言已。文章之尤者，有侯喜者、侯雲長者。喜之家，在開元中，衣冠而朝者，兄弟五六人，及喜之父仕不達，棄官而歸。喜率兄弟操耒耜而耕於野，地薄而賦多，不足以養其親，則以其耕之暇讀書而為文，以幹於有位者，而取足焉。喜之文章，學西京而為也，舉進士十五六年矣。雲長之文，執事所自知。其為人淳重方實，可任以事，其文與喜相上下。有劉述古者，其文長於為詩，文麗而思深，當今舉於禮部者，其詩無與為比，而又工於應主司之試。其為人溫良誠信，無邪佞詐妄之心，強誌而婉容，和平而有立。其趨事靜以敏，著美名而負屈稱者，其日已久矣。有韋群玉者，京兆之從子，其文有可取者，其進而未止者也，其為人賢而有才，誌剛而氣和，樂於薦賢為善。其在家無子弟之過，居京兆之側，遇事輒爭，不從其令而從其義，求子弟之賢而能業其家者，群玉是也。凡此四子，皆可以當執事首薦而極論者。主司疑焉，則以辯之；問焉，則以告之；未知焉，則殷勤而語之。期乎有成而後止可也。有沈杞者、張{艸宏}者、尉遲汾者、李紳者、張後餘者、李翊者，或文或行，皆出群之才也。凡此數子，與之足以收人望、得才實，主司疑焉則與解之，問焉則以對之，廣求焉則以告之可也。
往者陸相公司貢士，考文章甚詳，愈時亦幸在得中，而未知陸之得人也。其後一二年，所與及第者，皆赫然有聲，原其所以，亦由梁補闕肅、王郎中礎佐之。梁舉八人，無有失者，其餘則王皆與謀焉。陸相之考文章甚詳也，待梁與王如此不疑也，梁與王舉人如此之當也，至今以為美談。自後主司不能信人，人亦無足信者，故蔑蔑無聞。今執事之與司貢士者，有相信之資、謀行之道，惜乎其不可失也！
方今在朝廷者，多以遊宴娛樂為事，獨執事眇然高舉，有深思長慮，為國家樹根本之道。宜乎小子之以此言聞於左右也。愈恐懼再拜。
愈再拜：布衣之士身居窮約，不借勢於王公大人，則無以成其誌；王公大人功業顯著，不借譽於布衣之士，則無以廣其名，是故布衣之士雖甚賤而不諂，王公大人雖甚貴而不驕，其事勢相須，其先後相資也。今閣下為王爪牙，為國藩垣，威行如秋，仁行如春，戎狄棄甲而遠遁，朝廷高枕而不虞。是豈負大丈夫生平之誌願哉？豈負明天子非常之顧遇哉？赫赫乎，洸洸乎，功業逐日以新，名聲隨風而流。宜乎讙呼海隅高談之士，奔走天下慕義之八，使或願馳一傳，或願操一戈，納君於唐虞，收地於河湟。然而未至乎是者，蓋亦有說云：豈非待士之道未甚厚，遇士之禮未甚優？請粗言其事，閣下試詳而聽之：
夫士之來也，必有求於閣下，夫以貧賤而求於富貴，正其宜也。閣下之財不可以遍施於天下，在擇其人之賢愚而厚薄等級之可也。假如賢者至，閣下乃一見之；愚者至，不得見焉：則賢者莫不至，而愚者日遠矣。假如愚者至，閣下以千金與之；賢者至，亦以千金與之：則愚者莫不至，而賢者日遠矣。欲求得士之道，盡於此而已；欲求士之賢愚，在於精鑒博采之而已。精鑒於己，固已得其十七八矣；又博采於人，百無一二遺者焉。若果能是道，愈見天下之竹帛，不足書閣下之功德，天下之金石，不足頌閣下之形容矣！
愈也布衣之士也。生七歲而讀書，十三而能文，二十五而擢第於春官，以文名於四方。前古之興亡，未嚐不經於心也，當世之得失，未嚐不留於意也。嚐以天下之安危在邊，故六月於邁，來觀其師。及至此都，徘徊而不能去者，誠說閣下之義，願少立於階墀之際，望見君子之威儀也。居十日而不敢進者，誠以左右無先為容，懼閣下以眾人視之，則殺身不足以滅恥，徒悔恨於無窮。故先此書序其所以來之意，閣下其無以為狂而以禮進退之，幸甚，幸甚！愈再拜。
某聞木在山，馬在肆，遇之而不顧者，雖日累千萬人，未為不材與下乘也；及至匠石過之而不睨，伯樂遇之而不顧，然後知其非棟梁之材、超逸之足也。以某在公之宇下非一日，而又辱居姻婭之後，是生於匠石之園，長於伯樂之廄者也。於是而不得知，假有見知者，千萬人亦何足雲。今幸賴天子每歲詔公卿大夫貢士，若某等比鹹得以薦聞，是以冒進其說以累於執事，亦不自量己。然執事其知某如何哉？昔人有鬻馬不售於市者，知伯樂之善相也，從而求之，伯樂一顧，價增三倍。某與其事頗相類，是故終始言之耳。某再拜。
月日，愈再拜：天池之濱，大江之濆，曰：有怪物焉，蓋非常鱗凡介之品彙匹儔也。其得水，變化風雨，上下於天不難也。其不及水，蓋尋常尺寸之間耳，無高山大陵曠途絕險為之關隔也。然其窮涸，不能自致乎水。為獱獺之笑者，蓋十八九矣。如有力者，哀其窮而運轉之，蓋一舉手一投足之勞也。然是物也，負其異於眾也，且曰：爛死於沙泥，吾寧樂之。若俛俯首帖耳，搖尾而乞憐者，非我之志也。是以有力者遇之，熟視之若無睹也。其死其生，固不可知也。今又有有力者當其前矣，聊試仰首一鳴號焉。庸詎知有力者不哀其窮，而忘一舉手一投足之勞，而轉之清波乎？其哀之，命也。其不哀之，命也。知其在命而且鳴號之者，亦命也。愈今者，實有類於是；是以忘其疏愚之罪，而有是說焉，閣下其亦憐察之！
愈白：進士劉君足下：辱箋，教以所不及，既荷厚賜，且愧其誠然，幸甚，幸甚！凡舉進士者，於先進之門，何所不往，先進之於後輩，苟見其至，寧可以不答其意耶？來者則接之，舉城士大夫，莫不皆然，而愈不幸獨有接後輩名，名之所存，謗之所歸也。
有來問者，不敢不以誠答。或問：「為文宜何師？」必謹對曰：「宜師古聖賢人。」曰：「古聖賢人所為書具存，辭皆不同，宜何師？」必謹對曰：「師其意，不師其辭。」又問曰：「文宜易宜難？」必謹對曰：「無難易，惟其是爾。」如是而已。非固開其為此而禁其為彼也。
夫百物朝夕所見者，人皆不注視也，及睹其異者，則共觀而言之。夫文豈異於是乎？漢朝人莫不能為文，獨司馬相如、太史公、劉向、揚雄為之最。然則用功深者，其收名也遠。若皆與世沉浮，不自樹立，雖不為當時所怪，亦必無後世之傳也。足下家中百物，皆賴而用也，然其所珍愛者，必非常物。夫君子之於文，豈異於是乎？今後進之為文，能深探而力取之，以古聖賢人為法者，雖未必皆是，要若有司馬相如、太史公、劉向、揚雄之徒出，必自於此，不自於循常之徒也。若聖人之道，不用文則已，用則必尚其能者，能者非他，能自樹立，不因循者是也。有文字來，誰不為文？然其存於今者，必其能者也。顧常以此為說耳。愈於足下，忝同道而先進者，又常從遊於賢尊給事，既辱厚賜，又安得不進其所有以為答也。足下以為何如？愈白。
某月日，愈頓首：辱賜書，周覽累日，竦然增敬，蹙然汗出以慚。愈於進士中，粗為知讀經書者，一來應舉，事隨日生，雖欲加功，竟無其暇。遊從之類，相熟相同，不教不學，悶然不見已缺，日失月亡，以至於老，所謂無以自別於常人者。每逢學士真儒，歎息踧踖，愧生於中，顏變於外，不復自比於人。
前者蒙示新注《公羊春秋》，又聞口授指略，私心喜幸，恨遭逢之晚，願盡傳其學。職事羈纏，未得繼請，怠惰因循，不能自強，此宜在擯而不教者。今反謂少知根本，其辭章近古，可令敘所著書。惠出非望，承命反側，善誘不倦，斯為多方，敢不喻所指？八月益涼，時得休暇，儻矜其拘綴不得走請，務道之傳而賜辱臨，執經座下，獲卒所聞，是為大幸。況近世公羊學幾絕，何氏注外，不見他書。聖經賢傳，屏而不省，要妙之義，無自而尋。非先生好之樂之，味於眾人之所不味，務張而明之，其孰能勤勤綣綣，若此之至？固鄙心之所最急者。如遂蒙開釋，章分句斷，其心曉然，直使序所注，掛名經端，自托不腐，其又奚辭？將惟先生所以命。愈再拜。
愈白：辱惠書，語高而旨深，三四讀尚不能通曉，茫然增愧赧。又不以其淺弊，無過人知識，且喻以所守，幸甚！愈敢不吐情實？然自識其不足補吾子所須也。齊王好竽，有求仕於齊者，操瑟而往，立王之門，三年不得入，叱曰：「吾瑟鼓之，能使鬼神上下，吾鼓瑟，合軒轅氏之律呂。」客罵之曰：「王好竽而子鼓瑟，雖工，如王不好何？」是所謂工於瑟而不工於求齊也。今舉進士於此世，求祿利行道於此世，而為文必使一世人不好，得無與操瑟立齊門者比歟？文雖工，不利於求，求不得，則怒且怨，不知君子必爾為不也。故區區之心，每有來訪者，皆有意於不肖者也。略不辭讓，遂盡言之，惟吾子諒察。愈白。
愈白：行官自南回，過吉州，得吾兄二十四日手書數番，忻悚兼至，未審入秋來眠食何似，伏惟萬福！
來示云：有人傳愈近少信奉釋氏，此傳之者妄也。潮州時，有一老僧號大顛，頗聰明，識道理，遠地無可與語者，故自山召至州郭，留十數日。實能外形骸，以理自勝，不為事物侵亂。與之語，雖不盡解，要自胸中無滯礙，以為難得，因與來往。及祭神至海上，遂造其廬。及來袁州，留衣服為別。乃人之情，非崇信其法，求福田利益也。孔子云：「某之禱久矣。」凡君子行己立身，自有法度，聖賢事業，具在方策，可效可師。仰不愧天，俯不愧人，內不愧心，積善積惡，殃慶自各以其類至。何有去聖人之道，舍先王之法，而從夷狄之教，以求福利也？《詩》不云乎「愷悌君子，求福不回」。《傳》又曰：「不為威惕，不為利疚。」假如釋氏能與人為禍祟，非守道君子之所懼也，況萬萬無此理。且彼佛者果何人哉？其行事類君子耶？小人耶？若君子也，必不妄加禍於守道之人；如小人也，其身已死，其鬼不靈。天地神祇，昭布森列，非可誣也，又肯令其鬼行胸臆作威福於其間哉？進退無所據，而信奉之，亦且惑矣。
且愈不助釋氏而排之者，其亦有說。孟子云：「今天下不之楊則之墨，楊墨交亂，而聖賢之道不明，則三綱淪而九法斁，禮樂崩而夷狄橫，幾何其不為禽獸也！」故曰：「能言距楊墨者，皆聖人之徒也。」揚子雲云：「古者楊墨塞路，孟子辭而辟之，廓如也。」夫楊墨行，正道廢，且將數百年，以至於秦，卒滅先王之法，燒除其經，坑殺學士，天下遂大亂。及秦滅，漢興且百年，尚未知修明先王之道；其後始除挾書之律，稍求亡書，招學士，經雖少得，尚皆殘缺，十亡二三。故學士多老死，新者不見全經，不能盡知先王之事，各以所見為守，分離乖隔，不合不公，二帝三王群聖人之道，於是大壞。後之學者，無所尋逐，以至於今泯泯也，其禍出於楊墨肆行而莫之禁故也。孟子雖賢聖，不得位，空言無施，雖切何補？然賴其言，而今學者尚知宗孔氏，崇仁義，貴王賤霸而已。其大經大法，皆亡滅而不救，壞爛而不收，所謂存十一於千百，安在其能廓如也？然向無孟氏，則皆服左衽而言侏離矣。故愈嚐推尊孟氏，以為功不在禹下者，為此也。
漢氏以來，群儒區區修補，百孔千瘡，隨亂隨失，其危如一發引千鈞，綿綿延延，浸以微滅。於是時也，而倡釋老於其間，鼓天下之眾而從之。嗚呼，其亦不仁甚矣！釋老之害過於楊墨，韓愈之賢不及孟子，孟子不能救之於未亡之前，而韓愈乃欲全之於已壞之後。嗚呼！其亦不量其力，且見其身之危，莫之救以死也。雖然，使其道由愈而粗傳，雖滅死萬萬無恨！天地鬼神，臨之在上，質之在旁，又安得因一摧折，自毀其道，以從於邪也！
籍、湜輩雖屢指教，不知果能不叛去否？辱吾兄眷厚而不獲承命，惟增慚懼，死罪死罪！愈再拜。
愈白：惠書責以不能如信陵執轡者。[1]夫信陵，戰國公子，欲以取士聲勢傾天下而然耳。如仆者，[2]自度若世無孔子，不當在弟子之列。以吾子始自山出，有樸茂之美，意恐未礱磨以世事。又自周後文弊，百子為書，各自名家，[3]亂聖人之宗，後生習傳，雜而不貫。[4]故設問以觀吾子，其已成熟乎，將以為友也；其未成熟乎，[5]將以講去其非而趨是耳。不如六國公子有市於道者也。
方今天下入仕，惟以進士、明經及卿大夫之世耳。其人率皆習熟時俗，工於語言，識形勢，善候人主意。[6]故天下靡靡，日入於衰壞，恐不復振起，務欲進足下趨死不顧利害去就之人於朝，以爭救之耳。非謂當今公卿間，無足下輩文學知識也。不得以信陵比。
然足下衣破衣，係麻鞋，[7]率然叩吾門。吾待足下，雖未盡賓主之道，不可謂無意者。[8]足下行天下，得此於人蓋寡，乃遂能責不足於我，此真仆所汲汲求者。議雖未中節，其不肯阿曲以事人者，灼灼明矣。[9]方將坐足下三浴而三熏之，聽仆之所為，少安無躁。愈頓首。
