君諱鬱，字古風，河南人。常州刺史贈禮部侍郎憲公諱及之第二子。憲公躬孝踐行，篤實而辯於文，勸飭指誨，以進後生，名聲垂延，紹德惟克。君生之年，憲公沒世，與其兄朗畜於伯父氏。始微有知，則好學問，谘稟教飭，不煩提諭，月開日益，卓然早成。
年二十四，登進士第。時故相太常權公掌出詔文，望臨一時，登君於門，歸以其子，選授奉禮郎。楊於陵為華州，署君鎮國軍判官，奏授協律郎，朋遊益附，華問彌大。元和元年對詔策，拜右拾遺。二年，兼職史館。四年，遷右補闕。詔中貴人承璀將兵誅王承宗河北，君奏流諫，召見問狀，有言動聽。其後上將有所相，不可於眾，君與起居舍人李約交章指摘，事以不行。五年，遷起居郎，為翰林學士。愈被親信，有所補助。權公既相，君以嫌自列，改尚書考功員外郎，復史館職。七年，以考功知制誥，入謝，因賜五品服。八年，遷駕部郎中，職如初。權公去相，復入翰林。九年，以疾罷，尋遷秘書少監，即間於郊。十年正月，病遂殆。甲午，輿歸，卒於其家。贈絳州刺史。年四十。
男子二人：長曰某，早死；次回天官，始十歲，有至性，聞呼父官與聞吊客至，輒號泣以絕。女子一人。夫人天水權氏，贈太子太保貞孝公皋之承孫，故相今太常德輿之女。允慶配良，是似是宜。四月已酉，其兄右拾遺朗，以喪東葬河南壽安之甘泉鄉家塋憲公墓側。將以五月壬申窆，謂愈曰：「子知吾弟久，敢屬以銘！」銘曰：
於古風，順而裏方。不耀其章，其剛不傷。戴美世令，而年再不贏。惟後之成。
尚書虞部員外郎安定張君，諱季友，字孝權，年五十四，病卒東都。明年，兄子塗與其弟庾掞等，護柩歸葬長安縣馬額原夫人北海唐氏之封。前事，塗進韓氏門，伏哭庭下曰：「叔父且死，見於不能言矣。張目而言曰：‘吾不可無告韓君別，藏而不得韓君記，猶不葬也。塗為書致吾意。’已而自署其末與封，敢告以請。」愈既與為禮，發書云云，其末有復語「千萬永訣」八字，名日月與封，皆孝權跡。
孝權與餘同年進士，其上世有暠者，當宇文時，為車騎大將軍鄜城太守，卒葬河北，諡日忠，公至孝權，間五世矣。孝權大父諱孝先，太子通事舍人；父諱庭光，贈綏州刺史。綏州之卒，孝權蓋尚小。母曰太原縣君。卒，既葬，孝權守墓，樹松柏，三年而後歸。選為河南府文學。去官，徐州使拜章請為判官，授協律郎。孝權始不痛絕，詔下，大悔，即詐稱疾，不言三年。元和初，徐使死，孝權疾即日已。試判入高等，授鄠縣尉。明年，故相趙宗儒鎮荊南，以孝權為判官，拜監察御史。經二年，拜真御史。明年，分司東台，轉殿中。案皇甫氏子母病不侍，走京師求試職。宰相怒曰：「吾故皇甫氏，御史助所善相戲法侮我，皇甫媼何疾！」 銜未決，皇甫母病果死，得解，遷留司虞部員外郎。孝權為人孝謹，與人語，恐傷之，而時嶷嶷有立。與孝枚遊者極眾，而獨以其死累餘，可尚也已！是為銘。（銘亡）
公諱昌裔，字光後，本彭城人。曾大父諱承慶，朔州刺史；大父巨敖，好讀老子莊周書，為太原晉陽令。再世官北方，樂其土俗，遂著籍太原之陽曲，曰：「自吾為此邑人可也，何必彭城？」父訟，贈右散騎常侍。
公少好學問。始為兒時，重遲不戲，恒若有所思念計畫。及壯自試，以《開吐蕃說》幹邊將，不售。入三蜀，從道上遊。久之，蜀人苦楊琳寇掠，公單船往說，琳感欷，雖不即降，約其徒不得為虐。琳降，公常隨琳不去；琳死，脫身亡，沈浮河朔之間。建中中，曲環招起之，為環檄李納，指摘切刻。納悔恐動心，恒魏皆疑惑氣懈。環封奏其本，德宗稱焉。環之會下濮州，戰白塔，救寧陵襄邑，擊李希烈陳州城下，公常在軍間。環領陳許軍，公因為陳許從事，以前後功，累遷檢校兵部郎中御史中丞營田副使。
吳少誠乘環喪，引兵叩城，留後上官說谘公以城守，所以能擒誅叛將，為抗拒，令敵人不得其便。圍解，拜陳州刺史。韓全義敗，引軍走陳州，求入保，公自城上緝謝全義曰：「公受命詣蔡，何為來陳？公無恐，賊必不敢至我城下。」明日，領騎步十餘抵全義營，全義驚喜，迎拜歎息，殊不敢以不見舍望公。改授陳許軍司馬。上官說死，拜金紫光祿大夫檢校工部尚書，代說為節度使。命界上吏不得犯蔡州人，曰：「俱天子人，奚為相傷？」少誠吏有來犯者，捕得縛送，曰：「妄稱彼人，公宜自治之。」少誠慚其軍，亦禁界上暴者，兩界耕桑交跡，吏不何問。封彭城郡開國公，就拜尚書右仆射。
元和七年，得疾，視政不時。八年五月，湧水出他界，過其地，防穿不補，沒邑屋，流殺居人，拜疏請去職即罪，詔還京師。即其日與使者俱西，大熱，旦暮馳不息，疾大發。左右手轡止之，公不肯，曰：「吾恐不得生謝天子。」上益遣使者勞問，敕無亟行。至則不得朝矣。天子以為恭，即其家拜檢校左仆射右龍武軍統軍知軍事。十一月某甲子薨，年六十二。上為之一日不視朝，贈潞州大都督，命郎吊其家。明年某月某甲子，葬河南某鄉某原。
公不好音聲，不大為居宅，於諸帥中獨然。夫人邠國夫人武功蘇氏。子四人：嗣子光祿主簿縱，學於樊宗師，士大夫多稱之；長子元一，樸直忠厚，便弓馬，為淮南軍衙門將；次子景陽、景長，皆舉進士。葬得日，相與選使者哭拜階上，使來乞銘。銘曰：
提將之符，屍我一方。配古侯公，維德不爽。我銘不亡，後人之慶。
君諱某，字某，中書舍人御史中丞諱某之子，贈太子洗馬諱某之孫。家世習儒，學詞章，昆弟三人，俱傳父祖業，從進士舉。君獨不與俗為事，樂弛置自便。父中丞薨，既三年，與其弟中行別曰：「若既克自敬勤，及先人存，趾美進士，續聞成宗，惟服任遂功，為孝子在不怠。我恨已不及，假令今得，不足自貰。我聞南方多水銀、丹砂，雜他奇藥，爊為黃金，可餌以不死。今天若丐我，我即去。」遂逾嶺阨，南出。藥貴，不可得。以幹容帥，帥且曰：「若能從事於我，可一日具。」許之，得藥，試如方，不效，曰：「方良是，我治之未至耳。」留三年，藥終不能為黃金，而佐帥政成，以功再遷監察御史。帥遷於桂，從之。帥坐事免，君攝其治，曆三時，夷人稱便。新帥將奏功，君舍去。南海馬大夫使謂君曰：「幸尚可成，兩濟其利。」君雖益厭，然不能無萬一冀。至南海，未幾竟死，年五十三。子曰某。元和十年十二月某日，歸葬河南某縣某鄉某村，附先塋。於時中行為尚書兵部郎，號名人，而與餘善，請銘。銘曰：
嗟惟君，篤所信。要無有，弊精神。以棄餘，賈於人。脫外累，自貴珍。訊來世，述墓文。
君諱署，字某，河間人。大父利貞，有名玄宗世。為御史中丞，舉彈無所避，由是出為陳留守，領河南道采訪處置使，數歲卒官。皇考諱郇，以儒學進，官至侍御史。
君方質有氣，形貌魁碩，長於文詞。以進士舉博學宏詞，為校書郎。自京兆武功尉拜監察御史。為幸臣所讒，與同輩韓愈、李方叔三人俱為縣令南方。三年，逢恩俱自徙掾江陵。半歲，邕管奏君為判官，改殿中侍御史，不行，拜京兆府司錄，諸曹白事，不敢平麵視；共食公堂，抑首促促就哺歠，揖起趨去，無敢闌語。縣令丞尉畏如嚴京兆，事以辦治。京兆改鳳翔尹，以節鎮京西，請與君俱，改禮部員外郎，為觀察使判官。帥他遷，君不樂久去京師，謝歸，用前能拜三原令。歲餘，遷尚書刑部員外郎。守法爭諫，棘棘不阿。改虔州刺史。民俗相朋黨，不訴殺牛，牛以大耗；又多捕生鳥爵魚鱉，可食與不可食相買賣，時節脫放，期為福祥。君視事，一皆禁督立絕。使通經吏與諸生之旁大郡，學鄉飲酒喪婚禮，張施講說，民吏觀聽從化，大喜。度支符州，折戶租，歲征綿六千屯，比郡承命惶怖，立期日，惟恐不及事被罪。君獨疏言：「治迫嶺下，民不識蠶桑。」月餘，免符下，民相扶攜，守州門叫讓為賀。改澧州刺史。民稅出雜產物與錢，尚書有經數；觀察使牒州征民錢倍經。君曰：「刺史可為法，不可貪官害民。」留噤不肯從，竟以代罷。觀察使使劇吏案簿書十日，不得毫毛罪。改河南令，而河南尹平生所不好者，君年且老，當日日拜走仰望階下，不得已就官。數月，大不適，即以病辭免。
公卿欲其一至京師，君以再不得意於守令，恨曰：「義不可更辱，又奚為於京師間？」竟閉門死，年六十。君娶河東柳氏女。二子：昇奴、胡師。將以某年某月某日葬某所。其兄將作少監昔請銘於右庶子韓愈。愈前與君為御史，被讒，俱為縣令南方者也，最為知君。銘曰：
誰之不如，而不公卿。奚養之違，以不久生。惟其頏頏，以世厥聲。
公諱惟簡，字某，司空平章事贈太傅之子。太傅初姓張氏，肅宗時，舉恒、趙、深、冀、易、定六州戰卒五萬人、馬五千匹以歸聽命。天子嘉之，賜姓曰「李」更其名曰「寶臣」，立其軍，號之曰「成德」，由是姓李氏。
太傅薨，公兄弟讓嗣，公竟棄其家，自歸京師。及兄死家覆，有司設防守。德宗如奉天，守卒出公，即馳歸，與母韓國夫人鄭氏拜訣，屬家徒隨走所幸，道與賊遇，七斗乃至。有功，遷太子諭德，加御史中丞。從幸梁州，天黑失道，識焦中人聲，得見德宗於盩厔西。上曰：「卿有母，可隨我耶？」曰：「臣以死從衛。」及幸還，錄功，封武安郡王，號「元從功臣」，圖其形禦閣，而以神威將軍居北軍衛。久乃加御史大夫。丁韓國憂去官，累遷神威大將軍，加工刑二曹尚書天威統軍，又改戶部尚書金吾大將軍。有長上萬國俊者，以軍勢奪興平人地，吏憚莫敢治。及公為金吾，興平人曰：「久聞李將軍為人公平，庶能直吾屈。」即齎縣牒來見。公發視，立杖國俊，廢之，以地還興平人。聞者莫不稱歎。於是天子以公材果可任用，治人將兵，無所不宜。
元和六年，即以公為鳳翔隴州節度使戶部尚書兼鳳翔尹。隴州地與吐蕃接，舊常朝夕相伺，更入攻抄，人吏不得息。公以為國家於夷狄當用長算，邊將當承上旨，謹條教，蓄財穀，完吏農力以俟；不宜規小利，起事盜恩。禁不得妄入其他。益市耕牛，鑄鎛釤鋤劚，以給農之不能自具者；丁壯興勵，歲增田數十萬畝。連八歲五種俱熟，公私有餘。販者負入褒斜，船循渭而下，首尾相繼不絕。十三年，公與忠武軍節度使司空光顏，邠寧節度使尚書釗俱來朝，上為之燕三殿，張百戲，公卿侍臣鹹與。既事敕還，公因進曰：「臣幸得宿衛四十餘年，今年老斥外任，不勝慕戀，願得死輦下。」天子加慰遣焉。還鎮告疾，其夏五月戊子薨，年五十五。訃至，上悼愴罷朝，遣郎中臨吊，贈尚書左仆射。以其年十一月景申，葬萬年鳳棲原。
夫人博陵郡崔氏，河陽尉鎬之孫，大理評事可觀之女，賢有法度。公有四子：長曰元孫，三原尉；次曰元質，彭之濛陽尉；曰元立，興平尉；曰元本，河南參軍：皆願敏好善。元立、元本皆崔氏出。葬得日，嗣子元立與其昆弟四人請銘於韓氏曰：「先人常有托於夫子也。」愈曰：「太傅功在史氏紀，仆射以孤童囚羈京師，卒能以忠為節自顯，取爵位、立名績，使天下拭目觀，父母與榮焉。既忠又孝，法宜銘。」銘曰：
太博之顯，自其躬興。仆射童羈，孰與之朋。遭國之難，以節自發。致其勤艱，以復考烈。孝由忠立，爵名隨之。銘此玄石，維昧之詒。
公諱復，字茂紹，河東人。曾大父元簡，大理正。大父曠，御史中丞京畿采訪使。父虯，以有氣略敢諫諍為諫議大夫，引正大疑，有寵代宗朝，屢辭官不肯拜，卒贈工部尚書。
公舉賢良，拜同官尉。仆射南陽公開府徐州，召公主書記，三遷至侍御史，入朝曆殿中侍御史，累遷至刑部郎中。疾病，改河南少尹，輿至官，若干日卒，實元和三年四月二十三日，享年五十。夫人博陵崔氏，少府監頲之女。男三人：憬、質皆既冠，其季始六歲，曰充郎。卜葬，得公卒之四月壬寅，遂以其日葬東都芒山之陰杜翟村。公幼有文，年十四，上《時雨詩》，代宗以為能，將召入為翰林學士，尚書公請免曰：「願使卒學。」丁後母喪，上使臨吊，又詔尚書公曰：「父忠而子果孝，吾加賜以厲天下。」終喪，必且以為翰林。其在徐州府，能勤而有勞；在朝，以恭儉守其職。居喪必有聞，待請弟友以善教，館嫠妹，畜孤甥，能別而有恩。曆十一官而無宅於都，無田於野，無遺資以為葬。斯其可銘也已。銘曰：
裴為顯姓，入唐尤盛。支分族離，各為大家。惟公之係，德隆位細。曰子曰孫，厥聲世繼。晉陽之色，愉愉翼翼。無外無私，幼壯若一。何壽之不遐，而祿之不多。謂必有後，其又信然耶！
君諱公達，字大順，薛姓。曾祖曰希莊，撫州刺史，贈大理卿。祖曰元暉，果州流溪縣丞，贈左散騎常侍。父曰播，尚書禮部侍郎。侍郎命君後兄據，據為尚書水部郎中，贈給事中。
君少氣高，為文有氣力，務出於奇，以不同俗為主。始舉進士，不與先輩揖，作《胡馬》及《圜丘》詩，京師人未見其書，皆口相傳以熟。及擢第，補家令主簿，佐鳳翔軍。軍帥武人，君為作書奏，讀不識句，傳一幕以為笑，不為變。後九月九日大會射，設標的高出百數十尺，令曰：「中，酬錦與金若干。」一軍盡射，莫能中。君執弓，腰二矢，指一矢以興，揖其帥曰：「請以為公歡。」遂適射所，一座皆起，隨之。射三發，連三中，的壞不可復射。中輒一軍大呼以笑，連三大呼笑，帥益不喜，即自免去。後佐河陽軍，任事去害興利，功為多。拜協律郎，益棄奇，與人為同。今天子修太學官，有公卿言，詔拜國子助教，分教東都生。元和四年，年三十七，二月十四日疾暴卒。
君再娶：初娶琅邪王氏，後娶京兆韋氏。凡產四男五女。男生輒即死。自給事至君後再絕。皆有名。遺言曰：「以公儀之子已已後我。」其年閏三月廿一日，弟試太子通事舍人公儀、京兆府司錄公幹以君之喪歸，以五月十五日葬於京兆府萬年縣少陵原，合祔王夫人塋。銘曰：
宦不遂，歸譏於時。身不得年，又將尤誰。世再絕而紹，祭以不隳。
夫人諱叢，字茂之，姓韋氏。其上七世祖父封龍門公。龍門之後世，率相繼為顯官。夫人曾祖父諱伯陽，自萬年令為太原少尹副留守北都，卒贈秘書監。其大王父迢，以都官郎為嶺南軍司馬，卒贈同州刺史。王考夏卿以太子少保卒贈左仆射，仆射娶裴氏皋女。皋為給事中，皋父宰相耀卿。夫人於仆射為季女，愛之，選婿得今御史河南元稹。稹時始以選校書秘書省中，其後遂以能直言策第一，拜左拾遺，果直言失官；又起為御史，舉職無所顧。夫人固前受教於賢父母，得其良夫，又及教於先姑氏，率所事所言皆從儀法。年二十七，以元和四年七月九日卒。卒三月，得其年之十月十三日葬咸陽，從先舅姑兆。銘曰：
詩歌《碩人》，爰敘宗親。女子之事，有以榮身。夫人之先，累公累卿。有赫外祖，相我唐明。歸逢其良，夫夫婦婦。獨不與年，而卒以夭。實生五子，一女之存。銘於好辭，以永於聞。
元和五年十月日，范陽盧殷以故登封縣尉卒登封，年六十五。君能為詩，自少至老，詩可錄傳者，在紙凡千餘篇。無書不讀，然止用以資為詩。與諫議大夫孟簡、協律孟郊、監察御史馮宿好，期相推挽，卒以病不能為官。在登封盡寫所為詩，抵故宰相東都留守鄭公餘慶。留守數以帛米周其家，書薦宰相，宰相不能用，竟饑寒死登封。將死，自為書告留守與河南尹，乞葬己。又為詩與常所來往河南令韓愈曰：「為我具棺。」留守尹為具凡葬事，韓愈與買棺，又為作銘。十一月某日，葬嵩下鄭夫人墓中。君始娶滎陽鄭氏，後娶隴西李氏。生男輒死，卒無子。女一人，學浮屠法，不嫁，為比丘尼雲。
房故為官族，稱世有人。自大尉琯以德行為相，相元宗、肅宗，名聲益彰徹大行，世號其門為「太尉家」。宗族子弟皆法象其賢。公曾祖諱玄靜，尚書膳部郎中，曆資、簡、涇、隰四州刺史，太尉之叔父也。祖諱肱，為虢州司馬。父諱巒，都水使者。皆名能守家法。
公諱武，字某，以明經曆官至興元少尹。謹飭畏慎。年七十三，以其官終。幼壯為良子弟，老為賢父兄，曆十二官，處事無纖毫過差。嚐以殿中侍御史副丹陽軍使，其後為盩厔令、施州刺史；丹陽、盩厔、施州吏民，至今思之。
娶滎陽鄭氏女，生男六人。其長曰次卿。次卿有大才，不能俯仰順時，年四十餘，尚守京兆興平尉。然其友皆曰：「房氏有子也。」次曰次公、次膺、次回、次衡、次元，始學而未仕。女三人，皆嫁為士人妻。
初，公之在施州，夫人卒焉，殯於江陵。元和五年，次卿與其群弟奉公之喪自興元至，堂殯於伊水之南。六年正月，次公奉夫人之喪自江陵至，遂以其月十四日，合葬河南緱氏之高龍原。公母弟式，自給事中為河南尹，孝友慈良，盡費其財以奉公葬。未葬之一月，詔以河南為御史中丞領宣州觀察使。將行，召河南令韓愈，泣謂曰：「吾兄之葬於是，而吾為尹於是，吾以為得盡其道於吾兄也。今壓於上命，不得視吾兄之棺入此土也，豈非天耶！子與吾兒次卿遊，我重知子，凡吾兄之終事，將子是托焉！」愈既不獲辭，既助其凡役事，退又為銘云：
有位有年，有弟有子。從先人葬，是謂受祉。
元和七年二月一日，河南少尹李公卒，年五十八。斂之三月某甲子，葬河南伊闕鳴皋山下。前事之月，其子道敏哭再拜授使者公行狀，以幣走京師，乞銘於博士韓愈曰：「少尹將以某月日葬，宜有銘。其不肖嗣道敏杖而執事，不敢違次，不得跣以請。」愈曰：「公行應銘法，子又禮葬，敢不諾而銘諸？」
公諱素，字某。生七歲喪其父，貧不能家，母夫人提以歸，教育於其外氏。以明經選主虢之宏農簿，又尉陝之芮城，李丞相泌觀察陝虢，以材署運使從事，以課遷尉京兆鄠。考滿，以書判出其倫，選主萬年簿，而母夫人固在，食其祿。母夫人卒三年，改尉長安，遷監察御史，奏貶九卿一人，改詹事丞，遷殿中侍御史，由度支員外郎選令萬年。公主奪驛田，京兆尹符縣割畀之；公不與，改度支郎中。使侍郎介恃，不禮其屬大夫士，擅喜怒賞罰，公獨入讓，不受。劉辟平，上以蜀賞高崇文。尚書省以崇文幕府爭鹽井因革便不便，命公使崇文。崇文命幕府，惟公命從，即其日事已。疏奏，侍郎外稱其能，竟坐前敢抗己。衢州饑，擇刺史，侍郎曰：「莫如郎李某。」遂刺衢州。至一月，遷蘇州。李錡前反，權將之戍諸州者，刺史至，斂手無敢與敵。公至十二日，錡反。公將左右與賊戰州門，不勝，賊呼入。公端立責以義，皆斂兵立，不逼。錡命械致公軍，將斬以徇；及境，錡適敗縛，公脫械還走州。賊急卒不暇走死，民抱扶迎盡出。天子使貴人持紫衣金魚以賜。居三年，州稱治。拜河南少尹，行大尹事。呂氏子炅棄其妻，著道士衣冠，謝母曰：「當學仙王屋山。」去數月復出。間詣公，公立之府門外，使吏卒脫道士冠。給冠帶送付其母。黜屬令二人以贓，減民賦錢歲五千萬，請緩民輸期一月，詔天下輸皆緩一月。公一斷治不收聲，事常出名上。
曾祖宏泰，簡州刺史。祖乾秀，伊闕令。父燮，宣州長史，贈絳州刺史。母夫人燉煌張氏，其舅參有大名。公之配曰彭城劉氏夫人，夫人先卒，其葬以夫人祔。夫人曾祖曰子宏，祖曰餗，皆有大名。公之子男四人：長曰道敏，舉進士；其次曰道樞；其次曰道本、道易，皆好學而文。女一人，嫁蘇之海鹽尉韋潛。自簡州而下，首葬鳴皋山下。銘曰：
