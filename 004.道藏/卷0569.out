宗元字子厚，河東人。貞元九年進士，又中博學宏詞科。貞元十九年，為監察御史裏行，順宗朝，擢禮部員外郎。坐堂王叔文，貶邵州刺史，再貶永州司馬，移柳州刺史。元和十四年卒，年四十七。
柳子讀古書，睹直道守節者則壯之，蓋有激也。恒懼過而失中庸之義，慕西門氏佩韋以戒，故作是賦。其辭曰：
邈予生此下都兮，塊天質之愨醇。日月迭而化升兮，浸遁初而枉神。雕大素而生華兮，汨末流以喪真。晞往躅而周章兮，懵倚伏其無垠。世既奪予之太和兮，眷授予以經常。循聖人之通途兮，鬱縱臾而不揚。猶悉力而究陳兮，獲貞則於典章。嫉時以奮節兮，憫已以抑誌。登嵩丘而垂目兮，瞰中區之疆理。橫萬里而極海兮，頹風浩其四起。恟驚恒而躑躅兮，惡浮詐之相詭。思貢忠於明後兮，振教導乎遐軌。紛吾守此狂狷兮，懼執競而不柔。探先哲之奧謨兮，攀往列之洪休。曰沉潛而剛克兮，固讜人之嘉猷。嗟行行而躓踣兮，信往古之所仇。彼穹壤之廓殊兮，寒與暑而交修。執中而俟命兮，固仁聖之善謀。
吾祖士師之直道兮，亦愀然於伐國。尼父戮齊而誅卯兮，本柔仁以作極。藺竦顏以誚秦兮，入降廉猶臣仆。吉優繇而布和兮，殘萑蒲以屏匿。劌拔刃於霸侯兮，退<勹躬>>而畏服。寬與猛其相濟兮，孰不頌茲之盛德。克明哲而保躬兮，恢大雅之所勖。陽宅身以執剛兮，卒易師而蒙辜。羽愎心以盭誌兮，首身離而不懲。雲嶽嶽而專強兮，果黜誌而乖圖。鹹觸屏以拒訓兮，肆殞越而就陵。冶訐諫於昏朝兮，名崩弛而陷誅。苟縱直而不羈兮，乃變罹而禍仍。曆九折而直奔兮，固摧轅而失途。遵大路而曲轍兮，又求達而不能。廣守柔以允塞兮，抵暴梁而壞節。家撝謙而溫美兮，脅子公而喪哲。義師仁而惡狠兮，遂潰騰而滅裂。斯委懦以從邪兮，悼上蔡其何補。徐偃柔以屏義兮，倏邦離而身虜。桑宏和而卻武兮，渙宗覆而國舉。設任柔而自處兮，蒙大戮而不悟。故曰：純柔純弱兮，必削必薄；純剛純強兮，必喪必亡。韜義於中，服和於躬；和以義宣，剛以柔通。守而不遷兮，變而無窮。交得其宜兮，乃獲其終。姑佩茲韋兮，考古齊同。
亂曰：韋之申申，佩於躬兮；本正生和，探厥中兮。哲人交修，樂有終兮；庶寡其過，追古風兮。
昔有智人，善學鴟夷。鴟夷蒙鴻，罍罌相追。諂誘吉士，喜悅依隨。開喙倒腹，斟酌更待。味不苦口，昏至莫知。頹然縱傲，與亂為期。視白成黑，顛倒妍媸。己雖自售，人或以危。敗眾亡國，流連不歸。誰主斯罪？鴟夷之為。不知為瓶，居井之眉。鉤深挹潔，淡泊是師。和齊五味，寧除渴饑。不甘不壞，久而莫遺。清白可鑒，終不媚私。利澤廣大，孰能去之？綆絕身破，何足怨谘！功成事遂，復於土泥。歸根反初，無慮無思。何必巧曲，徼覬一時。子無我愚，我智如斯。
若知牛乎？牛之為物，魁形巨首。垂耳抱角，毛革疏厚。牟然而鳴，黃鍾滿脰。抵觸隆曦，日耕百畝。往來修直，植乃禾黍。自種自斂，服箱以走。輸入官倉，己不適口。富窮飽饑，功用不有。陷泥蹶塊，常在草野。人不慚愧，利滿天下。皮角見用，肩尻莫保。或穿緘滕，或實俎豆。由是觀之，物無逾者。不如羸驢，服逐駑馬。曲意隨勢，不擇處所。不耕不駕，藿寂自與。騰踏康莊，出入輕舉。喜則齊鼻，怒則奮躑。當道長鳴，聞者驚辟。善識門戶，終身不惕。牛雖有功，於己何益。命有好醜，非若能力。慎勿怨尤，以受多福。
柳子既謫，猶懼不勝其口，筮以《元》，遇《幹》之八，其讚曰：「赤舌燒城，吐水於瓶。」其測曰：「君子解祟也。」喜而為之賦。
胡赫炎薰熇之烈火兮，而生夫人之齒牙。上殫飛而莫遁，旁窮走而逾加。九泉焦枯而四海滲涸兮，紛揮霍而要遮。風雷唬唬以為橐籥兮，回祿煽怒而喊呀。燉堪輿為衋鏊兮，爇雲漢而成霞。鄧林大椿不足以充於燎兮，倒扶桑落棠膠曷而相叉。膏搖唇而增熾兮，焰掉舌而彌葩。沃無瓶兮撲無篲，金流玉鑠兮，曾不自比於塵沙。獨淒己而燠物，愈騰沸而骹<齒可>。吾懼夫灼爛灰滅之為禍，往搜乎《太元》之奧。訟眾正，訴群邪。曰：去爾中躁與外撓，姑務清為室而靜為家。苟能是，則始也汝邇，今也汝遐。涼汝者進，烈汝者賒。譬之猶豁天淵而覆原燎，夫何長喙之紛挐。今汝不知清己之慮，而惡人之嘩；不知靜之為勝，而動焉是嘉。徒遑遑乎狂奔而西愫，盛氣而長嗟。不亦遼乎！於是釋然自得，以冷風濯熱，以清源滌瑕。履仁之實，去盜之誇。冠太清之元冕，佩至道之瑤華。鋪衝虛以為席，駕恬泊以為車，瀏乎以遊於萬物者。始彼狙雌倏施而以崇為利者，夫何為耶？
懲咎愆以本始兮，孰非予心之所求？處卑汙以閔世兮，固前志之為尤。始予學而觀古兮，怪今昔之異謀。惟聰明為可考兮，追駿步而遐遊。潔誠之既信直兮，仁友藹而萃之。日施陳以係縻兮，邀堯舜與之為師。上睢盱而混茫兮，下駁詭而懷私。旁羅列以交貫兮，求大中之所宜。曰道有象兮而無其形，推變乘時兮與志相迎。不及則殆兮過則失貞，謹守而中兮與時偕行。萬類芸芸兮率由以寧，剛柔弛張兮出入綸經。登能抑枉兮白黑濁清，蹈乎大方兮物莫能嬰。
奉訏謨以植內兮，欣余志之有獲。再征信乎策書兮，謂炯然而不惑。愚者果於自用兮，惟懼夫誠之不一。不顧慮以周圖兮，專茲道以為服。讒妒構而不戒兮，猶斷斷於所執。哀吾黨之不淑兮，遭任遇之卒迫。勢危疑而多詐兮，逢天地之否隔。欲圖退而保己兮，悼乖期乎曩昔。欲操術以致忠兮，眾呀然而互嚇。進與退吾無歸兮，甘脂潤乎鼎鑊。幸皇鑒之明宥兮，累郡印而南適，惟罪大而寵厚兮，宜夫重仍乎禍謫。既明慎乎天討兮，又幽栗乎鬼責。惶惶乎夜寐而晝駭兮，類麏之不息。淩洞庭之洋洋兮，溯湘流之沄沄。飄風擊以揚波兮，舟摧抑而回邅。日霾曀以昧幽兮，黝雲湧而上屯。暮屑窣以淫雨兮，聽嗷嗷之哀猿。眾鳥萃而啾號兮，沸洲渚以連山。漂遙逐其詎止兮，逝莫屬余之形魂。攢巒奔以紆委兮，束洶湧之奔湍。畔尺進而尋退兮，蕩回汩乎淪漣。際窮冬而止居兮，羈累棼以縈纏。
哀吾生之孔艱兮，循《凱風》之悲詩。罪通天而降酷兮，不殛死而生為。逾再歲之寒暑兮，猶貿貿而自持。將沉淵而隕命兮，詎蔽罪以塞禍。惟滅身而無後兮，顧前志猶未可。進路呀以劃絕兮，退伏匿又不果。為孤囚以終世兮，長拘攣而轗軻。曩予志之修蹇兮，今何為此戾也？夫豈貪食而盜名兮，不混同於世也。將顯身以直遂兮，眾之所宜蔽也。不擇言以危肆兮，固群禍之際也。御長轅之無橈兮，行九折之峨峨。卻驚棹以橫江兮，溯淩天之騰波。幸余死之已緩兮，完形軀之既多。苟余齒之有懲兮，蹈前烈而不頗。死蠻夷固吾所兮，雖顯寵其焉加？配大中以為偶兮，諒天命之謂何。
閔吾生之險阨兮，紛喪志以逢尤。氣沉鬱以杳渺兮，涕浪浪而嚐流。膏液竭而枯居兮，魄離散而遠遊。言不信而莫余白兮，雖遑遑欲焉求？合喙而隱志兮，幽默以待盡。為與世而斥謬兮，固離披以顛隕。騏驥之棄辱兮，駑駱以為騁。元虯蹶泥兮，畏避蛙邑。行不容之崢嶸兮，質魁壘而無所隱。鱗介槁以橫陸兮，鴟嘯群而厲吻。心沉抑以不舒兮，形低摧而自湣。
肆余目於湘流兮，望九嶷之垠垠。波淫溢以不返兮，蒼梧鬱其蜚雲。重華幽而野死兮，世莫得其偽真。屈子之悁微兮，抗危辭以赴淵。古固有此極憤兮，矧吾生之藐艱。列往則以考己兮，指鬥極以自陳，登高岩而企踵兮，瞻故邦之殷轔。山水浩以蔽虧兮，路蓊勃以揚氛。空廬頹而不理兮，翳丘木之棒棒。塊窮老以淪放兮，匪魑魅吾誰鄰。
仲尼之不惑兮，有垂訓之謨言。孟軻四十乃始持心兮，猶希勇乎黝賁。顧余質愚而齒減兮，宜觸禍以阽身。知徙善而革非兮，又何懼乎今之人。噫！禹績之勤備兮，曾莫理夫茲川。殷周之廓大兮，南不盡夫衡山。余囚楚越之交極兮，邈離絕乎中原。壤汙潦以墳洳兮，蒸沸熱而恒昏。戲鳧鸛乎中庭兮，蒹葭生於堂筵。雄虺蓄形於木杪兮，短狐伺景於深淵。仰矜危而俯栗兮，弭日夜之拳攣。慮吾生之莫保兮，忝代德之元醇。孰眇軀之敢愛兮，竊有繼乎古先。明神之不欺余兮，庶激烈而有聞。冀後害之無辱兮，匪徒蓋乎曩愆。
罹擯斥以窘束兮，予惟夢之為歸。精氣注以凝沍兮，循舊鄉而顧懷。夕予寐於荒陬兮，心慊慊而莫違。質舒解以自恣兮，息愔翳而愈微。騰湧而上浮兮，俄滉瀁之無依。圓方混而不形兮，顥醇白之霏霏。上茫茫而無星辰兮，下不見夫水陸。若有鉥予以往路兮，馭儗儗以回復。浮雲縱以直度兮，雲濟予乎西北。風纚纚以經耳兮，類行舟迅而不息。洞然於以瀰漫兮，虹羅列而傾側。橫衝飆以蕩擊兮，忽中斷而迷惑。靈幽漠以瀄汩兮，進怊悵而不得。白日邈其中出兮，陰霾披離以泮釋。施嶽瀆以定位兮，互參差之白黑。忽崩騫上下兮，聊案行而自抑。指故都以委墜兮，瞰鄉閭之修直。原田蕪穢兮，崢嶸棒棘。喬木摧解兮，垣廬不飾。山嵎嵎以岩立兮，水汩汩以漂激。魂恍惘若有亡兮，涕汪浪以隕軾。類曛黃之黭漠兮，欲周流而無所極。紛若喜而佁儗兮，心回互以壅塞。鍾鼓喤以戒旦兮，陶去幽而開寤。罾罻蒙其復體兮，孰雲桎梏之不固。精誠之不可再兮，予無蹈夫歸路。
偉仲尼之聖德兮，謂九夷之可居。惟道大而無所入兮，猶流遊乎曠野。老聃遁而適戎兮，指淳茫以縱步。蒙莊之恢怪兮，寓大鵬之遠去。苟遠適之若茲兮，胡為故國之為慕。首丘之仁類兮，斯君子之所譽。鳥獸之鳴號兮，有動心而曲顧。膠予衷之莫能舍兮，雖判折而不悟。列茲夢以三復兮，極明昏而告訴。
楚越之郊環萬山兮，勢騰湧夫波濤。紛對回合仰伏以離迾兮，若重墉之相褒。爭生角逐上軼旁出兮，其下坼裂而為壕。欣下頹以就順兮，曾不畝平而又高。遝雲雨而漬厚土兮，蒸鬱勃其腥臊。陽不舒以擁隔兮，群陰沍而為曹。側耕危獲苟以食兮，哀斯民之增勞。積林麓以為叢棘兮，虎豹咆代狴牢之吠嗥。予胡井眢以管視兮，窮坎險其焉逃。顧幽昧之罪加兮，雖聖猶病夫嗷嗷。匪兕吾為柙兮，匪豕吾為牢。積十年莫吾省者兮，增蔽吾以蓬蒿。聖日以理兮賢日以進，誰使吾山之囚吾兮滔滔？
景公夢疾膏肓，尚謂虛假，命秦緩以候問，遂伏身於堂下。公曰：「吾今形體不衰，筋力未寡，子言其有疾者，何也？」秦緩乃窮神極思，曰：「夫上醫療未萌之兆，中醫攻有兆之著。目定死生，心存取舍，亦猶卞和獻含璞之璧，伯樂相有孕之馬。然臣之遇疾，如泥之處埏；疾之遇臣，如金之在冶。雖九竅未擁，四支且安；膚腠營胃，外強中幹；精氣內傷，神沮脈殫；以熱益熱，以寒益寒，針灸不達，誠死之端。巫新麥以為讖，果不得其所餐。」公曰：「固知天賦性命，如彼暄寒，短不足悲，修不足歡。曬彼醫兮，徒精厥術，如何為之可觀？」醫乃勃然變色，攘袂而起：「子無讓我，我謂於子：我之技也，如石投水，如弦激矢，視生則生，視死則死。膏肓之疾不救，衰亡之國不理。巨川將潰，非捧土之能塞；大廈將崩，非一木之能止。斯言足以喻大，子今察乎孰是！」
爰有忠臣，聞之憤怨，亡廢寢食，擗摽感歎：「生死浩浩，天地漫漫，綏之則壽，撓之則散。善養命者，鮐背鶴發成童兒；善輔弼者，殷辛夏桀為周漢。非藥曷以愈疾，非兵胡以定亂。喪亡之國，在賢哲之所扶匡，而忠義之心，豈膏肓之所羈絆？予能理亡國之刓弊，愈膏育之患難，君謂之何以？」醫曰：夫八紘之外，六合之中，始自生靈，及乎昆蟲，神安則存，神喪則終。亦猶道之紊也，患出於邪佞；身之憊也，疾生於火風。彼膏肓之與顛覆，匪藥石而能攻者哉！」
因此而言曰：「予今變禍為福，易曲成直。寧關天命，在我人力。以忠孝為幹櫓，以信義為封殖，拯厥兆庶，綏乎社稷。一言而熒惑退舍，一揮而羲和匪昃。桑穀生庭而自滅，野雉雊鼎而自息。誠天地之無親，曷膏肓之能極？」醫者遂口禁心醉，局斂茫然，投棄針石，葡匐而前：「吾謂治國在天，子謂治國在賢；吾謂命不可續，子謂命將可延。詎知國不足理，疾不足痊。佐荒淫為聖主，保夭壽而長年，皆正直之是與，庶將來之勉旃！」
披流沙之至寶，惟良金而可求。諒稟質以相混，信韜光而莫儔。處其汙而含潔，潛其剛以產柔。將陶甄以入用，在晶熒而必收。爾乃發彼眾彩，瑩然秘寶。砂礫之下，自守其堅剛；茫昧之中，我得其精好。遠邇必取，纖微罔遺。泛隤沲以吐色，洗蒙垢以成姿。匪塵泥之足亂，豈玉石以生疑。既乍明而乍滅，在沙之而汰之。同至人受汙以不吝，等君子藏光以俟時。且流形厚地，晦質元造。厥貢取戒於不貪，旁求必歸於有道。然後百寶惟斥，三品惟崇。美價初炫，微明內融。晦沉潛而不雜，秉熠爚以潛通。將耀質而有異，豈藏山之與同。鑒裁無疲，期必分於愧好；拂拭相借，固不假於磨礱。俾精煉以作範，庶從革以成功。亦何異夫才為物表，道出常途。標百行以卓爾，摛繁文而煥乎。每和光而不昧，居眾流而有殊。善惡由茲必分，真偽於焉可辨。雖知己而見錄，本良工而妙選。將永隔於下流，且不遺於片善。故明因特達，道靡回。乍披之而可玩，亦求之而乃來。同無脛而斯感，豈眾口以為猜。今振藻以作賦，而愧乎擲地之無才。
氣之至兮景之長，郊之初兮國之陽。將有事於新日，以無忘乎舊章。太史先期而以告，天子齋心而有常。且曰經紀不忒，乃貞明而成象；疾徐中度，胡躔次而可量。俟一人天臨而斯出，俾群後景從而有光。可以冠千古之嘉禮，軼三代之盛王。然後五輅乃駕，六龍是驂。迎炎精表著明於君象，就陽位乃展禮於國南。斯可以人詠明哉，且知配虞帝之二；工升歌也，奚獨美文王之三。且天有兩曜兮日無其匹，域有四大兮王居其一。將報本而郊天，因宣明而主日。大司徒執圭以表位，群有司奉璋而有秩。羲和禦之而有倫，疇人則之而無失。運行之次，望遲遲以就陽；寅賓之時，見杲杲而已出。始也戒職司，明國體。卜郊之典無闕，迎日之義爰啟。受命於祖，作龜於禰。是皆匪愆於儀，未有不謹於禮。禮容必呈，祀事孔明。迎扶桑之初，乃實柴而薦敬；因吉土之兆，同埽地而貴誠。信列辟之盛節，俾曆代而作程。魏則朝於獻歲，夏則置乎小正。今則聽封人之善祝，采從臣之嘉頌。時令空美於風行，帝力孰知其日用。人悅於下，禮行於郊。不獨服尚元素，器遵陶匏。是知禮之設也，教之大者。彼孔稱「從周」，殷因於夏。曾未若我後敬授人時，而天錫純嘏。
異哉鼓之設也，恢制度於大邑。佐大禮於時行即行，讚盛容而立之斯立。觀其象，可以守威儀之三千；節其音，可以表吉行之五十。配和鸞以入用，並司南而為急。若乃郊薦之儀既陳，封禪之禮攸執，經千里而分寸可候，度四方而禮容是集。施五擊於華山之野，知霧氣已籠；用百發乎南山之陽，識雷聲所及。先聖有作，後王式遵。啟玄機以求舊，運巧智而攸新。相彼良工，自殊昧道之士；眷茲木偶，應異迷途之人。齊步武而無佚，差遠近而有倫。遵大路，罔愆乎禮典；聽希聲，克正於時巡。雖道有環回，地分險易，固善應而莫失，諒知幾而有為。載考載擊．所辨於長亭短亭；匪疾匪徐，足分乎有智無智。觀其妙矣，孰測其微細？觀其徼矣，詎知其啟閉！音不衰而得度，響其鏜而有制。於以翊龍御，於以引天旋。異銅渾之儀，亦可敘紫微之星次；殊玉漏之制，而能步黃道之日躔。周物之智斯設，極深之機是研。鄙繁音之坎坎，陋促。節之闐闐。妙出人謀，思由神假。時然後擊，讚賞典於今茲；動惟其常，契同文於古者。由是皇衢以正，帝道斯盛。恭出震以成威，膺御乾而啟聖。我後得以昭文物，展聲明，不愆於素，可舉而行。宜乎騁墨妙，呈筆精，固敢先三雅而獻賦，庶將開萬國之頌聲。
