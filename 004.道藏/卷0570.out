臣某言：伏以聖王之纂承天位也，臣子必竭懇誠，獻尊號，安敢為佞？禮在其中。一則以告天地神祗，二則以奉宗廟社稷，三則以安華夏蠻貊。巍巍大稱，其可廢乎？臣等誠歡誠望，頓首頓首。
伏惟皇帝陛下，協周文之孝德，齊大禹之約身；弘帝堯之法天，過殷湯之解網。未逾周月，四海將致於時雍；甫及元正，率土更欣於再造。然神人之願，億兆之情，有所不安，率謂未盡善者，以為帝德廣運，而尊號猶闕；郊廟備禮，而祝嘏無辭。凡百兢懷，華夷屬望。
臣謹案昔皋陶之頌舜，伊尹之頌湯，皆臣子至公，麵揚君父，以敷於當代，以播於無窮，夫豈飾哉？率由事實。帝王尊號，蓋漸於此。皇家光被四表，祖宗烈文，時當太和，尊號表德，耳目所接，簡牘斯存。稽之於前典則如彼，考之於聖朝則又如此。今龜筮習吉，元正戒期，當品物惟新之時，乃皇王大禮之日。陛下郊天地，享宗祧，陰陽協和，動植交暢，不建至尊之稱，恐違列聖之心。所以臣等冒死陳聞，請上尊號。伏推陛下小謙讓之節，安延企之情，特召名儒禮官，百僚庶尹，詳明故實，議崇聖德，則人望允厭，神心獲安。山川效靈，光讚無疆之壽；祝史陳信，永彰不朽之功。臣等蒙國寵榮，備位班列，無任懇望之至。
臣某等言：臣等再陳丹悃，謹獻鴻名，天心未從，隕越無措。臣某等誠惶誠恐，頓首頓首。
謹案：堯曰「谘爾舜，」舜曰：「格爾禹，」湯曰：「吾甚武，」自號曰武王。則堯、舜、禹、湯皆當時王者之號也。考皇帝之故實，征往聖之憲章，允協禮經，煥乎圖牒。伏惟皇帝陛下，允恭克讓，約已謙尊，參天兩地之功，為而不有；安上理人之德，置而不論。至哉王言，非群下所能仰望也。然臣等伏以為尊號者，所以類上帝，饗祖宗，萬人所稱，百蠻所仰，表聖德於率土，播天聲於無疆。臣下請之之謂禮，帝王承之之謂孝，孝大於讓，禮先於謙，百王不刊之典，安可得而廢也！
臣等又以《春秋》本於五始，元者，一歲之首；春者，四時之首；王者，受命之首；正月者，政教之首；郊天大禮者，立極之首。今天地交泰，俯臨元辰，正始之美，正當其運。陛下確違群願，固守謙衝，此臣等所以兢惕失圖，恛惶無措，上冒嚴憲，敢逃厚責。伏乞俯垂天聽，察納微誠，詔禮官議臣所請，揆日推禮，虔奉鴻休，盡敬於此。猶恐天光未照，三獻無征，彷徨闕庭，伏待斧锧。無任聳望之至。
臣某伏奉月日制，陛下膺受尊號，率土臣子，慶忭無窮。臣聞立極之大，四海無以報神功；配天之尊，萬物不能崇聖德。惟有徽號，是彰中興，所以上探天心，下極人欲。中謝。伏惟元和聖文神武法天應道皇帝陛下，統承千載，光被六幽，蟊賊盡除，福應皆集。有首有趾，鹹識太平。勳臣增爵祿之榮，戎士加賞延之寵，片善必錄，微功盡升。獨惟聖謨，事絕酬答；萬國觖望，百工怨思。是以啟元和之盛典，延昊穹之景祚，理曆凝命，實曰聖文；和眾定功，時惟神武；運行有法天之用，變化乃應道之方。鬼神協謀，夷夏同誌，大禮既建，鴻恩遂行。歡呼遠匝於九圍，滲漉普周於八裔，慶超邃古，美冠將來。臣獲守蠻荒，遠承大典。潢汙比陋，河清幸遂於千年；塵壤均微，山呼願同於萬歲。無任慶賀屏營之至。
臣某言：某月日，諸縣耆老某等若干人詣臣陳狀，辭意迫切，以陛下尊號未復，請闕上表者。人心已鬱，發可久違；天意實勤，諒難固拒。撫狀感悅，深契微誠。臣某誠懇誠迫，頓首頓首。伏惟皇帝陛下，聖神之功，貫於天地；文武之道，超乎古今。盛德愈大，而謙光益深；玄化已成，而微號未復。遂使神祇觖望，人庶怨思。沐浴鴻澤者，敢懷晷刻之安；捧戴皇恩者，不知浸食之適。負愧不憤，萬方一心，日月以冀，遂淹星歲。況今地不愛寶，致百穀之豐穰；天惟降衷，呈眾瑞而繁委。汙萊瘠鹵之地，混成大田；草木蟲獸之微，化為神貺。萬靈垂鑒，昭然甚明。此而不從，臣所大惑。矧又兵戎永戢，夷狄鹹懷，煦然長春，樂以終日。是以耆老等深感聖育，踴躍不寧，上奉天恩，局蹐知懼。頓顙而闕下，願復鴻名，不謀而同，不期而至。此皆上玄幽讚以誘其衷，列聖垂靈以悟其意。臣以為陛下當敬承斯旨，不可忽也。臣又伏以陛下常功與能，舉賢出滯，小言不廢，片善是褒。豈可使臣子之效，雖微而必旌；君父之德，盡美而無稱！凡在覆載，不勝懇禱惶恐之至。謹封耆老等狀，奉表昧死陳情以聞。謹言。
京兆府長安縣耆老臣石靈等言：伏奉墨詔，批答臣所請復尊號未蒙允許者。捧對惶遽，不知所載。天實命之，於臣何有！臣等誠懇誠懼，頓首頓首。臣聞聖君以奉天為心，不以執謙為德；以順人為大，不以崇讓為優。今陛下深拒天人之誠，猶懷謙讓之道，臣等愚惑，未知所歸。且百祥薦臻，特表昊穹之眷；五穀蕃熟，用彰後土之勤。億兆嗷嗷，籲天請命，上下交應，幽明同心。舉而違之，臣所未識。況臣等共被仁育，同臻太和。陛下德達上元，以豐臣之衣食，道躋壽域，以延臣之歲年。沐浴皇風，二十餘載，兒童感化，鰥寡知恩。故臣等出鄉之時，歡呼遍野，閭裏勉臣以不進不止，妻孥誓臣以不遂不歸。惟竭血誠，退無面目，便當殞首闕下，終不徒還。伏惟陛下照臣懇迫之情，哀臣羸老之命。臣等不勝嗚咽慚恨之至。謹奉表陳謝以聞。
臣某言：臣狀以耆老等並發丹誠，將貫白日，請復徽號，以光聖謨。臣以其懇款自中，不可禁止，遂抗表陳請，備述微誠。伏奉墨詔批答未蒙允許者，眾心尚阻，天意未從，懇迫愈深，兢惶無措。臣某中謝。伏惟皇帝陛下道大益謙，化成彌損。雖江海善下，每應朝宗之心；而日月居高，久稱照臨之位。況復上承天命，下睹人誠，若然辭之，理有不可。伏以陛下功參造化，政體乾坤，萬邦宅心，百靈效職，此聖之至也。明並兩曜，信如四時，先天不違，窮神知化，此神之極也。道德純備，禮樂興行，宸翰動於三光，睿藻窮於六義，此文之備也。五兵不試，七德咸宣，殊方者知歸，負固者率服，此武之成也。黃龍皓兔，甘露慶雲，神禾嘉瓜，祥蓮瑞木，萬物暢遂，百穀茂滋，此天之至靈也。黎老班白，伏守闕庭，鰥嫠童幼，謠歌道路，此人之至誠也。有其德而無其號，拒乎天而違乎人，雖陛下謙讓之至美，抑非臣心之所安也。伏以賤志難明，微誠莫達，戴天彌懼，履地益慚，不任懇迫屏營之至。伏願早建大號，以稱天人之心。謹再奉表昧死陳請以聞。
京兆府長安縣耆老臣石靈等言：臣伏以陛下尊號未復一十九年，盛德彌光，大化益被。加以休征鹹集，福應具臻，至於今歲，紛綸尤盛。風雨必順，生長以時，五稼盡登，萬方皆稔。神意人事，正在於斯，天不可違，時不可棄。臣等誠懇誠迫，頓首頓首。臣聞恩深必報，德盛必崇。以陛下九重之尊，推崇無上；以陛下四海之大，報效何施？惟有尊名，用光聖理，闕然未復，誰所敢安？臣心則微，天意甚重。伏惟皇帝陛下體昊穹以施化，虔上帝以致誠。今即萬祥應期，百神奉職，飛走之物，皆已效靈；草木之類，鹹能應聖。天命降於上，人誠發於中，此而可辭，孰雲有奉？況野多滯穗，畝有餘糧，足食之慶，充溢於京坻，阜財之謠，歡呼於道路。盡非人力，皆是天成。神祗之望既勤，遐邇之心又迫。況臣等得生邦甸，幸遇盛明。身體髮膚，盡歸於聖育；衣服飲食，悉自於皇恩。被玄化而益深，望鴻名而未睹，懇禱之至，夙夜不寧。謹詣光順門，昧死請復「聖神文武」之號，以副天地宗社之心，使海內赤子得安其所。臣等不勝懇禱迫切之至。謹奉表以聞。
臣某等言：臣聞大道必體於至公，大孝莫高於善繼。上觀列聖，旁考前王，罔不俯就禮文，仰承大事，嚴奉宗廟，慰安元元。然後德教惟新，邦家永固。伏惟皇帝陛下寢苫泣血，號慕無時，貫於神明，動於天地。未臨庶政，猶徇至誠；凡在人臣，孰不哀懼？伏惟先聖遺旨，俾陛下抑哀而聽政。本朝乏人，使臣等竭忠以奉上。非敢懼死，輒布懇詞，期於必從，以慰寰宇。且王業至重，軍國方殷，一日萬幾，不可暫闕。伏願追尊顧命，蹈履成規，恢王者華夷之望，順上帝乃眷之懷。臣等不勝哀迫誠懇之至。
臣某等言：臣聞聖凡殊途，邦家異禮。故王者舍己從物，用身許天，雖居達喪，猶以事奪。伏以大行皇帝道成鑄鼎，仙等禦龍，萬姓長號，九有顒望。陛下以聰明睿聖，嗣守寶圖，爰及宅憂，迨茲累日。而孝思罔極，尚輟乃雍之言；庶政未厘，頗闕如絲之命。臣等嚐覽載籍，粗知喪紀，若成周《顧命》，曆代猶遵；西漢詔音，前王所奉。我國家以孝理天下，文明應期，上用此法，胥以傳授。蓋事歸至當，則不可不遵；禮貴從宜，則不得不守，理固然也。臣等是以上陳愚懇，輕瀆宸嚴，冀遂血誠，俯親國政。而陛下執喪逾切，聽理未聞，億兆嗷嗷，不知所訴。臣以為天子之孝，在於保安社稷，司牧烝黎，功超百王，慶流萬代。亦何必守臣下之小節，蔑皇王之大猷，固阻群情，務成謙德。伏願以遺詔為念，奪在疚之懷，就臨軒之制，天下幸甚。
伏以萬幾至重，遺旨難違，再獻表章，上塵旒扆。精誠徒竭，天意未回，內外遑遑，人神企望。臣聞王者之孝，異於匹夫，禮不相沿，道資適變。當承平之代，故殷帝宅憂而不言；遇有事之時，則周王未葬而誓眾。況今戎車猶駕，邊候多虞，兩河之寇盜難除，百姓之瘡痍未合。亂者思理，危者求安，天下嗷嗷，正在今日。誠宜抑其至性，以副群心，成先帝之大功，繼中興之盛業。豈可寢苫啜泣，庶政闕然？九廟之靈何報，萬方之望何塞？臣等職參樞近，誠切邦家，若陛下未忍臨軒，尚持前誌，臣等有死而已。不敢奉詔。不勝哀懇迫切之至。
臣某言：太子中舍嚴公弼至，奉某月日敕書慰諭。伏承陛下以某月日虔奉典冊，允升寶位，凡在群生，孰不慶幸！臣某誠歡誠忭，頓首頓首。臣聞天地泰而聖人出，雷雨解而品物榮。是以五行迭用，木火更其位；十葉重光，宗廟輔其德。殷宗恭默，再開成湯之業；漢文聰明，克承高祖之緒。陛下重離出曜，體乾繼統，主鬯彰孝恭之美，撫軍著神武之功。欽承遺訓，永保鴻業。遏密之中，施雨露以被物；遐邇之地，睹日月之繼明。則四維之外，八極之表，人神胥悅，草木皆春，煦嫗生成，不失覆載。況臣謬膺藩守，累受國恩。爰自出身，洎乎領鎮，沐浴聖澤，優遊昌時，不獲睹闕庭之禮，展臣庶之分。戴天賀聖，倍萬恒情。
臣某等言：伏奉今日誥，今月九日冊皇帝，改貞元二十一年為永貞元年。自貞元二十一年八月五日昧爽以前，應犯死罪特降從流，流以下遞降一等者。寶命方始，聖曆用彰，載宣臨照之明，遂施渙汗之澤。臣某等誠慶誠賀，頓首頓首。伏以重光下濟，積慶旁行，漢祖推奉教之尊，文王遂無憂之誌。正名紀曆，表運行於萬方；宥過輕刑，流汪濊於四海。歡呼忭蹈，遐邇攸同。臣某等親奉聖謨，仰承大化，踴躍之至，倍萬恒情。無任蹈舞欣慶之至。
臣某等言：伏奉今日太上皇制命，陛下即皇帝位。光奉寶圖，丕承鴻業，溥天率土，慶躍難勝。臣某等誠喜誠抃，頓首頓首。臣聞皇建其極，存諸《大訓》；帝出於《震》，著在《易經》。繼明以照於四方，重熙以臨於萬國。動植品彙，永賴昭蘇，山川鬼神，鹹用欣戴。臣某等獲備班列，親仰聖明，踴躍之誠，倍萬恒品。無任忭躍喜慶之至。
臣某等言：伏奉今月二十四日制，廣陵郡王宜冊為皇太子，改名某。仍令所司擇日備禮冊命者。天序有奉，皇圖載寧。臣某等誠慶誠賀，頓首頓首。臣聞《尚書》載「以貞」之文，漢史傳「早建」之議，不惟立愛，期在繼明。陛下奉率前規，敷揚盛典，顧茲守器之重，爰正承華之位。尊義方之教，載錫嘉名；崇建樹之禮，式光典命。以長而立，自符於慎擇；必子之選，遂合於至公。邦本不搖，王業彌固。此皆宗社垂祉，啟佑皇心，乾坤合謀，保安聖運，足以播休氣於四海，治太和於萬靈，食毛含齒，所同歡慶。臣等奉承制命，蹈舞周行，踴躍之誠，倍百恒品。無任慶忭感悅之至。謹奉表陳賀以聞。
臣某等言：伏奉今日制書，皇太子冊禮雲畢，思與萬方同其惠澤者。盛典斯舉，鴻恩遂行，凡在率土，不勝忭躍。臣某等誠喜誠賀，頓首頓首。伏惟皇帝陛下克奉神休，以正邦統。建天下之本，宗廟以安；致萬國之貞，兆人攸賴。典冊既備，慶澤載流。既廣愛而推恩，亦好生而布德。緩刑而囹圄知感，進勳而嗣續增榮。崇教諭之方，忠良是舉；嚴讚襄之禮，賜與有加。旌孝弟以厚於人倫，敬鬼神而修其祀事。況行禮之日，則屏翳收跡，太陽宣精。用彰出震之休，更表重離之曜。神化旁暢，皇風遠揚，自華及夷，異俗同慶。臣等謬參著定，倍百恒情。無任歡慶踴躍之至。
臣某等言：臣聞大人繼明，百神所以受職；天子有道，萬國由是承風。伏以皇帝陛下纘聖垂休，順時御極，負扆而會朝夷夏，踐祚而統和天人。幽明感通，遐邇昭泰，遂使祥光下燭，嘉氣旁通。周王謝流火之符，魯史愧書雲之典。食毛含齒，歡忭無窮。臣某等幸睹昌時，獲奉大慶，踴躍之至，倍萬恒情。無任蹈舞欣躍之至。
臣某言：優奉正月二日制書，大赦天下，永貞二年宜改為元和元年者。太陽既升，煦育資始，霈澤斯降，膏潤無遺。臣某誠慶誠賀，頓首頓首。伏惟皇帝陛下仁化旁流，孝理宏闡，紀元示布和之令，肆眚見恤人之心。曠然滌瑕，得以遷善，渙發大號，申明舊章。農有薄征，市無強賈，勳勤是錄，爵秩以班。寵寧間於幽明，澤必周於夷夏，近甸輕榷酤之入，遠人忘水旱之災。既行慶於官僚，亦推恩於天屬，諸生喜黌塾之廣庶老加絮帛之優。量入所以備凶，興廉期於變俗。爰褒有客，尊賢之典惟新；載奉素王，宗子之道斯在。綸言一降，庶政畢行，懷生之倫，感悅無量。臣某等守在遐遠，親奉詔條，踴躍之誠，倍百恒品。無任感恩忭舞屏或之至。謹奉表陳賀以聞。
臣某等言：伏奉今月日誥，良娣王氏冊太上皇后，良媛董氏岫太上皇德妃，宜令所司備禮冊命者。母儀有光，坤道克順，陰教方行於萬國，內理克和於六宮。臣某等誠慶誠賀，頓首頓首。伏惟皇帝陛下對若天林，奉揚睿旨，長秋既登其正位，褕狄亦被於恩光。奉養見三期之安，周旋有四星之輔。豈獨配乾稱大，助日為明，所以表王化之源，知孝悌之本，冠映千古，儀刑四方。臣等捧戴施行，踴躍無地。無任蹈舞欣喜之至。
臣某等言：今月日太上皇后冊禮云畢，率士臣妾，慶忭無窮。臣某等誠慶誠賀，頓首頓首。伏以太上皇后蓍虞嬪之至德，嗣周母之徽音，表率六宮，明彰萬國。陛下克修理本，以暢化源，神道之事地之方，人倫識尊親之大。豈惟婦順斯備，陰禮用修，足以播正始於王風，致時雍於帝典。臣某等謬塵榮位，獲睹盛儀，踴躍之誠，倍尤恒品。
臣某言：今月日宰臣以幽州所進《嘉禾圖》各一軸示百寮者。伏以嘉穀順成，靈貺昭格，天人合應，遐邇同風。臣某誠歡誠慶，頓首頓首。伏惟皇帝陛下睿謀廣運，神化旁行，植物知仁，祥圖應對。靈嶽不愆於讚祐，燕穀用地生成。豐稔既均，知朔南之被澤；休嘉克協，見天地之同各。六穗慚稱於漢臣，異畝恥書於周典，自中形外，均慶同歡。臣某謬職憲司，獲睹休瑞，無任忭躍之至。
臣某等言：伏見今月某日內出劍南所進《嘉禾圖》及陝周所進紫芝草示百寮者。珍圖煥開，瑞形交映，遐邇偕至，福應攸同。臣某等誠慶誠賀，頓首頓首。伏惟皇帝陛下緝熙至道，保合太和，天惟發祥，地不愛寶，嘉禾擢質，靈草抽英。獻於王庭，唐叔慚同穎之異；存諸郊廟，班史謝連葉之奇。既呈薿薿之祥，更睹煌煌之秀。豐年斯著，聖壽用彰，飲和之人，歡忭無極。臣某等優遊至化，披玩殊姿，慶忭之誠，倍百恒品。
臣某言：今月日，中使王自寧出徐州刺史張愔所進《嘉禾圖》及白兔兒一，並出陳，許等州賢察使上官說所進許州《連理棠樹圖》示百寮者。惟天眷命，是降百祥；惟聖欽承，用膺多福。臣某誠慶誠賀，頓首頓首。臣伏以太和所蒸，至德斯應，圖物獻瑞，周於遠方。神瓜合形，式表綿綿之慶；異棠連質，用彰韡韡之榮。況金風以祥，白兔來擾，告有秋之嘉應，著成歲於神功。雜還紛綸，如山斯委。人盡登於壽域，物咸暢於熏風。況臣特感深恩，欣逢眾瑞，踴躍之至，倍萬恒情。
臣某言：中使王自寧至，伏奉宣聖旨，出延和殿前丁香樹甘露一大合示宰臣；未時，又出一大合，令明日示百寮甘露見降未止者。玄化升聞，靈貺昭答，必呈尤異之應，以告天地之和。臣某誠歡誠慶，頓首頓首。伏惟皇帝陛下均煦育之功，敷滲漉之澤。太和潛達，瑞克彰，發於天霄，特降宮樹。朝光初燭，方湛湛而不晞；畏景轉炎，更瀼而未已。綴葉而珠璣積耀，盈器而冰玉呈姿，芳襲椒蘭，昧兼飴醴。然則零其庭而著異，紀於年以標奇，徒矜往辰，孰並茲日。況樹有丁香之珍，殿即延和之號，所以著芳風之遠播，期聖壽於無疆。事絕古今，慶傳遐邇。臣謬承渥澤，獲睹殊祥，忭躍之誠，倍萬恒品。
臣某言：伏見今月日，內出滄州所進《白龍見圖》，又出西內定禮池中青蓮花，並神龍寺前合歡蓮子示百寮；二十三日，又出鹽州所進《合歡黃瓜圖》者。二氣交泰，萬國同和，動植思協於殊祥，遐邇畢陳其嘉應，披圖案牒，聖理彰明。臣誠歡誠慶，頓首頓首。伏以天地非遠，睿感必通，疊瑞重祥，累集宮禁，池蓮表異，靈化非常。敷彼青光，征佛書而尤絕；成其嘉實，驗祥經而甚稀。積慶旁流，自中徂外。遂使龍騰白質，乘秋果應於金行；瓜合黃中，表聖更彰於土德。遠通邊徼，近出苑園，合慶同歡，周於億兆。況復邦畿之內，雨霽必時，宿麥大穰，嘉穀滋茂，和風孕育，靈氣陶蒸。是皆發自帝心，達於天意，周流升降，成此歲功，惠彼群生，自為嘉瑞。臣某深惟多幸，獲遇斯時，觀靈貺之備臻，知人和之溥洽。無任慶忭躍蹈之至。
臣某言：伏奉進止宣示前件白鵲者。霜毛皎潔，玉羽鮮明，色實殊常，性惟馴狎。臣聞聖王之德，無所不至，有感則應，無幽不通。伏惟陛下恩沾動植，仁洽飛翔，故得茲禽，呈休效質。伏以白者正色，實表金方，鵲以知來，式彰寇服。用符歸化之兆，克耀太平之階。臣職參禁垣，獲睹嘉瑞，無任慶忭之至。
臣某等，今日內出浙東觀察使賈全所進越州山陰移風鄉產《嘉瓜二實同蒂圖》示百寮者。寶祚惟新，嘉瑞來應，式彰聖德，克表天心。臣等誠慶誠賀，頓首頓首。伏惟皇帝陛下保合太和，緝熙黎庶，德馨上達，神化旁行。嘉瓜發瑞，來自侯服。質惟同蒂，見車書之永均；地則移風，知化育之方始。雖七月而食，豳土歌王業之難；五色稱珍，東陵詠嘉賓之會，未聞感通若斯昭著者也。臣某等遭逢聖運，親仰珍圖，忭躍之誠，倍百恒品。無任慶悅之至。
臣某言：今日某時，中使某奉宣聖旨，出西內神龍寺前水渠內《合歡蓮花圖》一軸示百寮者。祥圖煥開，異彩交映，讚天地之合德，表神人之同歡。臣某誠歡誠慶，頓首頓首。伏惟皇帝陛下道協重華，慶傳種德，陶陰陽之粹美，孕造化之精英。吉慶每見於天心，發祥必自於禁掖。是使雙華擢秀，連蒂垂芳，香激大王之風，影耀天泉之水。煥開宮沼，旁映給園，靈貺應期，天龍護聖。寶曆敻超於小劫，神功允洽於大千。臣某獲睹升平，濫居榮寵，聞端應而稱慶，仰繢事而增歡。無任忭蹈喜躍之至。
