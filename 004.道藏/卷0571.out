臣某言：臣昨日麵奉進止，以近日少雨，今月內無雨，即須祈禱，今日便降甘雨者。天且不違，神必有據，密雲與綸言繼發，時雨將天澤並流。臣某誠歡誠慶，頓首頓首。伏惟皇帝陛下憂切蒸黎，慮深稼穡，思彼未兆，防於無形。滲漉每出於湛恩，變化亦隨於廣運。宸衷暫惕，已矯禦天之龍；聖謨既宣，遂治漏泉之澤。霮Ъ周布，霏微四施，黍稷盡成，公私皆及。野夫鼓舞，知帝力之元通；官吏歡呼，見天心之默喻。臣某牧人京邑，動仰皇靈，渥澤徒加，涓滴無助。無任感悅屏營之至。
臣某言：臣伏見今月二十四日，時雨溥降。伏以聖心積念，天意遽回，移造化之玄功，革陰陽之常數。臣某誠慶誠忭，頓首頓首。皇帝陛下仁育蒼生，恩同赤子。目頃天雨未降，時稼或愆，貶食齋戒，至誠幽達。又慮宿麥無備，播種失時，出於宸衷，特今賑貸。睿謨潛運，甘雨遂周。布垂陰，隨聖澤而俱遠；滂淪積潤，與恩波而共深。臣某才術無聞，謬司邦甸，生成必資於帝力，進退何補於天工？沐浴太和，慚荷無極。無任慶躍屏營之至。
臣某言：今月十三日麵奉進止，緣自春來少雨，宜即差官精誠祈禱者。十四日，臣便差官分赴靈跡，其日雲陰四合，至十五日，甘雨遂降。伏惟皇帝陛下言為神化，動合天心，未成旱暵之虞，已積憂勤之慮。眾靈受職，薈蔚且躋於南山；百穀仰榮，滂霈遂沾於東作。睿謨朝降，膏澤夕周，知天人之已交，識陰陽之不測。然則周王徒勤於方社，殷帝虛美於桑林。豈若無災而蚤圖，未禱而先應！化超前聖，道貫重元，遍野同歡，傾都相慶。臣之欣躍，倍萬恒情。
臣某言：臣於三月二十九日奉進止，於諸靈跡處祈雨，至三十日甘雨遂降者。臣聞惟聖有作，先天不違，發令而祥風已興，致誠而玄液旋被。臣某誠歡誠賀，頓首頓首。伏惟皇帝陛下側身防患，道邁周王；盡力勤人，功超夏後。聖謨廣運，驅百靈以從風；神化旁行，滋五稼而流澤。油雲四合，膏雨溥周，農壤遂一於肥磽，滲漉盡沾於遐邇。蒸黎詠德，知必自於聖心；草木欣榮，如有感於皇化。有年之慶，實在於斯。臣以無能，謬領京邑，上勞宸慮，運此歲功。無任喜懼屏營之至。
臣某言：臣得上都院官金部員外郎韓述狀報，以時雨未降，親自於龍堂祈禱，有靈禽群翔，自成行列，如隨威鳳，以翼龍舟，其日降雨者。伏以時或愆陽，歲之常候，式當聖日，無害豐年。陛下敦本務農，憂人閔雨，宸慮所至，天心自通。故得瑞鳥迎舟，掩商羊之舞；仙雲覆水，協從龍之征。初泛灑於上宮，遂滂霈於率土。自中徂外，皆荷生成，雨公及私，靡不碩茂。殷後徒勤於自剪，周公空愧於舞雩。臣以庸虛，謬司垣翰，有年之慶，惟聖之功。臣某不任（云云）。
臣某言：伏奉月日德音，以淄青蕩平，褒功有罪，布告遐邇者。臣聞肅殺之後，每致陽和；雷霆既施，必聞膏澤。伏惟陛下體乾剛以運行，葉坤元之翕辟，百靈受職，六合從風。阻兵怙亂者，必就梟擒；懷忠抱義者，無不甄錄。激其效順，特加旄節之榮；寵以元功，遂兼鼎鉉之任。戎行窮賞賚之重，死事極褒恤之憂，劫脅之役盡除，聚斂之名皆去。傷痍受煦，老疾加恩，豐財已復其征徭，賜種更盈於穜稑。嚴山川之祀，神必有依；申義烈之家，物無不感。周王推忠厚之化，漢帝慚愷悌之風，太平之德，斯為至盛。然則虞巡可復，告成將慶於岱宗；漢典方行，講禮再榮於闕里。臣謬膺重寄，獲睹太和，忭蹈之誠，倍萬恒品。謹己施行郡邑，宣示軍戎。莫不動地歡呼，若醉千鍾之酒；騰天鼓舞，如聞九奏之音。無任慶賀踴躍之至。
臣某言：即日被觀察使牒，李師道以月日克就梟戮者。帝德廣運，唐命惟新，霾曀廓清，天地貞觀，率土臣庶，慶忭無涯。伏惟睿文聖武皇帝陛下威使百神，德消六沴，天降寶運，時歸太平。自克夏擒吳，剪蜀平蔡，殊類稽顙，群疑革心。惟此凶妖，尚聞悖慢，庭議既得，廟謨必臧。旌旗燭耀於洪河，金鼓震驚於靈嶽。鄆城自潰，寧同莒、魯之爭；齊地悉平，無俟耿、陳之戰。五兵永戢，七德無虧，含生比堯舜之仁，率土陋成康之俗。介丘霧息，已望翠華之來；沂水風生，更起舞年之詠。千歲之統，實在於斯。臣守在蠻荒，獲承大慶，忭蹈之之至，倍萬恒情。
臣某言：伏見某月日制，分淄青諸州為三道節度都團練觀察等使者。蛇豕之穴，忽為樂郊；氛沴之餘，盡成和氣。伏惟皇帝陛下天付昌期，神開寶曆，復升平之土宇，拔妖孽之根源。自西自東，不違於指顧；我疆我理，鹹得其區分。山川備臨制之形，道途適征徭之便，俾侯既定，賜履以寧。異青、袞之封，爰從古制；解曹、衛之地，實契雅謀。車甲永藏，馬牛勿用，俗被雍熙之化，代知仁壽之期。農事載盛於耨芟，儒風重興於俎豆。足使季劄觀魯，更陳南籥之儀；山甫徂齊，復正東方之賦。臣總戎遠地，不獲陪賀闕庭。❥
臣某伏見今月日制，除布衣竇群左拾遺者。臣聞直道之行，四方響德，逸人是舉，天下歸心。臣伏以竇群肥遁居貞，包蒙養正，學術精果，操行堅明，讚詠道真，以求其誌。臣頃守藩服，特所委知，及歸朝廷，輒有聞薦。庶逃竊位之責，以塞曠官之尤。豈謂天聽曲從，瞽言無廢，況諫諍之職，政化是參。擢於布衣，久無其比，周行慶忭，林藪震驚。晦跡寧慮於遺賢，懷才盡思於展效。臣以性本庸疏，動無裨益，惟思進拔，以報恩榮。區區懇誠，實貫金石。言而不廢，微臣敢竊於薦雄；德必有鄰，聖代式光於尊隗。自群受命，冀復麵陳，迫以疾病，接於休假。注心蓄念，寤寐兢惶。無任喜躍屏營之至。
臣某言：伏奉今月二十八日制，除臣尚書左丞。寵命俯臨，慚顏自失。泛大鯨之海，但覺魂搖；戴巨鼇之山，未如恩重。臣聞尚書百揆，翊亮萬機，故天上尊北斗中樞，陛下有南宮左轄。晉升孔坦，諒直當時；漢拜楊喬，閑練故事。庶得百僚有憚於會府，諸侯取法於京師。臣實訁叟才，謬登清貫。握蘭起草，昔紊朝經；剖竹頒條，近貽人瘼。備曆中外，無聞聲彩。版圖載緝，貢賦未均於九州；銅印更操，威儀不檢於三署。次郎補缺，豈易其人？聖主求才，直難此受。竊謂旁求俊乂，側訪瑰奇，必使德合準繩，言成綱紀，興化致理，時無間言。況安上必在於薦賢，危身莫逾於曠職。儻蒙垂收紫渙，俯矜丹誠，愚臣保陳力之言，聖鑒有責成之地。無任冒惶悚之極。謹詣朝堂，奉表陳讓以聞。臣所讓人，別狀封進。
臣某言：臣聞知賢必進，忠臣之大方；擇善而居，明主之要道。況臣特受恩遇，超絕古今，報國之誠，寤寐深切。是敢竭愚臣之微分，助陛下之至明，恢張羽儀，弘輔治化。臣某誠惶誠恐，頓首頓首。竊見新授某官李諒，清明直方，柔惠端信，強以有禮，敏而甚文，求之後來，略無其比。臣自任度支副使，以諒為巡官，未及薦聞，至某月日，荊南奏官敕下赴本道。諒實國器，合在朝行，臣之所知，尤惜其去。伏望天恩授以諫官，使備獻納，冀他日公卿之任，斯焉取斯。則聖朝無乏士之名，微臣緩蔽賢之罰。無任誠懇屏營之至。
臣某言：臣母劉氏，今月十三日忽患瘖風發動，狀候非常，今雖似退，猶甚虛惙。驚惶憂苦，不知所圖。臣惟一身，更無兄弟，侍疾嚐藥，難闕須臾。伏乞聖恩，停臣所職。今臣見在家扶侍，其官吏等並已發遣訖。臣以庸微，特承顧遇，拔自卑品，委以劇司。夙夜兢惶，惟思答效，至誠至懇，天眷所知。豈慮未放涓塵，遽迫方寸，以開塞重輕之務，加焦勞憂灼之懷，雖欲徇公，無由枉誌。況忠孝同道，臣子之心，許國誠切於死生，報恩忍忘於顧復！進退窮蹙，昧死上陳。候母劉氏疾疢小廖，冀微臣駑蹇再效。無任惶懼懇倒嗚咽之至。
臣某（云云）：即日奉事官米蘭回，伏奉手詔（云云）者。臣聞膚革既平，雖疥癬而必去；豺狼已斃，在狐鼠而宜除。臣某中謝。伏惟元和聖文神武法天應道皇帝陛下，受命上元，底寧下土，凶渠盡殄，威武載揚。蠢爾腥膻，尚聞淩暴，靈旗斜指，銅獸俯臨。三軍知必勝之方，萬姓喜永清之路。微臣忝司戎律，親列顏行，躡伏波之舊規，乘下瀨之故事。盡瘁事國，期畢命於戈矛；不宿於家，思奮身於原野。即以今日某時出師就道，便披榛蹶石，摩壘陷堅，蕩清海隅，永息邊徼。竊以才非充國，敢自讚於無逾；誌慕孟公，庶追蹤於不伐。謬承重委，寤寐兢惶。無任感恩隕越之至。
伏以某官器宇端方，風姿詳雅，謙虛內敏，籌略共推。前佐湖南，悉心匡佐；後曆郡掾，深負政聲。惠愛在人，奸邪屏息，勤勞已著，幹蠱無倫。今黃賊尚據荒陬，犬窠未覆，儻以某代某之任，必能掃蕩氛祲，廓清海濱。竊惟斯人，雅堪厥職。
巨曆刺三州，連總二府，外任逾紀，入觀無階，就日望雲，魂飛心注。伏惟睿聖文武皇帝陛下覆載無私，遐邇同致，復升平之故事，繼前聖之高蹤，中外踐更，出入迭用。臣以虛薄，叨受恩榮，徒竭夙夜之心，未申朝夕之敬。天威咫尺，誠寤寐而無違；雲漢昭回，固瞻仰而何及。是以前在朗寧，封章累上，及移臨桂，星紀屢周。微衷尚隔於戴盆，積望徒懸於窺管，葵藿之誠彌切，犬馬之戀逾深。人欲天從，於茲未驗，下情上達，終冀不誣。敢瀆宸嚴，罄陳丹懇。伏乞賜臣除替，許至闕庭，廁蹈舞於群僚，備班行於散地，足趨中禁，目睹大明。俾成九族之榮，以盡百生之幸。非敢竊國賓五獻之禮，希康侯三接之恩，一覿龍顏，萬死為足。無任懇迫激切之至。
肅恭休命，晨夜趨程，祇荷寵私，不遑寢食，以月日到所部上訖（云云）。臣聞古之制爵祿者，爵以居有德，祿以養有功。臣本書生，宦不期達，值某皇帝文明撫運，大闡元猷，搜采眾才，幸忝甄錄。曆踐中外，星霜屢移，曾無涓塵，上答鴻造。忘其薄陋，委以雄藩。顧無綏馭之能，謬忝澄清之寄。將何以敷宣皇澤，普諭天慈？惟當察慝以為防，視俗而為教，蠲除細故，務安黎獻，庶幾清靜無擾，以慰遠人。臣不勝忝冒荷恩之至。
俸對絲綸，慚悸無地，拜命兢悚，不知所裁。臣凡賤瑣才，智略無取，幸賴先臣緒業，累忝國恩。天澤曲流，遂司節制，寄深分閫，任重專征。顧無將領之才，謬處眾人之上。豈謂宸私軫念，仁育為心，霈澤無涯，德音屢降，士眾感悅，鹹思竭忠，遂得潛師，暗入賊境，不意凶渠就戮。此皆聖謨，豈敢叨天，以為己力？仰荷殊造，重於丘山。臣以月日上訖。謹當敷宣皇化，曾諭聖慈，綏撫三軍，乂安百姓，冀以塵露，上答鴻私。
鴻私曲臨，獨趙夷等，祗荷明命，寤寐不遑。臣才非器能，謬膺仕進，雖竭盡駑劣，力效忠勤，冀寡愆尤，敢望宦達？某宗皇帝不以臣儒術淺薄，超授禮官，尋遷正郎，遂忝符郡。某皇帝不遺臣小善，擢處諫曹，叨承厚恩，備職藩翰。顧惟瑣劣，多慚負恩。伏遇陛下德紹唐虞，無私庶政。臣屍素歲久，譴謫宜加，豈冀褒升，更遷重鎮，再忝澄清之寄，仍同獻替之榮？將何以上答天慈，下安氓庶？臣當務修農稼，率勵遠人，鋤其奸慝，以副勤恤。無任（云云）。
臣某言：伏奉某月日制，除臣同州刺史兼本州防禦、營田、長春宮使，某月日到州上任訖。臣初奉綸言，震忭無極，及臨所部，驚懼逾深。投軀莫報於乾坤，陳力無裨於造化。臣某誠惶誠恐，頓首頓首。臣出自諸生，不習為吏，有恇懦之質，無區處之能。托跡儒門，乏仲弓南面之德；委身郎署，闕馮唐論將之對。常懼叨冒清列，蕪穢聖朝。豈意天聽忽臨，鴻恩薦及，八命作牧，一麾出守。拔自下位，寄之雄藩，非臣庸瑣，所宜膺據。況馮翊密邇王都，古稱三輔，爰自近代，命秩逾崇。有兵食之虞，有宮室之制，皆公卿將相出入由之。仰征甲令，俯窺圖記，局蹐無地，以兢以惶，恩重命輕，不知所效。庶當刻精運力，夙夜祗勤，上奉雍熙，旁流愷悌。以日係月，儻或有成，庶幾之心，懍懍增惕。徒望雲而就日，喜近帝鄉；將擊壤以成風，共歌堯代。天威咫尺，敢布丹誠。無任悃懇屏營之至。
星言即駕，便道之藩，祗荷寵榮，不敢寧息。臣某爰自弱齡，即忝推擇，階緣試吏，累忝清資。先聖以臣粗知兵要，俾統師徒。交蠻俶擾，黃賊不馴，奉詔俾臣，撲滅氛祲。士眾賈勇，思酬渥恩，冀因此時，得立微效。豈謂時多疫癘，不副憂勤。知臣特深，復洗瑕責。夙夜感戴，捐軀有期；徒增憤勇，力未從願。微臣不幸，釁故重重，泣血摧肝，載崩載咽。陛下龍興禦極，寰海永清，道暢八埏，威加九域，鴻和普洽，靡不周泰。伏蒙累垂休命，遂越等夷，循省何人，過膺抽擢。況臣比臨此鎮，備更夷險，故材舊壤，宛在目前，雖則殊鄉，還同衣錦。量巨鼇之力，未足負恩；猶蚊蚋之微，焉能報德！將何以宣揚聖造，撫慰疲羸？惟當遵守詔條，貶棄奸慝，平勻徭賦，示以義方；持清靜以臨人，守無私以奉國；重修前誌，再礪戈矛，展駑駘之效，申鷹犬之用。庶荒陬夷獠，盡沐皇風；率土生靈，備聞斯慶。微臣之誌也。限以（云云）。
臣某言：伏奉月日制書，除臣永州刺史，以月日到州上訖。受命若驚，臨職彌懼。臣以無能，累更事任，神州赤縣，實所備嚐，過量逾涯，每深兢惕。不謂聖恩推擇，濫駕朱輪。祿秩徒增，詎施乳哺之惠；服命虛受，寧興襦褲之謠？況此州地極三湘，俗參百越，左衽居椎髻之半，可墾乃石田之餘。曠牧守於再秋，彌驕獷俗；代征賦於三郡，重困疲人。分災本出於一時，積弊遂逾於十稔。撫安未易，知法出而奸生；子育誠難，懼力勞而功寡。夙夜憂切，不敢遑寧。庶當宣布天慈，奉揚神化。以日係月，儻或有成，少裨愷悌之風，用答生成之造。無任感恩隕越之至。
早以文律，參於士林，德宗選於眾流，擢列御史。陛下嗣登寶位，微臣官在禮司，百僚稱賀，皆臣草奏。臣以不慎交友，旋及禍訁凶，聖恩宏貸，謫在善地。累更大赦，獲奉詔追，違離十年，一見宮闕。親受朝命，牧人遠方，漸輕不宥之辜，特奉分憂之寄。銘心鏤骨，無報上天，謹當宣布詔條，盡竭駑蹇，皇風不異於遐邇，聖澤無間於華夷，庶答鴻私，以塞餘罪（云云）。
臣某言：伏奉詔書，授臣柳州刺史，以今月二日至部上訖。中謝。臣前歲以久停官秩，去年蒙聖恩除替，便欲裂裳裹足，趨赴京師。以舊疾所嬰，彌年未愈，逮及今夏，始就歸途。襄陽節度使於頔，與臣蚤歲同官，見臣當暑在道，懇留在館，尋假職名。意欲厚臣，非臣所願。伏惟陛下光被之德，道已洽於區中；憂濟之勤，心每遍於天下。常以萬邦共理，必借於循良；一物不遺，尚延於愚藐。假臣寵渥，重領方州，駘駑復效於奔馳，枯朽更同於華秀。臣聞潢汙易竭，抑有朝宗之願；犬馬無識，猶知戀主之誠。揣分則然，惟天知鑒。況臣昔因左官，一紀於外，子牟馳心於魏闕，汲黯積思於漢庭，豈非夫人，獨無斯戀？去就者，榮辱之主；朝廷者，仕進之源。臣子之宜，忠貞所誌。臣雖心同犬馬，而分比演汙；幸躡康衢，意非往蹇。臣之此誠，口不能喻，意欲悉達，文非盡言。此臣所以自咎自恨，復乖誌願。猶冀苦心勵節，上奉詔條，惠寡恤貧，下除人瘼，恭宣皇化，少答鴻私。不勝歡欣之至。
前件官器宇深沉，天才間出，爰從撫字，逮於察廉，所職恪勤，庶務皆勸。日者安南夷獠反叛，害其連帥，毒痡黎人。某皇帝以某威惠茂著，自某州刺史俾之撫臨。夙夜經行，盡除兵器，賊徒識恩，黨種歸義，炎荒之俗，靡不底寧。後改鎮容州，勳效彌顯，澄清庶類，邁德前修，深負能名，合遷重鎮。臣自惟凡懦，不逮前人，伏乞天恩回授某，非惟旌德，是亦飾能。庶微臣免屍祿之憂，某獲無私之舉。
某績茂戎軒，才優管記。操刀必割，豈謝剸犀；落筆不休，寧慚倚馬？況蚤登科選，夙治時譚。匪惟詞藝雙美，抑亦器能多適。比於流輩，頗為滯淹。輒敢薦陳，伏希獎錄。
鴻需曲臨，惶駭交集，捧對綸綍，不知所圖。臣中謝。臣聞蕭、曹佐漢，六合為家；奭、望匡周，萬方同軌。臣幸以芻賤，累忝殊榮，天德薦臨，遂加台政。不能翊宣明聖，增日月之光，俾凶渠剿絕，人用康寧。實由臣不稱職，使此艱患。《代檀》興議，負乘招譏，常懷覆餗之虞，敢望專征之寄。獻俘未遠，展效有期，希此微功，上答殊造。無任（云云）。
臣某言：中使某乙至，奉宣聖旨，賜臣長樂驛設者。恩榮特殊，宴飲斯及，顧茲厚禮，猥集微躬。臣某誠歡誠慶，頓首頓首。臣以多幸，屬此昌時，任重方隅，職忝文武。甘受素餐之刺，知無肉食之謀，以憂以惶，寤寐無措。豈謂鴻恩繼至，豐膳爰來，陸海兼陳，飴醴皆設。庶當奉揚聖澤，覃布遠人，流愷悌於皇風，均乳哺於赤子。少陳微效，上答殊私。無任感恩欣躍之至。
臣某言：中使某至，奉宣聖旨，賜臣櫻桃若干者。天眷特深，時珍薦降，寵驚裏巷，恩溢圓方。臣某誠喜誠懼，頓首頓首。伏以含桃之羞，時令攸貴，況今采因禦苑，分自天廚。使發九霄，集繁星而積耀；味調六氣，承湛露而不晞。盈眥而外被恩光，適口而中含渥澤。顧慚素食，彌切自公，豈圖君子所先，遂厭小人之腹。無任感恩欣喜之至。
祗荷寵私，啟處無地。臣中謝。臣久忝朝行，曆職無效，荏苒星紀，偷榮歲時。不能少益聖猷，以副深寄，致使賊遺君父，艱難未息，合處嚴憲，以正國章。伏以陛下恢天覆之恩，廣地載之厚，不循彝典，俾同冕紱，重劇丘山。捧戴以入閨門，空知夕惕；裁縫而為衣服，固可晝行。內省疲駑，將何答效。
綸言曲臨，寵服薦至。跪捧殊錫，慶躍交並。臣中謝。臣謬典方州，效微涓滴，叨承大貺，榮重丘山，非才忝恩，俯伏慚荷。朱明啟節，禦府賜衣，沐聖澤而溟海方深，被仙衣而鶴龜齊壽。馳心向闕，局影望天，慚分五嶺之憂，莫副九重之詔。臣無任（云云）。
伏以睿智之周物而靡不通，不可以不稱夫聖也；妙算之無方而莫能測，不可以不稱夫神也；行仁義，修典法，歌詩頌，考文章，不可以不稱夫文也；攘卻戎夷，勘剪暴逆，邊兵以整，禁衛以嚴，不可以不稱夫武也；而合於唐堯乃聖乃神乃武乃文之德。博施不息，而萬物以生；推動不宰，而萬化以成，合於《書》之「奉若天道」之義。臣等謹稽之乾符，葉於古典，侔德澤之廣，配功業之崇，昧冒萬死。伏請上尊號曰聖神文武奉道皇帝。
又伏見陛下以今年四月以來，方當雩祭之修，而有旱備之請。才愆期而未害於物，深軫念而將恤其人，氣潛通而交感以和，澤旋流而{滂}霈斯遠。由是風雨時而霜雹不降，稼穡茂而蝗螟不生，農功以成，年穀大熟。休祥數見，福應屢臻。仁木連理而垂陰，嘉禾同穎而挺秀。壽星舒景炎之盛，芝草布葩英之重。白獐凝彩而雪輝，蒼烏取象於天色。將遍於郡國，相繼於歲時。右具如表。
臣某言：伏奉某月日敕，逆賊李懷光，輿台末入，奚虜遺醜，備聞凶險之行，頗有殘暴之名。陛下略其細微，假以符節，盡委朔方之地，猶分禁衛之兵，不感殊私，乃懷異望。間者饋貢不入，王師問罪。尋令舉軍赴敵，而乃終歲無功。洎駕幸近郊，敕還舊鎮，將掃猾夏之盜，因解奉天之圍，豈伊人謀，蓋是天意。陛下但嘉其排難，不省其由，列為上公，命作元帥。及躡寇滑汭，頓軍咸陽，❥
臣某言：中使竇某至，奉宣旨，賜臣新茶一斤者。天眷忽臨，時珍俯及，捧戴驚忭，以喜以惶。中謝。臣以無能，謬司邦憲。大明首出，得親仰於雲霄；渥澤遂行，忽先沾於草木。況茲靈味，成自遐方，照臨而甲坼惟新，煦嫗而芬芳可襲，調六氣而成美，扶萬壽以效珍。豈臣賤微，膺此殊錫？銜恩敢同於嚐酒，滌慮方切於飲冰。撫事循涯，隕越無地。臣不任感戴欣忭之至。
臣某言：月日得進奏官狀報，逆賊李師道以某月日克就梟戮，率土臣子，慶忭無涯。中謝。臣聞負恩幹紀者，鬼得而誅；犯順窮凶者，天奪其魄。不自妖孽，曷彰聖功？伏惟陛下先天不違，與神合契，掩周宣中興之業，陋漢光再造之勳。靈旗四臨，氛沴皆散，凡在臣庶，盡睹升平。伏以師道席父祖以作威，苞海嶽而專祿，恃東秦十二之險，誘臨淄三七之兵，竊據一方，歲逾五紀。朝宗之地，曠若外區；封祀之山，隔成異域。累聖垂德，曾未悛心，餘孽滔天，果聞折首。遂使雲亭有主，知玉牒之將封；遼海無虞，見石砮之已至。此皆陛下神籌獨得，廟略無遺，授任推盡力之誠，縱舍有感心之化。金石可貫，龜筮必從，克成不戰之功，遂洽無為之理。臣謬司戎旅，遠守方隅，愧無橫草之功，坐見覆盂之泰。忭蹈歡慶，倍萬恒情。
　臣宗元言，臣負罪竄伏，違尚書箋奏十有四年，聖恩寬宥，命守遐壤，懷印曳紱，有社有人，臣宗元誠感誠荷。 頓首頓首。
　伏惟睿聖文武皇帝陛下，天造神斷，克清大憝，金鼓一動，萬方畢臣，太平之功，中興之德，推校千古，無所與讓。臣伏自忖度，有方剛之力，不得備戎行，致死命，況今已無事，思報國恩，獨惟文章。伏見周宣王時稱中興，其道彰大，於後罕及。然徵於詩大小雅，其選徒出狩，則《車攻》、《吉日》；命官分士，則《嵩高》、《韓奕》、《烝人》；南征北伐，則《六月》、《采芑》；平淮夷，則《江漢》、《常武》，鏗鍧炳耀，盪人耳目，故宣王之形容與其輔佐。由今望之，若神人然。此無他，以雅故也。
　臣伏見陛下，自即位以來，平夏州，夷劍南，取江東，定河北。今又發自天衷，克翦淮石。而大雅不作，臣誠不佞，然不勝憤懣，伏以朝多文臣，不敢盡專數事，謹撰平淮夷雅二篇。雖不及尹吉甫、召穆公等，庶施諸後代。 有以佐唐之光明，謹味死再拜以獻。
臣宗元言：臣幸以罪居永州，受食府稟，竊活性命，得視息，無治事，時恐懼，小間，又盜取古書文句，聊以自娛。伏惟漢魏以來，代有鐃歌鼓吹詞，唯唐獨無有。臣為郎時，以太常聯禮部，嚐聞鼓吹署有戎樂，詞獨不列。今又考漢曲十二篇，魏曲十四篇，晉曲十六篇，漢歌詞不明紀功德，魏晉歌功德具。今臣竊取晉魏義，用漢篇數，為唐鐃歌鼓吹曲十二篇，紀高祖、太宗功能之神奇，因以知取天下之勤勞，命將用師之艱難。每有戎事，治兵振旅，幸歌臣詞以為容，且得大戒，宜敬而不害。臣淪棄即死，言與不言，其罪等耳。猶冀能言，有益國事。不敢效怨懟默已，謹冒死上。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
