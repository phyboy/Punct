足下幼時，未有以異於眾童，仆未始知足下。及至潭州，乃見足下氣益和，業益專，端重而少言，私心乃喜，知舜之陶器不苦窳為信然。而舜之德可以及土泥，而不化其子何哉？是又不可信也。則足下本有異質，而開發之不早耳。然開發之要在陶煦，然後不失其道。則足下亦教諭之至，固其進如此也。自今者再見足下，文益奇，藝益工，而氣質不更於潭州時，乃信知其良也。中之正不惑於外，君子之道也。然則顯然翹然，秉其正以抗於世，世必為敵仇，何也？善人少，不善人多，故愛足下者少，而害足下者多。吾固欲其方其中，圓其外，今為足下作《說車》，可詳觀之。車之說，其有益乎行於世也。
足下所持韓生《毛穎傳》來，仆甚奇其書，恐世人非之，今作數百言，知前聖不必罪俳也。及賀州所未有者文又三篇。此言皆不欲出於世者，足下默觀之，藏焉，無或傳焉，吾望之至也。
今日有北人來，示將籍田敕。是舉數十年之墜典，必有大恩澤。丈人之冤聞於朝，今是舉也，必復大任，醜正者莫敢肆其吻矣。甚賀甚賀！仆罪大，不得與於恩澤，然其喜不減於足下者，何也？喜聖朝舉數十年墜典，太平之路果辟，則吾之昧昧之罪，亦將有時而明也。方築愚溪東南為室，耕野田，圃堂下，以詠至理，吾有足樂也。足下過今年，當侍從北下，仆得歸溪上，設肴酒以俟趨拜。足下發南州，當先示仆，得與獵夫漁老，上下水陸，擇味以給膳羞，雖不得久，亦一時之大願也。過是無可道。
福來辭行急，不可留。言不盡所發，不具。某頓首。
張操來，致足下四月十八日書，始復去年十一月書，言《說車》之說及親戚相知之道。是二者，吾於足下固具焉不疑，又何逾歲時而乃克也？徒親戚，不過欲其勤讀書，決科求仕，不為大過，如斯已矣。告之而不更則憂，憂則思復之；復之而又不更則悲，悲則憐之。何也？戚也。安有以堯舜孔子所傳者而往責焉者哉？徒相知，則思責以堯舜孔子所傳者，就其道，施於物，斯已矣。告之而不更則疑，疑則思復之；復之而又不更則去之。何也？外也。安有以憂悲且憐之之誌而強役焉者哉？吾於足下固具是二道，雖百復之亦將不已，況一二，敢怠於言乎？
仆之言車也，以內可以守，外可以行其道。今子之說曰「柔外剛中」，子何取於車之疏耶？果為車，柔外剛中則未必不為弊車；果為人，柔外剛中則未必不為恒人。夫剛柔無常位，皆宜存乎中，有召焉者在外，則出應之。應之咸宜，謂之時中，然後得名為君子。必曰外恒柔，則遭夾穀武子之台。及為蹇蹇匪躬，以革君心之非。莊以蒞乎人，君子其不克歟？中恒剛，則當下氣怡色，濟濟切切。袁矜、淑問之事，君子其卒病歟？吾以為剛柔同體，應變若化，然後能誌乎道也。今子之意近是也，其號非也。內可以守，外可以行其道，吾以為至矣，而子不欲焉，是吾所以惕惕然憂且疑也。
今將申告子以古聖人之道：《書》之言堯曰「允恭克讓」；言舜曰「溫恭允塞」；禹聞善言則拜；湯乃改過不吝；高宗曰「啟乃心，沃朕心」；惟此文王，小心翼翼，日昃不暇食，坐以待旦；武王引天下誅紂而代之位，其意宜肆，而曰「予小子，不敢荒寧」；周公踐天子之位，握發吐哺。孔子曰：「言忠信，行篤敬，」其弟子言曰：「夫子溫良恭儉讓以得之。」今吾子曰：「自度不可能也。」然則自堯舜以下，與子果異類耶？樂放弛而愁檢局，雖聖人與子同。聖人能求諸中以厲乎己，久則安樂之矣，子則肆之。其所以異乎聖者，在是決也。若果以聖與我異類，則自堯舜以下，皆宜縱目卬鼻，四手八足，鱗毛羽鬛，飛走變化，然後乃可。苟不為是，則亦人耳，而子舉將外之耶？若然者，聖自聖，賢自賢，眾人自眾人，鹹任其意，又何以作言語、生道理，千百年天下傳道之？是皆無益於世，獨遺好事者藻繢文字，以矜世取譽，聖人不足重也。故曰：「中人以上，可以語上，唯上智與下愚不移。」吾以子近上智，今其言曰「自度不可能也」，則子果不能為中人以上耶？吾之憂且疑者以此。
凡儒者之所取，大莫尚孔子。孔子七十而縱心。彼其縱之也，度不逾矩而後縱之。今子年有幾？自度果能不逾矩乎？而遽樂於縱也！傳說曰：「惟狂克念作聖。」今夫狙猴之處山，叫呼跳梁，其輕躁狼戾異甚，然得而縶之，未半日，則定坐求食，唯人之為制。其或優人得之，加鞭棰，狎而擾焉，跪起趨走，咸能為人所為者。未有一焉，狂奔掣頓，踣弊自絕。故吾信夫狂之為聖也。今子有賢人之資，反不肯為狂之克念者，而曰「我不能。」舍子其孰能乎？是孟子之所謂不為也，非不能也。
凡吾之致書、為《說車》，皆聖道也。今子曰：「我不能為車之說，但當則法聖道而內無愧，乃可長久。」嗚呼！吾車之說，果不為聖道耶？吾以內可以守，外可以行其道告子。今子曰：「我不能翦翦拘拘以同世取榮。」吾豈教子為翦翦拘拘者哉？子何考吾說車之不詳也？吾之所雲者，其道自堯、舜、禹、湯、高宗、文武、周公、孔子皆由之，而子不謂聖道，抑以吾為與世同波，工為翦翦拘拘者，以是教己，固迷吾文，而懸定吾意，甚不然也。聖人不以人廢言。吾雖少時與世同波，然未嚐翦翦拘拘也。又子自言「處眾中逼側擾攘，欲棄去不敢，猶勉強與之居。」苟能是，何以不克為車之說耶？忍汙雜囂嘩，尚可恭其體貌，遜其言辭，何故不可吾之說？吾未嚐為佞且偽，其旨在恭寬退讓，以售聖人之道及乎人，如斯而已矣。堯舜之讓，禹、湯、高宗之戒，文王之小心，武王之不敢荒寧，周公之吐握，孔子之六十九未嚐縱心，彼七八聖人者所為若是，豈恒愧於心乎？慢其貌，肆其誌，茫洋而後言，偃蹇而後行，道人是非，不顧齒類，人皆心非之，曰「是禮不足者」，甚且見罵。如是而心反不愧耶？聖人之禮讓，其且為偽乎？為佞乎？
今子又以行險為車之罪。夫車之為道，豈樂行於險耶？度不得已而至乎險，期勿敗而已耳。夫君子亦然，不求險而利也，故曰「危邦不入，亂邦不居。」 「國無道，其默足以容」。不幸而及於危亂，期勿禍而已耳。且子以及物行道為是耶，非耶？伊尹以生人為己任，管仲釁浴以伯濟天下，孔子仁之。凡君子為道，舍是宜無以為大者也。今子書數千言，皆未及此，則學古道、為古辭，尨然而措於世，其卒果何為乎？是之不為，而甘羅、終軍以為慕，棄大而錄小，賤本而貴末，誇世而釣奇，苟求之於後世，以聖人之道為不若二子，仆以為過矣。彼甘羅者，左右反覆，得利棄信，使秦背燕之親己而反與趙合，以致危於燕。天下是以益知秦無禮不信，視函穀關若虎豹之窟，羅之徒實使然也。子而慕之，非誇世歟？彼終軍者，誕譎險薄，不能以道匡漢主好戰之誌，視天下之勞，若觀蟻之移穴，玩而不戚；人之死於胡越者，赫然千里，不能諫而又縱臾之；己則決起奮怒，掉強越、挾淫夫，以媒老婦，欲蠱奪人之國，智不能斷，而俱死焉。是無異盧狗之遇嗾，呀呀而走，不顧險阻，唯嗾者之從，何無已之心也？子而慕之，非釣奇歟？二小子之道，吾不欲吾子言之。孔子曰：「是聞也，非達也。」使二小子及孔子氏，曾不得與琴張、牧皮狂者之列，是固不宜以為的也。
且吾子之要於世者，處耶，出耶？主上以聖明，進有道，興大化，枯槁伏匿縲錮之士，皆思踴躍洗沐，期輔堯舜。萬一有所不及，丈人方用德藝達於邦家，為大官以立於天下。吾子雖欲為處，何可得也？則固出而已矣。將出於世而仕，未二十而任其心，吾為子不取也。馮婦好搏虎，卒為善士；周處狂橫，一旦改節，皆老而自克。今子素善士，年又甚少，血氣未定，而忽欲為阮鹹、嵇康之所為，守而不化，不肯入堯舜之道，此甚未可也。
吾意足下所以云云者，惡佞之尤，而不悅於恭耳。觀過而知仁，彌見吾子之方其中也，其乏者獨外之圓耳。屈子曰：「懲於羹者而吹齏。」吾子其類是歟？佞之惡而恭反得罪。聖人所貴乎中者，能時其時也。苟不適其道，則肆與佞同。山雖高，水雖下，其為險而害也，要之不異。足下當取吾《說車》申而復之，非為佞而利於險也明矣。吾子惡乎佞，而恭且不欲，今吾又以圓告子，則圓之為號，固子之所宜甚惡。方於恭也，又將千百焉。然吾所謂圓者，不如世之突梯苟冒，以務利乎己者也。固若輪焉：非特於可進也，銳而不滯；亦將於可退也，安而不挫；欲如循環之無窮，不欲如轉丸之走下也。乾健而運，離麗而行，夫豈不以圓克乎？而惡之也？
吾年十七求進士，四年乃得舉。二十四求博學宏詞科，二年乃得仕。其間與常人為群輩數十百人。當時志氣類足下，時遭訕罵詬辱，不為之面，則為之背。積八九年，日思摧其形，鋤其氣，雖甚自挫折，然已得號為狂疏人矣。及為藍田尉，留府庭，旦暮走謁於大官堂下，與卒伍無別。居曹則俗吏滿前，更說買賣，商算贏縮。又二年為此，度不能去，益學「和其光，同其塵，雖自以為得，然已得號為輕薄人矣。及為御史郎官，自以登朝廷，利害益大，愈恐懼，思欲不失色於人。雖戒礪加切，然卒不免為連累廢逐。猶以前時遭狂疏輕薄之號，既聞於人，為恭讓未洽，故罪至而無所明之。到永州七年矣，蚤夜惶惶，追思咎過，往來甚熟，講堯舜、孔子之道亦熟，益知出於世者之難自任也。今足下未為仆向所陳者，宜乎欲任己之誌，此與仆少時何異？然循吾向所陳者而由之，然後知難耳。今吾先盡陳者，不欲足下如吾更訕辱，被稱號，已不信於世，而後知慕中道，費力而多害，故勤勤焉雲爾而不已也。子其詳之熟之，無徒為煩言往復，幸甚！
又所言書意有不可者，令仆專專為掩匿覆蓋之，慎勿與不知者道，此又非也。凡吾與子往復，皆為言道。道固公物，非可私而有。假令子之言非是，則子當自求暴揚之，使人皆得刺列，卒采其可者以正乎己，然後道可顯達也。今乃專欲覆蓋掩匿，是固自任其誌，而不求益者之為也。士傳言，庶人謗於道，子產之鄉校不毀，獨何如哉？君子之過，如日月之蝕，又何蓋乎？是事吾不能奉子之教矣。幸悉之。
足下所為書，言文章極正，其辭奧雅，後來之馳於是道者，吾子且以為蒲捎、駃騠，何可當也？其說韓愈處甚好。其他但用《莊子》《國語》文字太多，反累正氣，果能遺是，則大善矣。
憂閔廢錮，悼籍田之罷，意思懇懇，誠愛我厚者。吾自度罪大，敢以是為欣且戚耶？但當把鋤荷鍤，決溪泉為圃以給茹，其隙則浚溝池，藝樹木，行歌坐釣，望青天白雲，以此為適，亦足老死無戚戚者。時時讀書，不忘聖人之道，已不能用，有我信者，則以告之。朝廷更宰相來，政事益修。丈人日夕還北闕，吾待子郭南亭上，期口言不久矣。至是，當盡吾說。今因道人行，粗道大旨如此。宗元白。
九月，某白：沈侯足下無恙。蒼頭至，得所來問，志氣盈牘，博我以風賦比興之旨。仆之樸呆專魯，而當惠施、鍾期之位，深自恧也。又覽所著文，宏博中正，富我以琳琅珪璧之寶甚厚。仆之狹陋蚩鄙，而膺東阿、明之任，又自懼也。烏可取識者歡笑，以為知己羞？進越高視，仆所不敢。然特枉將命，猥承厚貺，豈得固拒雅誌，默默而已哉！謹以所示，布露於聞人，羅列乎坐隅，使識者動目，聞者傾耳，幾於萬一，用以為報也。
嗟乎！仆常病興寄之作，堙鬱於世，辭有枝葉，蕩而成風，益用慨然。間歲，興化裏蕭氏之廬，睹足下《詠懷》五篇，仆乃拊掌愜心，吟玩為娛。告之能者，誠亦響應。今乃有五十篇之贈，其數相什，其功相百。覽者歎息，謂予知文。此又足下之賜也，幸甚幸甚！勉懋厥誌，以取榮盛時。若夫古今相變之道，質文相生之本，高下豐約之所自，長短大小之所出，子之言雲又何訊焉？
來使告遽，不獲申盡，輒奉革具，以備還答。不悉。宗元白。
得楊八書，知足下遇火災，家無餘儲。仆始聞而駭，中而疑，終乃大喜，蓋將吊而更以賀也。道遠言略，猶未能究知其狀，果若蕩焉泯焉而悉無有，乃吾所以尤賀者也。
足下勤奉養，樂朝夕，惟恬安無事是望也。今乃有焚煬赫烈之虞，以震駭左右，而脂膏滫瀡之具，或以不給，吾是以始而駭也。凡人之言，皆曰盈虛倚伏，去來之不可常。或將大有為也，乃始厄困震悸，於是有水火之孽，有群小之慍，勞苦變動，而後能光明，古之人皆然。斯道遼闊誕漫，雖聖人不能以是必信，是故中而疑也。以足下讀古人書，為文章，善小學，其為多能若是，而進不能出群士之上以取顯貴者，蓋無他焉。京城人多言足下家有積貨，士之好廉名者，皆畏忌不敢道足下之善，獨自得之，心蓄之，銜忍而不出諸口，以公道之難明，而世之多嫌也。一出口，則蚩蚩者以為得重賂。仆自貞元十五年見足下之文章，蓄之者蓋六七年未嚐言。是仆私一身而負公道久矣，非特負足下也。及為御史尚書郎，自以幸為天子近臣，得奮其舌，思以發明足下之鬱塞。然時稱道於行列，猶有顧視而竊笑者，仆良恨修己之不亮，素譽之不立，而為世嫌之所加，常與孟幾道言而痛之。乃今幸為天火之所滌蕩，凡眾之疑慮，舉為灰埃。黔其廬，赭其垣，以示其無有，而足下之才能乃可顯白而不汙。其實出矣，是祝融、回祿之相吾子也。則仆與幾道十年之相知，不若茲火一夕之為足下譽也。宥而彰之，使夫蓄於心者，鹹得開其喙，發策決科者，授於而不栗，雖欲如向之蓄縮受侮，其可得乎？於茲吾有望於爾！是以終乃大喜也。古者列國有災，同位皆相吊，許不吊災，君子惡之。今吾之所陳若是，有以異乎古，故將吊而更以賀也。顏、曾之養，其為樂也大矣，又何闕焉？
足下前要仆文章古書，極不忘，候得數十幅，乃並往耳。吳二十一武陵來，言足下為《醉賦》及《對問》，大善，可寄一本。仆近亦好作文，與在京城時頗異。思與足下輩言之，桎梏甚固，未可得也。因人南來，致書訪死生。不悉。宗元白。
二十一日，宗元白：辱書雲欲相師，仆道不篤，業甚淺近，環顧其中，未見可師者。雖嚐好言論，為文章，甚不自是也。不意吾子自京師來蠻夷間，乃幸見取。仆自卜固無取，假令有取，亦不敢為人師。為眾人師且不敢，況敢為吾子師乎？
孟子稱「人之患在好為人師」。由魏晉氏以下，人益不事師。今之世不聞有師，有輒嘩笑之，以為狂人。獨韓愈奮不顧流俗，犯笑侮，收召後學，作《師說》，因抗顏而為師。世果群怪聚罵，指目牽引，而增與為言辭。愈以是得狂名，居長安，炊不暇熟，又挈挈而東，如是者數矣。屈子賦曰：「邑犬群吠，吠所怪也。」仆往聞庸蜀之南，恒雨少日，日出則犬吠，予以為過言。前六七年，仆來南，二年冬，幸大雪逾嶺，被南越中數州，數州之犬，皆蒼黃吠噬，狂走者累日。至無雪乃已．然後始信前所聞者。今韓愈既自以為蜀之日，而吾子又欲使吾為越之雪，不以病乎？非獨見病，亦以病吾子。然雪與日豈有過哉？顧吠者犬耳。度今天下不吠者幾人，而誰敢衒怪於群目，以召鬧取怒乎？
仆自謫過以來，益少誌慮。居南中九年，增腳氣病，漸不喜鬧，豈可使呶呶者早暮咈吾耳、騷吾心？則固僵仆煩憒，逾不可過矣。平居望外，遭齒舌不少，獨欠為人師耳。
抑又聞之，古者重冠禮，將以責成人之道，是聖人所尤用心者也。數百年來，人不復行。近有孫昌允者，獨發憤行之。既成禮，明日造朝，至外廷，薦笏言於卿士曰：「某子冠畢。」應之者鹹憮然。京兆尹鄭叔則怫然曳笏卻立，曰：「何預我耶？」廷中皆大笑。天下不以非鄭尹而怪孫子，何哉？獨為所不為也。今之命師者大類此。
吾子行厚而辭深，凡所作，皆恢恢然有古人形貌，雖仆敢為師，亦何所增加也？假而以仆年先吾子，聞道著書之日不後，誠欲往來言所聞，則仆固願悉陳中所得者。吾子苟自擇之，取某事，去某事，則可矣。若定是非以教吾子，仆才不足，而又畏前所陳者，其為不敢也決矣。吾子前所欲見吾文，既悉以陳之，非以耀明於子，聊欲以觀子氣色，誠好惡何如也。今書來，言者皆大過。吾子誠非佞譽誣諛之徒，直見愛甚故然耳。
始吾幼且少，為文章，以辭為工。及長，乃知文者以明道，是故不苟為炳炳烺烺，務采色、誇聲音而以為能也。凡我所陳，皆自謂近道，而不知道之果近乎，遠乎？吾子好道而可吾文，或者其於道不遠矣。故吾每為文章，未嚐敢以輕心掉之，懼其剽而不留也；未嚐敢以怠心易之，懼其弛而不嚴也；未嚐敢以昏氣出之，懼其昧沒而雜也；未嚐敢以矜氣作之，懼其偃蹇而驕也。抑之欲其奧，揚之欲其明，疏之欲其通，廉之欲其節，激而發之欲其清，固而存之欲其重，此吾所以羽翼夫道也。本之《書》以求其質，本之《詩》以求其恒，本之《禮》以求其宜，本之《春秋》以求其斷，本之《易》以求其動，此吾所以取道之原也。參之穀梁氏以厲其氣，參之《孟》《苟》以暢其支，參之《莊》《老》以肆其端，參之《國語》以博其趣，參之《離騷》以致其幽，參之太史以著其潔，此吾所以旁推交通而以為之文也。凡若此者，果是耶，非耶？有取乎，抑其無取乎？吾子幸觀焉，擇焉，有餘以告焉。苟亟來以廣是道，子不有得焉，則我得矣，又何以師雲爾哉？取其實而去其名，無招越、蜀吠怪，而為外廷所笑，則幸矣！宗元復白。
二十八日，宗元白：前時所枉文章，諷讀累日，辱致來簡，受賜無量。然竊觀足下所以殷勤其文旨者，豈非深寡和之憤，積無徒之歎，懷不能已，赴訴於仆乎？如仆尚何為者哉！且士之求售於有司，或以文進，或以行，達者稱之，不患無成。足下之文，左馮翊崔公先唱之矣，秉筆之徒，由是增敬；足下之行，汝南周穎客又先唱之矣，逢掖之列，亦以加慕。夫如是，致隆隆之譽不久矣，又何戚焉？
古之道，上延乎下，下信乎上，上下洽通，而薦能之功行焉。故天子得宜為天子者，薦之於天；諸侯得宜為諸侯者，薦之於王；大夫得宜為大夫者，薦之於君；士得宜為士者，薦於有司。薦於天，堯舜是也；薦於王，周公之徒是也；薦於君，鮑叔牙、子罕、子皮是也；薦於有司而專其美者，則仆未之聞也，是誠難矣。古猶難之，而況今乎？獨不得與足下偕生中古之間，進相援也，退相拯也，已乃出乎今世，雖王林國、韓長孺復生，不能為足下抗手而進，以取僇笑，矧仆之齷齪者哉！若將致仆於奔走先後之地，而役使之，則勉充雅素，不敢告憊。
嗚呼！始仆之誌學也，甚自尊大，頗慕古之大有為者。汩沒至今，自視缺然，知其不盈素望久矣。上之不能交誠明，達德行，延孔子之光燭於後來；次之未能勵材能，興功力，致大康於民，垂不滅之聲。退乃倀倀於下列，呫呫於末位。偃仰驕矜，道人短長，不亦冒先聖之誅乎？固吾不得已耳，樹勢使然也。穀梁子曰： 「心誌既通，而名譽不聞，友之過也。」蓋舉知揚善，聖人不非。況足下有文行，唱之者有其人矣，繼其聲者，吾敢闕焉！其餘去就之說，則足下觀時而已。不悉。宗元白。
二十五日，某白馮翊嚴生足下：得生書，言為師之說，怪仆所作《師友箴》與《答韋中立書》，欲變仆不為師之誌，而屈己為弟子。凡仆所為二文，其卒果不異。仆之所避者名也，所憂者其實也，實不可一日忘。仆聊歌以為箴，行且求中以益己，栗栗不敢暇，又不敢自謂有可師於人者耳。若乃名者，方為薄世笑罵，仆脆怯，尤不足當也。內不足為，外不足當眾口，雖懇懇見迫，其若吾子何？實之要，二文中皆是也，吾子其詳讀之，仆見解不出此。
吾子所雲仲尼之說，豈易耶？仲尼可學，不可為也。學之至，斯則仲尼矣；未至而欲行仲尼之事，若宋襄公好霸而敗國，卒中矢而死。仲尼豈易言耶？馬融、鄭元者，二子獨章句師耳。今世固不少章句師，仆幸非其人。吾子欲之，其有樂而望吾子者矣。言道、講古、窮文辭以為師，則固吾屬事。仆才能勇敢不如韓退之，故又不為人師。人之所見有同異，吾子無以韓責我。若曰仆拒千百人，又非也。仆之所拒，拒為師弟子名，而不敢當其禮者也。若言道、講古、窮文辭，有來問我者，吾豈嚐瞋目閉口耶？
敬叔吾所信愛，今不得見其人，又不敢廢其言。吾子文甚暢遠，恢恢乎其辟大路將疾馳也。攻其車，肥其馬，長其策，調其六轡，中道之行大都，舍是又奚師歟？亟謀於知道者而考諸古，師不乏矣。幸而亟來，終日與吾子言，不敢倦，不敢愛，不敢肆。苟去其名，全其實，以其餘易其不足，亦可交以為師矣。如此，無世俗累而有益乎已，古今未有好道而避是者。宗元白。
秀才足下：仆避師名久矣。往在京都，後學之士到仆門，日或數十人，仆不敢虛其來意，有長必出之，有不至必惎之。雖若是，當時無師弟子之說。其所不樂為者，非以師為非，弟子為罪也。有兩事，故不能：自視以為不足為，一也；世久無師弟子，決為之，且見非，且見罪，懼而不為，二也。其大說具《答韋中立書》，今以往，可觀之。
秀才貌甚堅，辭甚強，仆自始覿，固奇秀才，及見兩文，愈益奇。雖在京都，日數十人到門者，誰出秀才右耶？前已必秀才可為成人，仆之心固虛矣，又何鯤鵬互鄉於尺牘哉！秋風益高，暑氣益衰，可偶居卒談。秀才時見谘，仆有諸內者，不敢愛惜。
大都文以行為本，在先誠其中。其外者當先讀六經，次《論語》、孟軻書，皆經言。《左氏》、《國語》、莊周、屈原之辭，稍采取之，穀梁子、太史公甚峻潔，可以出入，餘書俟文成，異日討也。其歸在不出孔子，此其古人賢士所懍懍者。求孔子之道，不於異書。秀才誌於道，慎匆怪、勿雜、勿務速顯。道苟成，則勃然爾，久則蔚然爾。源而流者，歲旱不涸，蓄穀者不病凶年，蓄珠玉者不虞殍死矣。然則成而久者，其術可見。雖孔子在，為秀才計，未必過此。不具。宗元白。
足下所封示退之書，雲欲推避仆以文墨事，且以勵足下。若退之之才，過仆數等，尚不宜推避於仆，非其實可知，固相假借為之詞耳。退之所敬者，司馬遷、揚雄。遷於退之，固相上下。若雄者，如《太元》《法言》及《四愁賦》，退之獨未作耳，使作之，加恢奇，至他文過揚雄遠甚。雄之遣言措意，頗短局滯澀，不若退之猖狂恣睢、肆意有所作。若然者，使雄來，尚不宜推避，而況仆耶？彼好獎人善，以為不屈己，善不可獎，故慊慊雲爾也。足下幸勿信之。且足下志氣高，好讀南北史書，通國朝事，穿穴古今，後來無能和。而仆稚騃，卒無所為，但趑趄文墨筆硯淺事。今退之不以吾子勵仆，而反以仆勵吾子，愈非所宜。然卒篇欲足下自挫抑，合當世事以固當，雖仆亦知無出此。吾子年甚少，知己者如麻，不患不顯，患道不立耳。此仆以自勵，亦以佐退之勵足下。不宣。宗元頓首再拜。
三日，宗元白：自得秀才書，知欲仆為序。然吾為文，非苟然易也。於秀才，則吾不敢愛。吾在京師時，好以文寵後輩，由吾文知名者，亦為不少焉。自遭斥逐禁錮，益為輕薄小兒嘩囂，群朋增飾無狀，當途人率謂仆垢汙重厚，舉將去而遠之。今不自料而序秀才，秀才無乃未得向時之益，而受後事之累，吾是以懼。潔然盛服而與負塗者處，而又何賴焉？然觀秀才勤懇，意甚久遠，不為頃刻私利欲以就文雅，則吾曷敢以讓？當為秀才言之。然而無顯出於今之世，視不為流俗所扇動者，乃以示之。既無以累秀才，亦不以增仆之詬罵也，計無宜於此。若果能是，則吾之荒言出矣。宗元白。
十二日，宗元白：始者負戴經籍，退跡野廬，塊守蒙陋，坐自擁塞。不意足下曲見記憶，遠辱書訊，貺以高文，開其知思。而又超仆以宗師之位，貸仆以丘山之號，流汗伏地，不知逃匿，幸過厚也。
前時獲足下《灌鍾城銘》，竊用唱導於聞人，仆常赧然，羞其僭逾。今覽足下尺牘，殷勤備厚，似欲仆讚譽者，此固所願也。詳視所貺，曠然以喜，是何旨趣之博大，詞采之蔚然乎！鼓行於秀造之列，此其戈矛矣。舉以見投，為賜甚大。俯用忖度，不自謂宜，顧視何德而克堪哉！且又教以耘其蕪穢，甚非所宜，仆不敢聞也。其他唯命。宗元白。
崔生足下：辱書及文章，辭意良高，所向慕不凡近，誠有意乎聖人之言。然聖人之言，期以明道，學者務求諸道而遺其辭。辭之傳於世者，必由於書。道假辭而明，辭假書而傳，要之之道而已耳。道之及，及乎物而已耳，斯取道之內者也。今世因貴辭而矜書，粉澤以為工，遒密以為能，不亦外乎？吾子之所言道，匪辭而書，其所望於仆，亦匪辭而書，是不亦去及物之道愈以遠乎？仆嚐學聖人之道，身雖窮，誌求之不已，庶幾可以語於古。恨與吾子不同州部，閉口無所發明。觀吾子文章，自秀士可通聖人之說。今吾子求於道也外，而望於予也愈外，是其可惜歟！吾且不言，是負吾子數千里不棄朽廢者之意，故復雲爾也。
凡人好辭工書者，皆病癖也。吾不幸蚤得二病。學道以來，日思砭針攻熨，卒不能去，纏結心腑牢甚，願斯須忘之而不克，竊嚐自毒。今吾子乃始欽欽思易吾病，不亦惑乎！斯固有潛塊積瘕，中子之內藏，恬而不悟，可憐哉！其卒與我何異？均之二病，書字益下，而子之意又益下，則子之病又益篤。甚矣，子癖於伎也！
吾嚐見病心腹人，有思啖土炭、嗜酸鹹者，不得則大戚。其親愛之者不忍其戚，因探而與之。觀吾子之意，亦已戚矣。吾雖未得親愛吾子，然亦重來意之勤，有不忍矣。誠欲分吾土炭酸鹹，吾不敢愛，但遠言其證不可也，俟麵乃悉陳吾狀。未相見，且試求良醫為方已之。苟能已，大善，則及物之道，專而易通。若積結既定，醫無所能已，幸期相見時，吾決分子其啖嗜者。不具。宗元白。
某白：向得秀才書及文章，類前時所辱遠甚，多賀多賀。秀才誌為文章，又在族父處，蚤夜孜孜，何畏不日日新又日新也。雖間不奉對，苟文益日新，則若亟見矣。夫觀文章，宜若懸衡然，增之銖兩則俯，反是則仰，無可利者。秀才誠欲令吾俯乎？則莫若增重其文。今觀秀才所增益者，不啻銖兩，吾固伏膺而俯矣。愈重，則吾俯滋甚，秀才其懋焉！苟增而不已，則吾首懼至地耳，又何間疏之患乎？還答不悉。宗元白。
二十五日，宗元白：兩月來，三辱生書，書皆逾千言，意若相望僕以不對答引譽者。（望，怨也。）然僕誠過也。而生與吾文又十卷，噫！亦多矣。文多而書頻，吾不對答引譽，宜可自反。而來徵不肯相見，（「肯」，一作「日」。）亟拜亟問，（亟，丘異切）其得終無辭乎？凡生十卷之文，吾已略觀之矣。吾性騃滯，多所未甚諭，安敢懸斷是且非耶？書抵吾必曰周、孔，周、孔安可當也？語人必於其倫，（倫，類也。出《禮記》。）生以直躬見抵，（《論語》：吾黨有直躬者。直躬，謂直道也。）宜無所諛道，而不幸乃曰周、孔，吾豈得無駭怪？（一本，「吾」下又有「吾」字。）且疑生悖亂浮誕，無所取幅尺，以故愈不對答。來柳州，見一刺史，即周、孔之；（元和十年，公自永召至京，尋復謫柳州刺史。）今而去我，道連（元和十年三月，以劉禹錫為連州刺史。）而謁於潮，（元和十四年正月，韓愈貶潮州刺史。）之二邦，又得二周、孔；去之京師，京師顯人為文詞、立聲名以千數，又宜得周、孔千百，何吾生胸中擾擾焉多周、孔哉！
吾雖少為文，不能自雕斫，引筆行墨，快意纍纍，（倫追切。）意盡便止，亦何所師法？立言狀物，未嘗求過人，亦不能明辯生之才致。但見生用助字，不當律令，唯以此奉答。所謂乎、歟、耶、哉、夫者，疑辭也；矣、耳、焉、也者，決辭也。今生則一之。宜考前聞人所使用，與吾言類且異，慎思之則一益也。庚桑子言藿蠋鵠卵者，（《莊子》：庚桑子曰：「奔蜂不能化藿蠋，越雞不能伏鵠卵，魯雞固能矣。」藿蠋，豆藿中大青蟲。越雞，水雞。「蠋」，一作「雞」。）吾取焉。道連而謁於潮，其卒可化乎？然世之求知音者，一遇其人，或為十數文，即務往京師，急日月，犯風雨，走謁門戶，以冀苟得。今生年非甚少，而自荊來柳，自柳將道連而謁於潮，途遠而深矣，（「途」下一有「愈」字。）則其志果有異乎？又狀貌嶷然類丈夫，（「嶷」，鄂力切。）視端形直，心無岐徑，其質氣誠可也，獨要謹充之爾。謹充之，則非吾獨能，生勿怨。（「生」下一有「宜」字。）亟之二邦以取法，時思吾言，非固拒生者。孟子曰：「余不屑之教誨之也者，是亦教誨而已矣。」宗元白。
月日，使持節柳州諸軍事守柳州刺史柳宗元，謹再拜獻書於相公閣下：宗元聞有行三塗之艱（一有「難」字），而墜千仞之下者，仰望於道，號以求出。過之者日千百人，皆去而不顧。就令哀而顧之者，不過攀木俯首，深顰太息，良久而去耳，卒無可奈何。然其人猶望而不止也。俄而，有若烏獲者，持長綆千尋，徐而過焉。其力足為也，其器足施也，號之而不顧，顧而曰不能力，則其人知必死於大壑矣。何也？是時不可遇而幸遇焉，而又不逮乎己，然後知命之窮、勢之極，其卒呼憤自斃，不復望於上矣。
宗元曩者齒少心銳，徑行高步，不知道之艱，以陷乎大阨，窮躓殞墜，廢為孤囚。日號而望者十四年矣，其不顧而去與顧而深顰者，俱不乏焉。然猶仰首伸吭，張目而視曰：庶幾乎其有異俗之心，非常之力，當路而垂仁者耶？今閣下以仁義正直，入居相位，宗元實竊拊心自慶，以為獲其所望，故敢致其詞以聲其哀。若又舍而不顧，則知沉埋踣斃，無復振矣。伏惟動心焉。
宗元得罪之由，致謗之自，以閣下之明，其知之久矣。繁言蔓詞，秪益為黷。優惟念墜者之至窮，錫烏獲之餘力，舒千尋之綆，垂千仞之艱，致其不可遇之遇，以卒成其幸。庶號而望者得畢其誠，無使呼憤自斃，沒有餘恨，則士之死於門下者宜無先焉。生之通塞，決在此舉，無任戰汗隕越之至。不宣。宗元惶恐再拜。
