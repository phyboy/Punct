儒有蓬戶甕牖而自立者，河間浚士燮，窮討六籍，皆有著述，而尤邃《春秋》。為儒官，守道端莊，植誌不回。在京師十二年，家本吳也，欲歸而不可得，遂構蓬室，以備揖讓之位。棟宇簡易，僅除風雨，蓋大江之南，其舊俗也。由是不出環堵，坐入吳甸，包山震澤，若在牖外。所謂求仁而得，斯固然歟！與夫南音越吟，慕望而不獲者，異日道也。夫厚人倫，懷舊俗，固六義之本。群公是以有發德之什，書在屋壁，予敘而引之。
春秋時，晉有叔向者，垂聲邁烈，顯白當世。而其兄銅鞮伯華，匿德藏光，退居保和，士大夫其不與叔向遊者，罕知伯華矣。然仲尼稱叔向曰「遺直」、 「由義」，又稱伯華曰「多聞」、「內植」。進退兩尊，榮於策書，故羊舌氏之美，至於今不廢。宗元常與韓安平遇於上京，追用古道，交於今世，以是知吾兄矣。兄字茂實，敦樸而知變，宏和而守節，溫淳重厚，與直道為伍。嚐又著書，言禮家之事，條綜古今，大備制量，遺名居實，淡泊如也。他日當為達者稱焉，在吾儕乎？則韓氏之美，亦將焜耀於後矣。今將浮遊淮湖，觀藝諸侯，凡知兄者，鹹出祖於外。天水趙佶，秉翰序事，殷勤宣備，詞旨甚當。予謂《春秋》之道，或始事，或終義。《大易》之制，序卦處末。然則後序之設，不為非經也。於是編其餞詩若干篇，紀於未簡，以貺行李，遂抗手而別。
仆未冠求進士，聞婁君名甚熟。其所為歌詩，傳詠都中。通數經及群書。當時為文章若崔比部、於衛尉，相與稱其文。眾皆曰納言曾孫也，而又有是，鹹推讓為先登。後十餘年，仆自尚書郎謫來零陵，覯婁君，猶為白衣，居無室宇，出無憧禦。仆深異而訊之，乃曰：「今夫取科者，交貴勢，倚親戚，合則插羽翮，生風濤，沛焉而有餘，吾無有也。不則饜飲食，馳堅良，以歡於朋徒，相貿為資，相易為名，有不諾者，以氣排之，吾無有也。不則多筋力，善造請，朝夕屈折於恒人之前，走高門，邀大車，矯笑而偽言，卑陬而句俞，偷一旦之容以售其技，吾無有也。自度卒不能堪其勞，故舍之而遊。逾湖江，出豫章，至南海，復由桂而下也。少好道士言，餌藥為壽，未盡其術，故行且求之。」仆聞而愈疑。往時觀得進士者，不必若婁君之言，又少能類婁君之文學，又無納言之大德以為之祖，無比部、衛尉以為之知，而升名者百數十人。今婁君非不足也，顧不樂而遁耳。因為予留三年。他日又曰：「吾所以求於心者未克，今其行也。」予既異其遁於名，而又德其久留於我也，故為之言。
夫君子之出，以行其道也；其處，以獨善其身也。今天下理平，主上亟下求士之詔，婁君智可以任職用事，文可以宣風歌德，行於世，必有合其道而進薦之者。遽而為處士，吾以為非時。將曰老而就休耶？則甚少且銳。羸而自養耶，則甚碩且武。問其所以處，鹹無名焉。若苟焉以圖壽為道，又非吾之所謂道也。夫形軀之寓於土，非吾能私之。幸而好求堯、舜、孔子之誌，唯恐不得；幸而遇行堯、舜、孔子之道，唯恐不慊，若是而壽可也。求之而得，行之而慊，雖夭其誰悲？今將以呼噓為食，咀嚼為神，無事為間，不死為生，則深山之木石，大澤之龜蛇，皆老而久，其於道何如也？
仆嚐學於儒，持之不得，以陷於是。以出則窮，以處則乖，其不宜言道也審矣。以吾子見私於仆，而又重其去，故竊言而書之，而密授焉。
世之學《易》者，率不能窮究師說，本承孔氏，而妄意平物表，爭伉乎理外，務新以為名，縱辯以為高，離其原，振其末，故羲、文、周、孔之奧，詆冒混亂，人罕由而通焉。不違古師以入道妙，若宏農楊君者其鮮矣。御史中丞崔公，博而守儒，達而好禮，故楊君之來也，館於燕堂，饋之侯食，日命合邦之學者，論說辯問，貫穿上下，揮散而鹹同，幽昏而大明。言若誕而不乖於聖，理若肆而不失其正。不為他奇以立名氏，姑務達其旨而已。古人謂駕孔子之說者，楊君固其徒歟？宗元以為太學立儒官，傳儒業，宜求專而通、新而一者，以為胄子師。昔嚐遊焉，而未得其人。今天下外多賢連帥、方伯，朝廷立槐棘之下，皆用儒先，而楊君之道，未列於博士，則誰咎歟？無乃隱其聲，含其美，以自窮歟？夫以退讓自窮於豐富之世，以貽有位者羞，是習《易》之說而廢其道也。於將行而問以言，敢以變君之誌。
讀《詩》《禮》《春秋》，莫能言說，其容貌充充然，而聲名不聞傳於世，豈天下廣大多儒而使然歟？將晦其說，諱其讀，不使世得聞傳其名歟？抑處於遠，仕於遠，不與通都大邑豪傑角其技而至於是歟？不然，無顯者為之倡，以振動其聲歟？今之世，不能多儒可以蓋生者，觀生亦非晦其說諱其讀者，然則餘二者為之決矣。生北遊，必至通都大邑，通都大邑，必有顯者，由是其果聞傳於世歟？苟聞傳必得位，得位而以《詩》《禮》《春秋》之道施於事，及於物，思不負孔子之筆舌。能如是，然後可以為儒。儒可以說讀為哉！
交州多南金、珠璣、毒瑁、象犀，其產皆奇怪，至於草木亦殊異。吾嚐怪陽德之炳耀，獨發於紛葩瑰麗，而罕鍾乎人。今廖生剛健重厚，孝悌信讓，以質乎中而文乎外。為唐詩有大雅之道，夫固鍾於陽德者耶？是世之所罕也。今之世，恒人其於紛葩瑰麗，則凡知貴之矣，其亦有貴廖生者耶？果能是，則吾不謂之恒久也，實亦世之所罕也。
太史公嚐言：世之學孔氏者，則黜老子，學老子者，則黜孔子，道不同，不相為謀。予觀老子，亦孔氏之異流也，不得以相抗，又況楊、墨、申、商刑名縱橫之說，其迭相訾毀抵捂而不合者，可勝言耶？然皆有以佐世。太史公沒，其後有釋氏，固學者之所怪駭舛逆其尤者也。今有河南元生者，其人閎曠而質直，物無以挫其誌；其為學恢博而貫統，數無以躓其道。悉取向之所以異者，通而同之，搜擇融液，與道大適，鹹伸其所長，而黜其奇邪，要之，與孔子同道，皆有以會其趣，而其器足以守之，其氣足以行之。不以其道求合於世，常有意乎古之「守雌」者。及至是邦，以予道窮多憂，而嚐好斯文，留三旬有六日，陳其大方，勤以為諭，予始得其為人。今又將去予而南，曆營道，觀九疑，下漓水，窮南越，以臨大海，則吾未知其還也。黃鵠一去，青冥無極，安得不馮豐隆、訴蜚廉，以寄聲於寥廓耶！
傳所謂學以為己者，是果有其人乎？吾長京師三十三年，遊鄉黨，入太學，取禮部吏部科，校集賢秘書，出入去來，凡所與言，無非學者，蓋不啻百數，然而莫知所謂學而為己者。及見遂於尚書，居永州，刺柳州，所見學者益稀少，常以為今之世無是決也。居數月，長樂賈景伯來，與之言，邃於經書，博取諸史群子昔之為文章者，畢貫統，言未嚐波，行未嚐怪。其居室愔然，不欲出門，其見人侃侃而肅。召之仕，怏然不喜；導之還中國，視其意，夷夏若均，莫取其是非，曰「姑為道而已爾。」若然者，其實為己乎，非已乎？使吾取乎今之世，賈君果其人乎？其足也則居，其匱也則行，行不苟之，居不苟容，以是之於今世，其果逃於匱乎？吾名逐祿貶，言見疵於世，奈賈君何？於其之也，即其舟與之酒，侑之以歌。歌曰：充乎己之居，或躓其塗。匱乎己之虛，或盈其廬。孰匱孰充？為泰為窮。君子烏乎取？以寧其躬。」若君者，之於道而已爾，世孰知其從容者耶？
代之遊民，學文章不能秀發者，則假浮屠之形以為高；其學浮屠不能願愨者，則又托文章之流以為放。以故為文章浮屠，率皆縱誕亂雜，世亦寬而不誅。今有方及師者獨不然。處其伍，介然不逾節；交於物，衝然不苟押。遇達士述作，手輒繕錄，復習而不懈。行其法，不以自怠。至於踐青折萌，泛席灌手，雖小教戒，未嚐肆其心，是故異夫假托為者也。薛道州、劉連州，文儒之擇也，館焉而備其敬，歌焉而致其辭，夫豈貸而濫歟？予用是得不係其說，以告於他好事者。
昔之桑門上首，好與賢士大夫遊。晉宋以來，有道林、道安、遠法師、休上人，其所與遊，則謝安石、王逸少、習鑿齒、謝靈運、鮑照之徒，皆時之選。由是真乘法印，與儒典並用，而人知向方。今有釋文暢者，道源生知，善根宿植，深嗜法語，忘甘露之味，服道江表，蓋三十年。謂王城雄都，宜有大士，遂躡虛而西，驅錫逾紀，而秦人蒙利者益眾。雲、代之間，有靈山焉，與竺乾、鷲嶺角立相望，而往解脫者，去來回復，如在步武。則勤求秘寶，作禮大聖，非此地莫可。故又舍筏西土，振塵朔陲，將欲與文殊不二之會，脫去穢累，超詣覺路，吾徒不得而留也。
天官顧公、夏官韓公、廷尉鄭公、吏部郎中楊公，有安石之德，逸少之高，鑿齒之才，皆厚於上人，而襲其道風，佇立瞻望，懼往而不返也。吾輩常希靈運、明遠之文雅，故詩而序之。又從而諭之曰：「今燕、魏、趙、代之間，天子分命重臣，典司方嶽，辟用文儒之士，以緣飾政令，服勤聖人之教，尊禮浮屠之事者，比比有焉。上人之往也，將統合儒釋，宣滌疑滯，然後蔑衣裓之贈，委財施之會不顧矣。其來也，盍亦征其歌詩，以焜耀迥躅，偉長、德璉之述作，豈擅重千祀哉！庶欲竊觀風之職，而知鄭誌耳。
或問宗元曰：悉矣，子之得於巽上人也！其道果何如哉？對曰：吾自幼好佛，求其道，積三十年。世之言者，罕能通其說，於零陵，吾獨有得焉。且佛之言，吾不可得而聞之矣。其存於世者，遺道其書。不於其書而求之，則無以得其言。言且不可得，況其意乎？今是上人究其書，得其言，諭其意，推而大之，逾萬言而不煩；總而括之，立片辭而不遺。與夫世之析章句，征文字，言至虛之極，則蕩而失守，辯群有之夥，則泥而皆存者，其不以遠乎？
以吾所聞知，凡世之善言佛者，於吳則惠誠師，荊則海雲師，楚之南則重巽師。師之言存，則佛之道不遠矣。惠誠師已死，今之言佛者加少。其由儒而通者，鄭中書洎孟常州。中書見上人，執經而師受，且曰：「於中道吾得以益達。」常州之言曰：「從佛法生，得佛法分。」皆以師友命之。今連帥中丞公具舟來迎，飾館而俟，欲其道之行於遠也，夫豈徒然哉！以中丞公之直清嚴重，中書之辯博，常州之敏達，且猶宗重其道，況若吾之昧昧者乎？
夫眾人之和，由大人之倡。洞庭之南竟南海，其士汪汪也，求道者多半天下。一唱而大行於遠者，是行有之，則和焉者，將若群蟄之有雷，不可止也。於是書以為巽上人赴中丞叔父召序。
儒者韓退之與予善，嚐病予嗜浮屠言，訾予與浮屠遊。近隴西李生礎自東都來，退之又寓書罪予，且曰：「見《送元生序》，不斥浮屠。」浮屠誠有不可斥者，往往與與《易》《論語》合，誠樂之，其於性情奭然，不與孔子異道。退之好儒，未能過楊子，楊子之書，於莊、墨、申、韓皆有取焉。浮屠者，反不及莊、墨、申、韓之怪僻險賊耶？曰：「以其夷也。」果不信道而斥焉以夷，則將友惡來、盜蹠，而賤季劄、由餘乎？非所謂去名求實者矣。吾之所取者與《易》《論語》合，雖聖人復生，不可得而斥也。
退之所罪者其跡也，曰：「髡而緇，無夫婦父子，不為耕農蠶桑而活乎人。」若是，雖吾亦不樂也。退之忿其外而遺其中，是知石而不知韞玉也。吾之所以嗜浮屠之言以此。與其人遊者，未必能通其言也。且凡為其道者，不愛官，不爭能，樂山水而嗜間安者為多。吾病世之逐逐者唯印組為務以相軋也，則舍是其焉從？吾之好與浮屠遊以此。
今浩初間其性，安其情，讀其書，通《易》《論語》，唯山水之樂，有文而文之。又父子鹹為其道，以養而居，泊焉而無求，則其賢於為莊、墨、申、韓之言，而逐逐然唯印組為務以相軋者，其亦遠矣。李生礎與浩初又善。今之往也，以吾言示之。因此人寓退之，視何如也。
中山劉禹錫，明信人也。不知人之實，未嚐言，言未嚐不讎。元暠師居武陵，有年數矣，與劉遊久且昵。持其詩與引而來，予視之，申申其言，勤勤其思，其為知而言也信矣。予觀世之為釋者，或不知其道，則去孝以為達，遺情以貴虛。今元暠衣粗而食菲，病心而墨貌。以其先人之葬，未返其土，無族屬以移其哀，行求仁者以冀終其心。勤而為逸，遠而為近，斯蓋釋之知道者歟？釋之書有《大報恩》十篇，鹹言由孝而極其業。世之蕩誕慢施者，雖為其道而好違其書，於元暠師，吾見其不違且與儒合也。元暠陶氏子。其上為通侯，為高士，為儒先。資其儒，故不敢忘孝；跡其高，故為釋；承其侯，故能與達者遊。其來而從吾也，現其為人，益見劉之明且信，故又與之言，重敘其事。
佛之跡，去乎世久矣，其留而存者，佛之言也。言之著者為經，翼而成之者為論，其流而來者，百不能一焉，然而其道則備矣。法之至，莫尚乎「般若」；經之大，莫極乎《涅槃》。世之上士，將欲由是以入者，非取乎經論則悖矣。而今之言禪者，有流蕩舛誤，迭相師用，妄取空語，而脫略方便，顛倒真實，以陷乎已，而又陷乎人。又有能言體而不及用者，不知二者之不可斯須離也。離之外矣，是世之所大患也。吾琛則不然，觀經得「般若」之義，讀論悅「三觀」之理，晝夜服習而身行之。有來求者，則為講說。從而化者，皆知佛之為大，法之為廣，菩薩大士之為雄，修而行者之為空，蕩而無者之為礙。夫然，則與夫增上慢者異矣。異乎是而免斯名者，吾無有也。將以廣其道而被於遠，故好遊。自京師而來，又南出乎桂林，未知其極也。吾病世之傲逸者，嗜乎彼而不求乎此，故為之言。
柳氏以文雅高於前代，近歲頗乏其人，百年間無為書命者。登禮部科，數年乃一人。後學小童，以文儒自業者又益寡。今有文鬱師者，讀孔氏書，為詩歌逾百篇，其為有意乎文儒事矣。又遁而之釋，背笈篋，懷筆牘，挾海溯江，獨行山水間，翛翛然模狀物態，搜伺隱隙，登高遠望，淒愴超忽，遊其心以求勝語，若有程督之者。己則被淄艾，茹蒿芹，誌終其身。吾誠怪而譏焉。對曰：「力不任奔競，誌不任煩挐。苟以其所好，行而求之而已爾。」終不可變化。吾思當世以文儒取名聲，為顯官，入朝受憎冒訕黜摧伏不得守其土者，十恒八九。若師者，其可訕而黜耶？用是木復譏其行，返退而自譏。於其辭而去也，則書以界之。
佛之道，大而多容，凡有誌乎物外而恥制於世者，則思入焉。故有貌而不心，名而異行，剛狷以離偶，紆舒以縱獨，其狀類不一，而皆童發毀服以遊於世，其孰能知之！今所謂元舉者，其視瞻容體，未必盡思跡佛，而持詩句以來求予，夫豈恥制於世而有誌乎物外者耶？夫道獨而跡押則怨，誌遠而形羈則泥。幽泉山，山之幽也。間其誌而由其道，以遁而樂，足以去二患，舍是又何為耶？既曰為予來，故於其去，不可以不告也。
金仙氏之道，蓋本於孝敬，而後積以眾德，歸於空無。其敷演教戒於中國者，離為異門，曰禪，曰法，曰律，以誘掖迷濁，世用宗奉。其有修整觀行，尊嚴法容，以儀範於後學者，以為持律之宗焉。上人窮討秘義，發明上乘，奉威儀三千，雖造次必備。嚐以此道宣於江湖之人，江湖之人悅其風而受其賜，攀慈航望彼岸者，蓋千百計。天子聞之，征至闕下，禦大明秘殿以問焉。導揚本教，頗甚稱旨。京師士眾，方且翹然仰大雲之澤以植德本，而上人不勝顧復之恩，退懷省侍之禮，懇迫上乞’「，遂無以奪。由是杖錫東顧，振衣晨征。
右司員外郎劉公，深明世典，通達釋教，與上人為方外遊。始榮其至，今惜其去，於是合郎署之友，詩以貺之。」退使孺子執簡而序之，因係其辭曰：
上人專於律行，恒久彌固，其儀刑後學者歟？誨於生靈，觸類蒙福，其積眾德者歟？覲於高堂，視遠如邇，其本孝敬者歟？若然者，是將心歸空無，舍筏登地，固何從而識之乎？古之贈禮，必以輕先重，故鄭商之犒先乘韋，魯侯之贈後吳鼎。今餞詩之重，皆眾吳鼎也，故乘韋之比得序而先之。且曰由禮而不敢讓焉。
買小丘，一日鋤理，二日洗滌，遂置酒溪石上。向之為記所謂牛馬之飲者，離坐其背。實觴而流之，接取以飲。乃置監史而令曰：當飲者舉籌之十寸者三，逆而投之，能不洄於洑，不止於坻，不沉於底者，過不飲。而洄而止而沉者，飲如籌之數。既或投之，則旋眩滑汩，若舞若躍，速者遲者，去者住者，眾皆據石注視，歡抃以助其勢。突然而逝，乃得無事。於是或一飲，或再飲。客有婁生圖南者，其投之也，一洄一止一沉，獨三飲，眾乃大笑歡甚。予病痞；不能食酒，至是焉醉。遂損益其令，以窮日夜而不知歸。吾聞昔之飲酒者，有揖讓酬酢百拜以為禮者，有叫號屢舞如沸如羹以為極者，有裸裎袒裼以為達者，有資絲竹金石之樂以為和者，有以促數糾逖而為密者，今則舉異是焉。故舍百拜而禮，無叫號而極，不袒褐而達，非金石而和，去糾逖而密，簡而同，肆而恭，衎衎而從容，於以合山水之樂，成君子之心，宜也。作《序飲》以貽後之人。
房生直溫與予二弟遊，皆好學。予病其確也，思所以休息之者。得木局，隆其中而規焉，其下方以直，置棋二十有四。貴者半，賤者半，貴曰上，賤曰下，鹹自第一至十二，下者二乃敵一，用朱墨以別焉。房子是取二毫，如其第書之。既而抵戲者二人，則視其賤者而賤之，貴者而貴之。其使之擊觸也，必先賤者，不得已而使貴者，則皆栗焉惛焉，亦鮮克以中。其獲也，得朱焉則若有餘，得墨焉則若不足。
予諦睨之，以思其始，則皆類也，房子一書之而輕重若是。適近其手而先焉，非能擇其善而朱之，否而墨之也。然而上焉而上，下焉而下，貴焉而貴，賤焉而賤，其易彼而敬此，遂以遠焉。然則若世之所以貴賤人者，有異房之貴賤於茲棋者歟？無亦近而先之耳！其有果能擇其善否者歟？其敬而易者，亦從而動心矣，有敢議其善否者歟？其得於貴者，有不氣揚而誌蕩者歟？其得於賤者，有不貌慢而心肆者歟？其所謂貴者，有敢輕而使之擊觸者歟？其所謂賤者，有敢避其使之擊觸者歟？彼朱而墨者，相去千萬且不啻，有敢以二敵其一者歟？予墨者徒也，觀其始與末，有似棋者，故敘。
