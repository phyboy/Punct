柳子夜歸自外庭，有設祠者，{衍食}餌馨香，蔬果交羅，插竹垂綏，剖瓜犬牙，且拜且祈。怪而問焉。女隸進曰：「今茲秋孟七夕，天女之孫將嬪於河鼓。邀而祠者，幸而與之巧，驅去蹇拙，手目開利，組紝縫制，將無滯於心焉。為是禱也。」
柳子曰：「苟然歟？吾亦有所大拙，儻可因是以求去之。」乃纓弁束衽，促武縮氣，旁趨曲折，傴僂將事，再拜稽首，稱臣而進曰：「下土之臣，竊聞天孫，專巧於天，翏轕璿璣，經緯星辰，能成文章，黼黻帝躬，以臨下民。欽聖靈、仰光耀之日久矣。今聞天孫不樂其獨得，貞卜於元龜，將蹈石梁，款天津，儷於神夫，於漢之濱。兩旗開張，中星耀芒。靈氣翕，茲辰之良。幸而弭節，薄遊民間。臨臣之庭，曲聽臣言。臣有大拙，智所不化，醫所不攻，威不能遷，寬不能容。乾坤之量，包含海嶽，臣身甚微，無所投足。蟻適於垤，蝸休於殼，龜黿螺蚌，皆有所伏。臣物之靈，進退唯辱。仿佯為狂，局束為謅，籲籲為詐，坦坦為忝。他人有身，動必得宜，周旋獲笑，顛倒逢嘻。己所尊昵，人或怒之。變情佝勢，射利抵峨。中心甚憎，為彼所奇。忍仇佯喜，悅譽遷隨。胡執臣心，常使不移？反人是已，曾不懼疑。貶名絕命，不負所知。忭嘲似傲，貴者啟齒。臣旁震驚，彼且不恥。叫稽匍匐，言語譎詭。令臣縮恧，彼則大喜。臣著效之，瞋怒叢已。彼誠大巧，臣拙無比。王侯之門，狂吠狸犴。臣到百步，喉喘顛汗。睛盯逆走，魄遁神叛。欣欣巧夫，徐入縱誕。毛群掉尾，百怒一散。世途昏險，擬步如漆。左低右昂，鬥冒衝突。鬼神恐悸，聖智危栗。泯焉直透，所至如一。是獨何工，縱橫不恤。非天所假，彼智焉出。獨嗇於臣，恒使玷黜。遝遝騫騫，恣口所言。迎知喜惡，默測憎憐。搖唇一發，徑中心原。膠加鉗夾，誓死無遷。探心扼膽，踴躍拘牽。彼雖佯退，胡可得旃。獨結臣舌，喑抑銜冤。擘毗流血，一辭莫宣。胡為賦授，有此奇偏。眩耀為文，瑣碎排偶。抽黃對白，唵哢飛走。駢四儷六，錦心繡口。宮沉羽振，笙簧觸手。觀者舞悅，誇談雷吼。獨溺臣心，使甘老醜。嚚昏莽鹵，樸鈍枯朽。不期一時，以俟悠久。旁羅萬金，不鬻弊帚。跪呈豪傑，投棄不有。眉顰頞蹩，喙唾胸嘔。大赧而歸，填恨低首。天孫司巧，而窮臣若是，卒不餘畀，獨何酷歟？敢願聖靈悔禍，矜臣獨艱。付與姿媚，易臣頑顏。鑿臣方心，規以大圓。拔去呐百舌，納以工言。文詞婉軟，步武輕便。齒牙饒美，眉睫增妍。突梯卷臠，為世所賢。公侯卿士，五屬十連。彼獨何人，長享終天！」
言訖，又再拜稽首，俯伏以俟。至夜半，不得命，疲極而睡，見有青袖朱裳，手持絳節，而來告曰：「天孫告汝，汝詞良苦，凡汝之言，吾所極知。汝擇而行，嫉彼不為。女之所欲，汝自可期。胡不為之，而誑我為。汝唯知恥，諂貌淫辭。寧辱不貴，自適其宜。中心已定，胡妄而祈。堅汝之心，密汝所持。得之為大，失不汙卑。凡吾所有，不敢汝施。致命而升，汝慎勿疑。」
嗚呼！天之所命，不可中革。泣拜欣受，初悲後懌。抱拙終身，以死誰惕！
有道士言：「人皆有屍蟲三，處腹中，伺人隱微失誤，輒籍記。日庚申，幸其人之昏睡，出讒於帝以求饗。以是人多謫過、疾癘、夭死。」柳子特不信，曰：「吾聞聰明正直者為神。帝，神之尤者，其為聰明正直宜大也。安有下比陰穢小蟲，縱其狙詭，延其變詐，以害於物，而又悅之以饗？其為不宜也殊甚！吾意斯蟲若果為是，則帝必將怒而戮之，投於下土，以殄其類，俾夫人鹹得安其性命，而苛慝不作，然後為帝也。」餘既處卑，不得質之於帝，而嫉斯蟲之說，為文而罵之。
來，屍蟲！汝曷不自形其形？陰幽詭仄而寓乎人，以賊厥靈。膏肓是處兮，不擇穢卑。潛覷默聽兮，導人為非。冥持劄牘兮，搖動禍機。卑陬拳縮兮，宅體險微。以曲為形，以邪為質。以仁為凶，以為吉。以淫諛誣為族類，以中正和平為罪疾。以通行直遂為顛蹶，以逆施反鬥為安佚。譖下謾上，恒其心術。妒人之能，幸人之先。利昏伺睡，旁服竊出。走讒於帝，透入自屈。冪然無聲，其意乃畢。求味己口，胡人之恤！彼修蛔恙心，短蟯穴胃。外搜疥病，下索疥痔。侵人肌膚，為己得味。世皆禍之，則惟汝類。良醫刮殺，聚毒攻餌。旋死無餘，乃行正氣。汝雖巧能，未必為利。帝之聰明，宜好正直。寧懸嘉饗，答汝讒慝。叱付九關，貽虎豹食。下民舞蹈，荷帝之力。是則宜然，何利之得！速收汝之生，速滅汝之精。蓐收震怒，將敕雷霆。擊汝邦都，糜爛縱橫。俟帝之命，乃施於刑。群邪殄夷，大道顯明。害氣永革，厚人之生。豈不聖且神歟！
祝曰：屍蟲逐，禍無所伏，下民百祿。惟帝之功，以受景福。屍蟲誅，禍無所廬，下民其蘇。惟帝之德，萬福來符。臣拜稽首，敢告於元都。
後皇植物，所貴乎直。聖主取焉，以建家國。亙為棟楹，齊為閻閾。外隅平端，中室謹飭。度焉以幾，維量之則。君子憑之，以輔其德。末代淫巧，不師古式。斷茲木，以限肘腋。欹形詭狀，曲程詐力。制類奇邪，用絕繩墨。勾身陋狹，危足僻側。支不得舒，脅不遑息。餘胡斯蓄，以亂人極。追咎厥始，惟物之殘。享氣失中，遭生不完。托地嶢垤，反時燠寒。鬱悶結澀，癃蹇艱難。不可以遂，遂虧其端。離奇潔屈，縮恧峨岏。含蠍孕蠹，外邪中乾。或因先容，以售其皤。病夫甘焉，制器以安。彼風毒敗形，陰診遷魄。禍氣侵骨，淫神化脈。體仄筋倦，榮乖衛逆。乃喜茲物，以為己適。器之不祥，莫是為敵。烏可昵近，以招禍癖。且人道甚惡，推曲為先。在心為賊，在口為愆。在肩為僂，在膝為攣。威施跨跤，匍匐拘拳。古皆斥遠，莫致於前。問誰其類，惡水盜泉。朝歌回車，簡犢載焉。昭王市骨，樂毅歸燕。今我斬此，以希古賢。諂諛宜惕，正直宜宣。道焉是達，法焉是專。谘爾君子，曷不乾乾。既和且平，獲祐於天。去惡在微，慎保其傳。
家有憧，善執蛇。晨持一蛇來謁曰：「是為蝮蛇。犯於人，死不治。又善伺人，聞人咳喘步驟，輒不勝其毒，捷取巧噬肆其害。然或嫌不得於人，則愈怒，反齧草木，草木立死。後人來觸死莖，猶墮指、攣腕、腫足，為廢病。必殺之，是不可留。」餘曰：「汝惡得之？」曰：「得之榛中。」曰：「榛中若是者可既乎？」曰：「不可，其類甚博。」餘謂憧曰：「彼居榛中，汝居宮內，波不汝即，而汝即彼，犯而鬥死，以執而謁者，汝實健且險，以輕近是物。然而殺之，汝益暴矣。彼耕獲者，求薪蘇者，皆土其鄉，知防而入焉，執耒、操鞭、持基樸以遠其害。汝今非有求於棒者也，密汝居，易汝庭，不淩奧，不步暗，是惡能得而害汝？且彼非樂為此態也，造物者賦之形，陰與陽命之氣，形甚怪僻，氣甚禍賊，雖欲不為是不可得也。是獨可悲憐者，又孰能罪而加怒焉？汝勿殺也。」餘悲其不得已而所為若是，叩其脊，諭而宥之。其辭曰：
吾悲乎天形汝軀，絕翼去足，無以自扶。曲膂屈脅，惟行之紆。目兼蜂蠆，色混泥塗。其頸蹩恧，其腹次且。籌鼻鉤牙，穴出榛居。蓄怒而蟠，銜毒而趨。誌蘄害物，陰妒潛狙。汝之稟受若是，雖欲為蛙為螺，焉可得已？凡汝之為惡，非樂乎此。緣形役性，不可自止。草搖風動，百毒齊起。首拳脊努，呥舌搖尾。不逞其凶，若病乎已。世皆寒心，我獨悲爾。吾將吾庭，葺吾檻，窖吾垣，嚴吾扃，啤奧草不植，而穴隟不萌，與法異途，不相交爭。雖汝之惡，焉得而行？
噫！造物者胡甚不仁，而巧成汝質。既稟乎此，能無危物？賊害無辜，準汝之實。陰陽為戾，假汝忿疾。餘胡汝尤，是戮是扶。寡汝於野，自求終吉。彼樵豎持基，農夫執耒，不幸而遇，將除其害，餘力一揮，應手糜碎。我雖汝活，其惠實大。他人異心，誰釋汝罪？形既不化，中焉能悔？嗚呼悲乎！汝必死乎！毒而不知，反訟其內。今雖寬焉，後則誰齎？陰陽爾，造化爾，道烏乎在？可不悲歟？
猿、王孫居異山，德異性，不能相容。猿之德靜以恒，類仁讓孝慈。居相愛，食相先，行有列，飲有序。不幸乖離，則其鳴哀。有難，則內其柔弱者。不踐稼蔬，木實未熟，相與視之謹；既熟，嘯呼群蘋，然後食，衍衍焉。山之小草木，必壞而行遂其植。故猿之居山恒鬱然。王孫之德躁以囂，勃澤號呶，唶唶強強，雖群不相善也。食相噬齧，行無列，飲無序。乖離而不思。有難，推其柔弱者以免。好踐稼蔬，所過狼籍披攘。木實未熟，輒蛇咬投注。竊取人食，皆知自實其嫌。山之小草木，必淩挫折挽，使之瘁然後已。故王孫之居山恒蒿然。以是猴群眾則逐王孫，王孫群眾亦齷猿。猿奔去，終不與抗。然則物之甚可憎，莫王孫若也。餘棄山間久，見其趣如是，作《憎王孫》云：
湘水之浟浟兮，其上群山。胡茲鬱而彼瘁兮，善惡異居其間。惡者王孫兮善者猿，環行遂植兮止暴殘。王孫兮甚可惜，噫，山之靈兮，胡不賊前。跳踉叫囂兮，衝目宣斷。外以敗物兮，內以爭群。排鬥善類兮，嘩駭披紛。盜取民食兮，私己不分。充賺果腹兮，驕傲歡欣。嘉華美木兮碩而繁，群被競齧兮枯株根。毀成敗實兮更怒喧，居民厭苦兮號穹旻。王孫兮甚可憎，噫，山之靈兮，胡獨不聞。猿之仁兮，受逐不校。退優遊兮，惟德是效。廉來同兮聖囚，禹稷合兮凶誅。群小遂兮君子違，大人聚兮孽無餘。善與惡不同鄉兮，否泰既兆其盈虛。伊細大之固然兮，乃禍福之攸趨。王孫兮甚可憎，噫，山之靈兮，胡逸而居。
永州元和七年夏，多火災。日夜數十發，少尚五六發，過三月乃止。八年夏，又如之。人鹹無安處，老弱燔死，晨不爨，暝不燭，皆列坐屋上，左右視，罷不得休。蓋類物為之者。訛言相驚，雲有怪鳥，莫實其狀。《山海經》云：「章義之山，有鳥如鶴，一足，赤文白喙，其名曰畢方，見則其邑有訛火。」若今火者，其可謂訛歟？而人有以烏傳者，其畢方歟？遂邑中壯而圖之，禳而碟之，為之文而逐之：
後皇庇人兮，敬授群材。大施棟宇兮，小蔽草萊。各有攸宅兮，時闔而開。火炎為用兮，化食生財。胡今茲之怪戾兮，日十載而窮災。朝儲清以聯邃兮，夕蕩覆而為灰。焚傷羸老兮，炭死童孩。叫號隳突兮，戶駭人哀。袒夫在走兮，倏忽往來。鬱攸孽暴兮，混合恢台。民氣不舒兮，僵踣顛頹。休炊息燎兮，仄伏煨煤。門甍晦黑兮，啟伺奸回。若墜之天兮，若生之鬼。令行不訛兮，國恐盍已。問之禹書，畢方是祟。嗟爾畢方兮，胡肆其誌。皇亶聰明兮，念此下地。災皇所愛兮，僇死無貳。幽形扇毒兮，陰險詭異。法今不懲兮，眾驟鹹至。皇斯震怒兮，殄絕汝類。祝融慘禍兮，回祿屏氣。太陽施威兮，元冥行事。汝雖赤其文，隻其趾。逞工衒巧，莫救汝死。黠知亟去兮，愚乃止此。高飛兮翱翔，遠伏兮無傷。海之南兮天之裔，汝優遊兮可卒歲。皇不怒兮永汝世，日之良兮今速逝。急急如律令。
餘病痞且悸，謁醫視之。曰：「唯伏神為宜。」明日，買諸市，烹而餌之，病加甚。召醫而尤其故，醫求現其滓。曰：「籲！盡老芋也。彼攀藥者欺子而獲售。子之懵也，而反尤千餘，不以過乎？」餘戍然慚，汽然憂。推是類也以往，則世之以芋自售而病乎人者眾矣，又誰辯焉！申以詞云：
伏神之神兮，惟餌之良。愉心舒肝兮，魂平誌康。毆開滯結兮，調護柔剛。和寧悅修兮，復彼恒常。休嘉折合兮，邪怪遁藏。君子食之兮，其樂揚揚。餘殆於理兮，榮衛蹇極。伏杯積塊兮，悸不得息。有醫道餘兮，求是以食。往沽之市兮，欣焉有得。滌濯爨烹兮，專恃爾力。反增餘疾兮，昏憒憑塞。餘駭其狀兮，往尤於醫。征滓以觀兮，既笑而嘻。曰子胡昧愚兮，茲謂蹲鵬。處身很大兮，善植圩卑。受氣頑昏兮，陰僻欹危。累積星紀兮，以老為奇。潛苞水土兮，混雜蝝蚳。不幸充腹兮，唯瘤之宜。野夫技害兮，假是以欺。刮肌刻貌兮，觀者匆疑。中虛以脆兮，外澤而夷。誤而為餌兮，命或殆而。今無以追兮，後慎觀之。嗚呼！物固多偽兮，知者蓋寡。考之不良兮，求福得禍。書而為詞兮，願寤來者。
零陵城西有螭，室於江。法曹史唐登治其涯，螭牽以入。一夕，浮水上。吾聞凡山川必有神司之，抑有是耶？於是作《螭》投之江曰：
天明地幽，孰生之兮。壽善夭殤，終何為兮。堆山釃江，司者誰兮。突然為人，使有知兮。畏危慮害，趨走祗兮。父母孔愛，妻子嘻兮。出入公門，不獲非兮。浟浟湘流，清且微兮。陰幽洞石，蓄怪螭兮。胡濯茲熱，卒無歸兮。親戚叫號，間裏思兮。魂其安遊，覲湘累兮。嗟爾怪螭，害江湄兮。遊泳重瀾，物莫威兮。蟉形決目，潛伺窺兮。膏血是利，私自肥兮。歲既大旱，澤莫施兮。妖猾下民，使顛危兮。充心飽腹，肆敖嬉兮。洋洋往復，流逶迤道兮。惟神高明，胡縱斯兮。蔑棄無辜，逞怪姿兮。胡不降罰，肅川坻兮。舟者欣欣，遊者熙兮。蒲魚浸用，吉無疑兮。牲牷玉帛，人是依兮。匪神之朔，將安期兮。神之有亡，於是推兮。投之北流，心孔悲兮。
零陵之氓鹹善遊。一日，水暴甚，有五六氓乘小船絕湘水。中濟，船破，皆遊。其一氓盡力而不能尋常。其侶曰：「汝善遊最也，今何後為？」曰：「吾腰千錢，重，是以後。」曰：「何不去之？」不應，搖其首。有頃，益怠。已濟者上岸上，呼且號曰；「汝愚之甚！蔽之甚！身且死，何以貨為？」又搖其首，遂溺死。吾哀之。且若是，得不有大貨之溺大氓者乎？於是作《哀溺》。
吾哀溺者之死貨兮，惟大氓之為憂。泄濤鼓以風湧兮，浩滉蕩而無舟。不讓祿以辭富兮，又旁窺而詭求。手足亂而無如兮，負重逾乎崇丘。既浮頤而滅膂兮，不欲釋利而離尤。呼號者之莫救兮，愈搖首以沉流。發被齷以舞瀾兮，魂悵悵而焉遊。龜黿互進以爭食兮，魚鮪族而為羞。始貪贏以嗇厚兮，終負禍而懷讎。前既沒而後不知懲兮，更攬取而無時休。哀茲氓之蔽愚兮，反賊己而從仇。不量多以自諫兮，姑指幸者而為謀。夫人固靈於鳥魚兮，胡昧周而蒙鉤。大者死大兮，小者死小。善遊雖最兮，卒以道夭。與害偕行兮，以死自繞。推今而鑒古兮，鮮黨以保其生。衣寶焚紂兮，專利滅榮。豺狼死而猶餓兮，牛腹屍而不盈。民既貿貿而無知兮，故與彼鹹諡為氓。死者不足哀兮，冀中人之為餘再更。噫！
谘海賈兮，君胡以利易生而卒離其形？大海蕩汩兮，顛倒日月。龍魚傾側兮，神怪隳突。滄茫無形兮，往來遽卒。陰陽開闔兮，氛霧滃渤。君不返兮逝恍惚。舟航軒昂兮，下上飄鼓。騰越嶢嵲兮，萬里一睹。卒入泓坳兮，視天若畝。奔螭出忭兮，翔鵬振舞。天吳九首兮，更笑迭怒。垂涎閃舌兮，揮霍旁午。君不返兮終為虜。黑齒棧齷鱗文肌，三角駢列耳離披。反齗義牙踔嶔崖，蛇首犭希鬛虎豹皮。群沒互出讓邀嬉，臭腥百里霧而彌。君不返兮以充饑。弱水蓄縮，其下不極。投之必沉，負羽無力。鯨鯢疑畏，淫淫嶷嶷。君不返兮卒自賊。怪石森立涵重淵，高下迾置滔危顛，崩濤搜疏剡戈鋋。君不返兮砉沉額。其外大泊泙奫淪，終古回薄旋天垠，八方易位更錯陳。君不返兮亂星辰。東極傾海流下屬，混混超忽紛蕩沃。殆而一跌兮沸入湯穀，舳艫霏靠解梢若木。君不返兮魂焉薄。海若嗇貨號風雷，巨鼇頷首丘山頹，猖狂震虩翻九垓。君不返兮糜以摧。
谘海賈兮，君胡樂出幽險而疾平夷？恟駭愁苦而以忘其歸。上黨易野恬以舒，蹈蹂厚土堅無虞。歧路脈布彌九區，出無入有百貨俱。周遊傲睨神自如，撞鍾擊鮮恣歡娛。君不返兮欲誰須。膠隔得聖捐鹽魚，範子去相安陶朱。呂氏行責南面孤，宏羊心計登謀漠。煮鹽大冶九卿居，祿秩山委收國租。賢智走諾爭下車，逍遙縱傲世所趨。君不返兮溢為愚。
谘海賈兮，賈尚不可為，而又海是圖。死為險魄兮，生為貪夫。亦獨何樂哉？歸來兮，寧君軀。
齊景有嬖，曰梁邱子。同君不爭，古號媚士。君悲亦悲，君喜亦喜。曷賢不讚？卒讚於此。媚餘所仇，激讚有以。梁邱之媚，順心狎耳。終不撓厥政，不嫉反己。晏子躬相，梁邱不毀。恣其為政，政實允理。時睹晏子食，寡肉缺味。愛其不飽，告君使賜。中心樂焉，國用不墜。後之嬖君，罕或師是。導君以諛，聞正則忌。讒賢協惡，民蠹國記。嗚呼！豈惟賢不逮古，嬖亦莫類。梁邱可思，又況晏氏。激讚梁邱，心焉孔瘁。
霹靂琴者，零陵湘水西震餘枯桐之為也。始枯銅生石上，說者言有蛟龍伏其窾。一夕暴震，為火之焚，至曰乃已，其餘硿然倒臥道上。震旁之民，稍柴薪之。超道人聞之，取以為三琴。琴莫良於桐，桐之良，莫良於生石上，石上之枯，又加良焉，火之餘，又加良焉，震之於火為異。是琴也，既良且異，合為二美，天下將不可載焉。微道人，天下之美幾喪。餘作讚辭，識其越之左與右，以著其事，又益以序，而為他傳。辭曰：
惟湘之涯，惟石之危。龍伏之靈，震焚之奇。既良而異，爰合其美。超實為之，讚者柳子。
以佛之為尊而尊是法，嚴之於頂，其為最勝宜也。既尊而勝矣，其為拔濟尤大。塵飛而災去，影及而福至，睦州於是誠焉不疑。礱石六觚，其長半尋，乃篆乃刻，立之為福馬孺人之墓。孺人之生，奉佛道未嚐敢怠。今既沒，睦州又成其誌，擇最勝且尊之道，文之於石，以延其休。則其生佛所得佛道，宜無疑也。讚曰：
世所尊兮又尊道，勝無上兮以為寶。拔大苦兮升至真，靈合讚兮神而神。駕元氣兮濟直津，誰為友兮上品人。德無已兮石無磷，延永世兮奠坤垠。靈受福兮公之勤。
始吾聞明皇帝在位，靈昌郡得異馬於河西，而莫知其形。好事者涿人盧遵以其圖來示餘。其狀龍鱗、虺尾、拳毛、環目、肉鬛，馬之靈怪有是耶？居帝閑，為馬幾二十年，從封禪郊藉，鳴和鑾者數十事。遇亂，帝西幸，馬至咸陽西入渭水，化為龍，泳去，不知所終。且其來也宜於時，其去也存其神，是全德也。既睹其形，不可以不讚。
靈和粹異，孕至神兮。保尾童鬛，疏紫鱗兮。巍然特出，瑞聖人兮。理平和樂，百禮陳兮。鳴鑾在禦，大路遵兮。世厖道悖，還吾真兮。哀鳴延首，慕水濱兮。沛焉潛泳，旋奫淪兮。淵居海遊，靈無鄒兮。出處孔時，類至仁兮。嗟爾眾類，孰是倫兮。進昏死亂，阽厥身兮。匪馬之慕，吾誰親兮。讚之斯圖，宜世珍兮。
伊尹五就序。或疑曰：「湯之仁聞且見矣，桀之不仁聞且見矣，夫胡去就之亟也？’柳子曰：「惡，是吾所以見伊尹之大者也！彼伊尹，聖人也。聖人出於天下，不夏商其心，心乎生民而已。曰：孰能由吾言？由吾言者為堯舜，而吾生人堯舜人矣。退而思曰：湯誠仁，其功遲；桀誠不仁，朝吾從而暮及於天下可也。於是就桀。桀果不可得，反而從湯。既而又思曰：尚可十一乎？使斯人蚤被其澤也。又往就桀，桀不可，而又從湯。以至於百一、千一、萬一，卒不可，乃相湯伐桀。亻畀湯為堯舜，而人為堯舜之人，是吾所以見伊尹之大者也。仁至於湯矣，四去之；不仁至於桀矣，五就之，大人之欲速其功如此。不然，湯桀之辨，一恒人盡之矣，又奚以憧憧聖人之足觀乎？吾觀聖人之急生人，莫若伊尹；伊尹之大，莫若於五就桀」作《伊尹五就桀贊》。
聖有伊尹，思德於民。往歸湯之仁，曰仁則仁矣，非久不親。退思其速之道，宜夏是因。就焉不可，復反亳殷。猶不忍其遲，亟往以觀。庶狂作聖，一日勝殘。至千萬冀一，卒無其端。五往不疲，其心乃安。遂升自陑，黜桀尊湯，遺民以完。大人無形，與道為偶。道之為大，為人父母。大矣伊尹，惟聖之首。既得其仁，猶病其久。恒人所疑，我之所大。嗚呼遠哉！誌以為誨。
入不知懼，惡可有為？知之為美，莫若去之。非曰童昏，味昧勿思。禍至後懼，是誠不知。君子之懼，懼乎未始。兒動乎微，事遷乎理。將言以思，將行以止。中決道符，乃順而起。起而獲禍，君子不恥。非道之恣，非中之詭。懼而為懼，雖懼焉如。君子不懼，為懼之初。
憂可無乎？無誰以寧。於如不憂，憂日以生。憂不可常，常則誰譯。子常其憂，乃小人戚。敢問憂方，吾將告子。有聞不行，有過不徒。宜言不言，不宜而煩。宜退而勇，不宜而恐。中之誠懇，過又不及。憂之大方，誰是焉急。內不自得，甚泰為憂。省而不疚，雖死優遊。所憂在道，不在乎禍。吉之先見，乃可無過。告子如斯，守之勿墮。
今之世，為人師者眾笑之，舉世不師，故道益離；為人反者，不以道而以利，舉世無友，故道益棄。嗚呼！生於是病矣，歌以為箴。既以儆己，又以誡人。
不師如之何？吾何以成。不友如之何？吾何以增。吾欲從師，可從者誰。借有可從，舉世笑之。吾欲取反，誰可取者。借有可取，中道或舍。仲尼不生，牙也久死。二人可作，懼吾不似（「似」一作「以」）。中焉可師，恥焉可友。謹是二物，用惕爾後。道苟在焉，傭丐為偶。道之反是，公侯以走。內考諸古，外考話物。師乎友乎，敬爾不忽。
側不愧臥，勒常患平。努過直而力敗。宜峻而勢生。策仰收而暗揭，掠左出而鋒輕。啄倉皇而疾罨，磔<走曆>趞以開撐。
