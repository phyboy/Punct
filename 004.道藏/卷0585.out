古之傳者有言成王以桐葉與小弱弟戲，曰：「以封汝。」周公入賀。王曰：「戲也。」周公曰：「天子不可戲。」乃封小弱弟於唐。吾意不然。王之弟當封耶？周公宜以時言於王，不待其戲而賀以成之也。不當封耶？周公乃成其不中之戲。以地以人與小弱弟者為之主，其得為聖乎？且周公以王之言不可苟焉而已，必從而成之耶？設有不幸，王以桐葉戲婦寺，亦將舉而從之乎？凡王者之德，在行之何苦。設未得其當，雖十易之不為病；要於其當，不可使易也，而況以其戲乎？若戲而必行之，是周公教王遂過也。吾意周公輔成王宜以道，從容優樂，要歸之大中而已，必不逢其失而為之辭。又不當束縛之，馳驟之，使若牛馬然，急則敗矣。且家人父子尚不能以此自克，況號為君臣者耶？是直小丈夫者之事，非周公所宜用，故不可信。或曰：封唐叔，史佚成之。
劉向古稱博極群書，然其錄《列子》，獨曰鄭穆公時人。穆公在孔子前幾百歲，《列子》書言鄭國，皆云子產、鄧析，不知向何以言之如此？《史記》：鄭繻公二十四年，楚悼王四年，圍鄭，鄭殺其相駟子陽。子陽正與列子同時。是歲，周安王四年，秦惠公、韓烈侯、趙武侯二年，魏文侯二十七年，燕釐公五年，齊康公七年，宋悼公六年，魯穆公十年。不知向言魯穆公時遂誤為鄭耶？不然，何乖錯至如是？其後張湛徒知怪《列子》書言穆公後事，亦不能推知其時。然其書亦多遭增竄，非其實。要之，莊周為放依其辭，其稱夏棘、狙公、紀渻子、季咸等，皆出《列子》，不可盡紀。雖不概於孔子道，然其虛泊寥闊，居亂世，遠於利，禍不得逮乎身，而其心不窮。《易》之「遁世無悶」者，其近是歟？余故取焉。其文辭類《莊子》而尤質厚，少為作，好文者可廢耶？其《楊朱》《力命》疑其楊子書。其言魏牟、孔穿皆出列子後，不可信。然觀其辭，亦足通知古之多異術也，讀焉者慎取之而已矣。
《文子》書十二篇，其傳曰老子弟子。其辭時有若可取，其指意皆本老子。然考其書，蓋駁書也。其渾而類者少，竊取他書以合之者多。凡孟、管輩數家，皆見剽竊，嶢然而出其類。其意緒文辭，義牙相抵而不合。不知人之增益之歟？或者眾為聚斂以成其書歟？然觀其往往有可立者，又頗惜之，憫其為之也勞。今刊去謬惡亂雜者，取其似是者，又頗為發其意，藏於家。
或問曰：儒者稱《論語》孔子弟子所記，信乎？曰：未然也。孔子弟子，曾參最少，少孔子四十六歲。曾子老而死。是書記曾子之死，則去孔子也遠矣。曾子之死，孔子弟子略無存者矣。吾意曾子弟子之為之也。何哉？且是書載弟子必以字，獨曾子、有子不然。由是言之，弟子之號之也。然則有子何以稱子？曰：孔子之歿也，諸弟子以有子為似夫子，立而師之。其後不能對諸子之間，乃叱避而退，則固嚐有師之號矣。今所記獨曾子最後死，予是以知之。蓋樂正子春、子思之徒與為之爾。或曰：孔子弟子嚐雜記其言，然而卒成其書者，曾氏之徒也。
堯曰：「谘爾舜！天之曆數在爾躬，四海困窮，天祿永終。」舜亦以命禹：「予小子履，敢用元牡，敢昭告於皇天後土，有罪不敢赦。萬方有罪，罪在朕躬。聯躬有罪，無以爾萬方。」或問之曰：《論語》書記問對之辭爾，今卒篇之首，章然有是，何也？柳先生曰：《論語》之大，莫大乎是也。是乃孔子常常諷道之辭雲爾。彼孔子者，覆生人之器者也。上之堯舜之不遭，而禪不及己；下之無湯之勢，而已不得為天吏。生人無以澤其德，日視聞其勞死怨呼，而己之德涸焉無所依而施，故於常常諷道雲爾而止也。此聖人之大志也，無容問對於其間。弟子或知之，或疑之不能明，相與傳之。故於其為書也，卒篇之首嚴而立之。
元冀好讀古書，然甚賢《鬼穀子》，為其《指要》幾千言。《鬼穀子》要為無取，漢時劉向、班固錄書，無《鬼穀子》。《鬼穀子》後出，而險盭峭薄，恐其妄言亂世，難信，學者直其不道。而世之言縱橫者，時葆其書。尤者，晚乃益出七術，怪謬異甚，不可考校，其言益奇，而道益愜，使人狙狂失守，而易於陷墜。幸矣，人之葆之者少。今元子又大之以《指要》，嗚呼，其為好術也過矣！
司馬遷讀《曼子春秋》，高之，而莫知其所以為書。或曰：晏子為之，而人接焉；或曰：晏子之後為之，皆非也。吾疑其墨子之徒有齊人者為之。墨好儉，晏子以儉名於世，故墨子之徒尊著其事，以增高為己術者。且其旨多尚同、兼愛、非樂、節用、非厚葬久喪者，是皆出《墨子》。又非孔子，好言鬼事、非儒、明鬼，又出《墨子》。其言問棗及古冶子等尤怪誕，又往往言墨子聞其道而稱之，此甚顯白者。自劉向、歆，班彪、固父子皆錄之儒家中。甚矣，數子之不詳也！蓋非齊人不能具其事，非墨子之徒則其言不若是。後之錄諸子書者，宜列之墨家。非晏子為墨也，為是書者墨之道也。
太史公為《莊周列傳》，稱其為書，《畏累》《亢桑子》皆空言無事實。今世有《亢桑子》書，其首篇出《莊子》，而益以庸言。蓋周所雲者尚不能有事實，又況取其語而益之者，其為空言尤也。劉向、班固錄書無《亢倉子》，而今之為術者，乃始為之傳注，以教於世，不亦惑乎！
子讀賈誼《鵩賦》，嘉其辭，而學者以為盡出《雞冠子》。予往來京師，求《鶡冠子》，無所見。至長沙，始得其書。讀之，盡鄙淺言也，唯誼所引用為美，餘無可者。吾意好事者偽為其書，反用《鵩賦》以文飾之，非誼有所取之，決也。太史公《伯夷列傳》稱賈子曰：「貪夫殉財，烈士殉名，誇者死權。」不稱《鶡冠子》。遷號為博極群書，假令當時有其書，遷豈不見耶？假令真有《鶡冠子》書，亦必不取《鵩賦》以充入之者。何以知其然耶？曰：不類。
皆知敵之仇，而不知為益之尤；皆知敵之害，而不知為利之大。秦有六國，兢兢以強。六國既除，施施乃亡。晉敗楚鄢，範文為患。厲之不圖，舉國造怨。孟孫惡臧，孟死臧恤：藥石去矣，吾亡無日。智能知之，猶卒以危。矧今之人，曾不是思。敵存而俱，敵去而舞。廢備自盈，秪益為瘉。敵存滅禍，敵去召過。有能知此，道大名播。懲病克壽，矜壯死暴。縱欲不戒，匪愚伊耄。我作戒詩，思者無咎。
吾恒惡世之人，不知推己之本，而乘物以逞，或依勢以干非其類，出技以怒強，竊時以肆暴，然卒迨於禍。有客談麋、驢、鼠三物，似其非，作《三戒》。
臨江之人，畋得麋麑，畜之。入門，群犬垂涎，揚尾皆來。其人怒，怛之。自是日抱就犬，習示之，使勿動，稍使麋與之戲。積久，犬皆如人意。麋麑稍大，忘己之麋也，以為犬良我友，抵觸偃仆，益狎。犬畏主人，與之俯仰甚善，然時啖其舌。三年，麋出門外，見外犬在道甚眾，走欲與為戲。外犬見而喜且怒，共殺食之，狼籍道上。麋至死終不悟。
黔無驢，有好事者船載以入。至則無可用，放之山下。虎見之，龐然大物也，以為神。蔽林間窺之，稍出近之，憖憖然莫相知。他日，驢一鳴，虎大駭，遠遁，以為且噬己也，甚恐。然往來視之，覺無異能者。益習其聲，又近出前後，終不敢搏。稍近益狎，蕩倚衝冒，驢不勝怒，蹄之。虎因喜，計之曰：「技止此耳！」因跳踉大闞，斷其喉，盡其肉，乃去。噫！形之龐也類有德，聲之宏也類有能。向不出其技，虎雖猛，疑畏，卒不敢取。今若是焉，悲夫！
水有某氏者，畏日，拘忌特甚。以為己生歲直子，鼠，子神也。因愛鼠，不畜貓犬，禁僮勿擊鼠。倉廩庖廚，悉以恣鼠不問。由是鼠相告，皆來某氏，飽食而無禍。某氏室無完器，椸無完衣，飲食大率鼠之餘也。晝累累與人兼行，夜則竊齧鬥暴，其聲萬狀，不可以寢，終不厭。數歲，某氏徙居他州。後人來居，鼠為態如故。其人曰：「是陰類惡物也，盜暴尤甚，且何以至是乎哉！」假五六貓，闔門，撤瓦灌穴，購童羅捕之。殺鼠如丘，棄之隱處，臭數月乃已。嗚呼！彼以其飽食無禍為可恒也哉！
智氏既滅範、中行，誌益大，合韓、魏圍趙，水晉陽。智伯瑤乘舟以臨趙，且又往來觀水之所自，務速取焉。
群漁者有一人坐漁，智伯怪之，問焉。曰：「若漁幾何？」曰：「臣始漁於河，中漁於海，今主大茲水，臣是以來。」曰：「若之漁何如？」曰：「臣幼而好漁。始臣之漁於河，有魦、鱮、鰻、鰋者，不能自食，以好臣之餌，日收者百焉。臣以為小，去而之龍門之下，伺大鮪焉。夫大鮪之來也，從魴鯉數萬，垂涎流沫，後者得食焉。然其饑也，亦返吞其後。愈肆其力，逆流而上，慕為螭龍。及夫抵大石，亂飛濤，折鰭禿翼，顛倒頓踣，順流而下，宛委冒懵，環坻漵而不能出。向之從魚之大者，幸而啄食之，臣亦徒手得焉。猶以為小。聞古之漁有任公子者，其得益大。於是去而之海上，北浮於碣石，求大鯨焉。臣之具未及施，見大鯨驅群鮫，逐肥魚於渤澥之尾，震動大海，簸掉巨島，一啜而食若舟者數十，勇而未已，貪而不能止，北蹙於碣石，槁焉。向之為食者，反相與食之，臣亦徒手得焉。猶以為小。聞古之漁有太公者，其得益大，釣而得文王。於是舍而來。」
智伯曰：「今若遇我也如何？」漁者曰：「向者臣已言其端矣。始晉之侈家，若欒氏、祁氏、卻氏、羊舌氏以十數，不能自保，以貪晉國之利，而不見其害，主之家與五卿，嚐裂而食之矣，是無異魦、鱮、鱣、鰋也。腦流骨腐於主之故鼎，可以懲矣，然而猶不肯悟。又有大者焉，若範氏、中行氏，貪人之土田，侵人之勢力，慕為諸侯而不見其害。主與三卿，又裂而食之矣，脫其鱗，繪其肉，刳其腸，斷其首而棄之，鯤鮞遺胤，莫不備俎豆，是無異夫大鮪也。可以懲矣，然而猶不肯悟。又有大者焉，吞範、中行以益其肥，猶以為不足，力愈大而求食愈無饜，驅韓、魏以為群鮫，以逐趙之肥魚，而不見其害。貪肥之勢，將不止於趙，臣見韓、魏懼其將及也，亦幸王之蹙於晉陽。其目動矣，而主乃慠然以為鹹在機俎之上，方磨其舌。抑臣有恐焉，今輔果舍族而退，不肯同禍，段規怨深而造謀，主之不悟，臣恐主為大鯨，首解於邯鄲，鬛摧於安邑，胸披於上黨，尾斷於中山之外，而腸流於大陸，為鮮薧以充三家子孫之腹。臣所以大懼。不然，主之勇力強大，於文王何有？」智伯不悅，然終以不悟。於是韓、魏與趙合滅智氏，其地三分。
柳子名愚溪而居。五日，溪之神夜見夢曰：「子何辱予，使予為愚耶？有其實者，名固從之，今予固若是耶？予聞；閩有水，生毒霧厲氣，中之者溫屯嘔泄；藏石走瀨，連艫糜解；有魚焉，鋸齒鋒尾而獸蹄，是食人，必斷而躍之，乃仰噬焉。故其名曰惡溪。西海有水，散渙而無力，不能負芥，投之則委靡墊沒，及底而後止，故其名曰弱水。秦有水，掎汨泥淖，撓混沙礫，視之分寸，眙若睨壁，淺深險易，昧味不覿，乃合涇渭，以自彰穢跡，故其名曰氵蜀涇。雍之西有水，幽險若漆，不知其所出，故其名曰黑水。夫惡弱，六極也；濁黑，賤名也。彼得之而不辭，窮萬世而不變者，有其實也。今予甚清與美，為子所喜，而又功可以及圃畦，力可以載方舟，朝夕者濟焉。子幸擇而居予，而辱以無實之名以為愚，卒不見德而肆其誣，豈終不可革耶？」
柳子對曰：「汝誠無其實，然以吾之愚而獨好汝，汝惡得避是名耶！且汝不見貪泉乎？有飲而南者，見交趾寶貨之多，光溢於目，思以兩手左右攫而懷之，豈泉之實耶？過而往貪焉，猶以為名，今汝獨招愚者居焉，久留而不去，雖欲革其名，不可得矣。夫明王之時，智者用，愚者伏。用者宜邇，伏者宜遠。今汝之托也，遠王都三千餘里，仄僻回隱，蒸鬱之與曹，螺蜯之與居，唯觸罪擯辱愚陋黜伏者，日駸駸以遊汝，闖闖以守汝。汝欲為智乎？胡不呼今之聰明皎厲握天子有司之柄以生育天下者，使一經於汝，而唯我獨處？汝既不能得彼而見獲於我，是則汝之實也。當汝為愚而猶以為誣，寧有說耶？」
曰：「是則然矣。敢問子之愚何如而可以及我？」柳子曰：「汝欲窮我之愚說耶？雖極汝之所往，不足以申吾喙；涸汝之所流，不足以儒吾翰。姑示子其略：吾茫洋乎無知，冰雪之交，眾裘我絺；溽暑之鑠，眾從之風，而我從之火。吾蕩而趨，不知太行之異乎九衢，以敗吾車；吾放而遊，不知呂梁之異乎安流，以沒吾舟。吾足蹈坎井，頭抵木石，衝冒榛棘，僵仆虺蜴，而不知怵惕。何喪何得，進不為盈，退不為抑，荒涼昏默，卒不自克。此其大凡者也。願以是汙汝可乎？」
於是溪神深思而歎：「嘻！有餘矣，是及我也。」因俯而羞，仰而籲，涕泣交流，舉手而辭。一晦一明，覺而莫知所之。遂書其對。
柳子以罪貶永州，有自京師來者，既見，曰：「予聞於坐事逐，予適將唁子。今予視子之貌浩浩然也，能是達矣，於無以唁，敢更以為賀。」柳子曰：「子誠以貌乎則可也，然吾豈若是而無誌者耶？姑以戚戚為無益乎道，故若是而已矣。吾之罪大，會主上以寬理人，用和天下，故吾得在此。凡吾之貶斥幸矣，而又戚戚焉何哉？夫為天子尚書郎，謀畫無所陳，而群比以為名，蒙恥遇僇，以待不測之誅。苟人不，有不汗栗危厲偲偲然者哉！吾嚐靜處以思，獨行以求，自以上不得自列於聖朝，下無以奉宗祀，近丘墓，徒欲苟生幸存，庶幾似續之不廢。是以儻蕩其心，倡佯其形，茫乎若升高以望，潰乎若乘海而無所往，故其容貌如是。子誠以浩浩而賀我，其孰承之乎？嘻笑之怒，甚乎裂眥；長歌之哀，過乎慟哭。庸詎知吾之浩浩非戚戚之尤者乎？子休矣。」
或問曰：「朝廷以公且明，進善、退不肖，未嚐不當。然否有一疑焉，願有聞於子以釋予也。」曰：「何哉？」曰：「杜兼為濠州，幸兵之亂，殺無罪士二人。蓄貨足欲，吾以為唐檮杌、饕餮者亡以異。然而卒入為郎中、給事中，出由商至河南尹，乃死。夫何取於兼者若是幸也？」曰：「若子之言，兼之罪，吾雖不睹乎目，然聞之熟，宜廢而不用久矣。然而吾有一取焉。吾聞兼在濠州，有鍾離令盧某者，宰相戚也，而讒且諛，日狀其僚之過恣以致於兼，且曰：‘是過是愆，我獨無有。’其僚因惴恐，以俟謫怒於上，令日施施自負，曰：州君將我陟也。兼得之，乃大怒，罰令，使僚也威得自達，以進乎善，因擯令，終不得麵焉。人由是不苟免，而讒諛之道大息。朝廷進兼，於內則給事中，於外則至河南尹。蓋知兼有是善也歟？誠然，不為公且明耶？」或者曰：兼，凶狡人也。恣殺以充己，其為過章章者，凡天下兒童，（後闕）。
問曰：遂古之初，誰傳道之？上下未形，何由考之？冥昭瞢暗，誰能極之？馮翼惟像，何以識之？明明暗暗，惟時何為？
對曰：本始之茫，誕老者傳焉。鴻靈幽紛，曷可言焉！曶黑晰眇，往來屯屯，龐昧革化，惟元氣存，而何為焉！陰陽三合，何本何化？
合焉者三，一以統同。籲炎吹冷，交錯而功。圜則九重，孰營度之？無營以成，遝陽而九。運轅渾淪，蒙以圜號。惟茲何功，孰初作之？
冥凝元釐，無功無作。斡維焉係？天極焉加？
烏溪係維，乃糜身位。無極之極，漭瀰非垠。或形之加，孰取大焉！八柱何當，東南何虧？皇熙亹，胡棟胡宇！宏離不屬，焉恃夫八柱！九天之際，安放安屬？
無青無黃，無赤無黑。無中無旁，烏際乎天則。隅隈多有，誰知其數？巧欺淫誑，幽陽以別。無隈無隅，曷懵厥列。天何所遝？十二焉分？
折[QXDD]剡筳，午施旁豎，鞠明究曛，自取十二。非予之為，焉以告汝！日月安屬？列星安陳？規毀魄淵，太虛是屬。棋布萬熒，鹹是焉托。出自湯穀，次於蒙汜？
輻旋南晝，軸奠於北。軌彼有出次，惟汝方之側。平施旁運，惡有穀汜！自明及晦，所行幾裏？當焉為明，不逮為晦。度引無窮，不可以裏。夜光何德，死則又育？
毀炎莫儷，淵迫而魄，遐違乃專，何以死育！厥利維何，而顧菟在腹？玄陰多缺，爰感厥兔，不形之形，惟神是類。女歧無合，夫焉取九子？
陽健陰淫，降施蒸摩，歧靈而子，焉以夫為！伯強何處？惠氣安在？
怪瀰冥更，伯強乃陽。順和調度，應氣出行。時屆時縮，何有處鄉。何闔而晦？何開而明？明焉非辟，晦兮非藏。角宿未旦，曜靈安藏？
孰旦孰幽，繆躔於經。蒼龍之寓，而廷彼角亢。不任汩鴻，師何以尚之？僉答何憂，何不課而行之？
惟鯀譊譊，鄰聖而孽。恒師龐蒙，乃尚其圯。後惟師之難，顰頞使試。
鴟龜曳銜，鯀何聽焉？順欲成功，帝何刑焉？永遏在羽山，夫何三年不施？
盜堙息壤，招帝震怒。賦刑在下，而投棄於羽。方陟元子，以允功定地。胡離厥考，而鴟龜肆喙！
伯禹腹鯀，夫何以變化？纂就前緒，遂成考功。何續初繼業，而厥謀不同？
氣孽宜害，而嗣續得聖，汙塗而蕖，夫固不可以類。胝躬躄步，橋楯勩踣。厥十有三載，乃蓋考醜。宜儀刑九疇，受是玄寶。昏成厥孽，昭生於德。惟氏之繼，夫孰謀之式！
洪泉極深，何以窴之？行鴻下隤，厥丘乃降。焉填絕淵，然後夷於土！地方九則，何以墳之？從民之宜，乃九於野。墳厥貢藝，而有上中下。
應龍何畫？河海何曆？胡聖為不足，反謀龍智？畚鍤究勤，而欺畫厥尾！鯀何所營？禹何所成？康回馮怒，地何故以東南傾？
圜燾廓大，厥立不植。地之東南，亦已西北。彼回小子，胡顛隕爾力！夫誰駭汝為此，而以慁天極？九州何錯？川穀何洿？州錯富媼，爰定於處。躁川靜穀，形有高庳。
東窮歸墟，又環西盈。脈穴土區，而濁濁清清。墳壚燥疏，滲渴而升。充融有餘，泄漏復行。器運浟浟，又何溢為！東西南北，其修孰多？
東西南北，其極無方。夫何鴻洞，而課校修長。南北順橢，其衍幾何？茫忽不準，孰衍孰窮！昆侖縣圃，其尻安在？
積高於乾，昆侖攸居。蓬首虎齒，爰穴爰都。增城九重，其高幾裏？增城之裏，萬有三千。四方之門，其誰從焉？
清溫燠寒，迭出於時。時之丕革，由是而門。西北辟啟，何氣通焉？辟啟以通，茲氣之元。日安所到？燭龍何照？
修龍口燎，爰北其首，九陰極冥，厥朔以炳。羲和之未揚，若華何光？惟若之華，稟羲以耀。何所冬暖？何所夏寒？
狂山凝凝，冰於北至。爰有炎洲，司寒不得以試。焉有石林？何獸能言？石胡不林？往視西極！獸言嘐嘐，人名是達。焉有虯龍，負熊以遊？
有虯蜲蛇，不角不鱗，嬉夫元熊，相待以神。雄虺九首，倏忽焉在？南有怪虺，羅首以噬。倏、忽之居，帝南北海。何所不死，長人是守？
員丘之國，身民後死。封嵎之守，其橫九里。靡蓱九衢，枲華安居？有萍九歧，厥圖以詭。浮山孰產？赤華伊枲。靈蛇吞象，厥大何如？
巴蛇腹象，足覿厥大。三歲遺骨，其修已號。黑水元趾，三危安在？黑水淫淫，窮於不薑。元趾則北，三危則南。延年不死，壽何所止？
仙者幽幽，壽焉孰慕！短長不齊，鹹各有止。胡紛華漫汗，而潛謂不死！鯪魚何所？鬿堆焉處？鯪魚人貌，邇列姑射。鬿雀峙北號，惟人是食。
焉有十日，其火百物！羿宜炭赫厥體，胡庸以枝屈！大澤千里。群烏是解。
禹之力獻功，降省下土四方。焉得彼嵞山女，而通之於台桑？閔妃匹合，厥身是繼。胡維嗜欲不同味，而快鼂飽？
禹懲於續，嵞婦亟合。胈離厥膚，三門以不氐。呱呱之不衋，而孰圖厥味！卒燥中野，民攸宇攸暨。啟代益作後，卒然離{蟲}？
彼呱克臧，俾姒作夏。獻後益於帝，諄諄以不命。復為叟耆，曷戚曷孽！何啟惟憂，而能拘是達？皆歸射鞠，而無害厥躬？
呱勤於德，民以乳活。扈仇厥正，帝授柄以撻凶窮。聖庸夫孰克害！何後益作革，而禹播降？
益革民艱，鹹粲厥粒。惟禹授以土，爰稼萬億。違溺踐垍，休居以康食。姑不失聖，天胡往不道！啟棘賓商，《九辯》《九歌》？啟達厥聲，堪輿以呻。辨同容之序，帝以嬪。
何勤於屠母，而死分競墜？禹母產聖，何疈厥旅！被淫言亂煙，聰聝以不處。帝降夷羿，革孽夏民。胡羿射夫河伯，而妻彼雒嬪？
夷羿滔荒，割更後相。夫孰作厥孽，而誣帝以降。震高厥鱗，集矢於睆。肆叫帝不諶，失位滋嫚。有洛之雩，焉妻於狡！馮珧利決，封豨是射。何獻蒸肉之膏，而後帝不若？
誇夫快殺，鼎豨以慮飽。馨骨腴帝，叛德恣力。胡肥台舌喉，而濫厥福！浞娶純狐，眩妻爰謀。何羿之射革，而交吞揆之？
寒讒婦謀，後夷卒戕。荒棄於野，俾奸民是臧。舉土作仇，徒怙身弧！阻窮西征，岩何越焉？化為黃熊，巫何活焉？鯨殛羽岩，比黃而淵。
子宜播殖穉，於丘於川。維莞維蒲，維菰維蘆。丕徹以圖，民以讓以都。何由並投，而鯀疾修盈？堯酷厥父，厥子激以功，克碩厥祀，後世是郊。
白嬰茀，胡為此堂？安得夫良藥，不能固臧？天式從橫，陽離爰死。大鳥何鳴，夫焉喪厥體？
王子怪駭，形茀裳。衣褫操戈，猶懵夫藥良。終鳥號以遊，奮厥篚筐。曶漠莫謀，形胡在胡亡。蓱號起雨，何以興之？陽潛而爨，陰蒸而雨。蓱憑以興，厥號爰所。
撰體協脅，鹿何膺之？氣怪以神，爰有奇軀。脅屬支偶，屍帝之隅。鱉戴山抃，何以安之？宅靈之丘，掉焉不危，鼇厥首而恒以恬夷。
釋舟陵行，何以遷之？要釋而陵，殆或謫之。龍伯負骨，帝尚窄之。惟澆在戶，何求於嫂？何少康逐犬，而顛隕厥首？澆嫪以力，兄鹿聚之。康假於田，肆克宇之。
女歧縫裳，而館同爰止。何顛易厥首，而親以逢殆？既裳既舍，宜鹹墜厥首。湯謀易旅，何以厚之？湯奮癸旅，爰以傴拊。載厥德於葛，以詰仇餉。
覆舟斟尋，何道取之？康復舊物，尋焉保之。覆舟喻易，尚或艱之。桀伐蒙山，何所得焉？妹嬉何肆，湯何殛焉？惟桀嗜色，戎得蒙妹，淫處暴娛，以大啟厥伐。
舜閔在家，父何以鰥？堯不姚告，二女何親？厥萌在初，何所意焉？
瞽父仇舜，鰥以不儷。堯專以女，茲俾允厥世。惟蒸蒸翼翼，於媯之汭。璜台十成，誰所極焉？紂台於璜，箕克兆之。登立為帝，孰道尚之？
惟德登帝，師以首之。女媧有體，孰制匠之？媧軀虺號，占以類之。胡曰日化七十，工獲詭之！舜服厥弟，終然為害。何肆犬體，而厥身不危敗？
舜弟氐厥仇，畢屠水火。夫固優遊以聖，而孰殆厥禍！犬斷於德，終不克以噬。昆庸致愛，邑鼻以賦富。吳獲迄古，南嶽是止。孰期去斯，得兩男子？
嗟伯之仁，遜季旅嶽。雍同度厥義，以嘉吳國。
緣鵠飾玉，後帝是饗。何承謀夏，桀終以滅喪？帝乃降觀，下逢伊摯。何條放致罰，而黎伏大說？
空桑鼎殷，諂羹厥鴿。惟軻知言，間焉以為不。仁易愚危，夫曷揆曷謀。鹹逃叢淵，虐後以劉。降厥現於下，匪摯孰承！條伐巢放，民用潰厥疣，以夷於膚，夫曷不謠！
簡狄在台，嚳何宜？元鳥致貽，女何喜？嚳狄禱禖，契形於胞。胡乙鷇之食，而怪焉以嘉！該秉季德，厥父是臧？該德允考，蓐收於西。爪虎手鉞，屍刑以司慝。
胡終弊於有扈，牧夫牛羊？牧正矜矜，澆扈爰踣。幹協時舞，何以懷之？階幹以娛，苗革而格。不迫以死，夫胡狃厥賊！
辛後騃狂，無憂以肥。肆蕩弛厥體，而充膏於肌。嗇寶被躬，焚以旗之。有扈牧豎，雲何而逢？擊床先出，其命何從？扈釋於牧，力使後之。民仇焉宇，啟床以斮。
恒秉季德，焉得夫樸牛？何往營班祿，不但還來？
殷武踵德，爰獲牛之樸。夫唯陋民是冒，而丕號以瑞。卒營而班，民心是市。昏微循跡，有狄不寧。何繁鳥萃棘，負子肆情？解父狄淫，遭愨以報。彼中之不目，而徒以色視。
眩弟並淫，危害厥兄。何變化以作詐，後嗣而逢長？象不兄龔，而奮以謀蓋。聖孰凶怒，嗣用紹厥愛。
成湯東巡，有莘爰極。何乞彼小臣，而吉妃是得？水濱之木，得彼小子。夫何惡之，媵有莘之婦？
莘有玉女，湯巡爰獲。既內克厥合，而外弼於德。伊知非妃，伊之知臣，曷以不識！胡木化於母，以蠍厥聖！喙鳴不良，謾以詭正。盡邑以墊，孰譯彼夢！
湯出重泉，夫何罪尤？不勝心伐帝，夫誰使挑之？
場行不類，重泉是囚。違虐立辟，實罪德之由。師憑怒以割，癸挑而仇。
會鼂爭盟，何踐吾期？蒼鳥群飛，孰使萃之？到擊紂躬，叔旦不嘉。何親揆發，足周之命以谘嗟？授殷天下，其位安旅？反成乃亡，其罪伊何？爭遣伐器，何以行之？並驅擊翼，何以將之？
膠鬲比漦，雨行踐期。捧盎救灼，仁興以畢隨。鷹之鹹同，得使萃之。頸紂黃鉞，旦孰喜之！民父有釐，嗟以美之。位庸芘民，仁克蒞之。紂淫以害，師殛圮之。鹹逭厥死，爭徂器之。冀鼓顛禦，讓舞靡之。
昭後成遊，南土爰底。厥利惟何，而逢彼白雉？水濱玩昭，荊陷弑之。繆迓越裳，疇肯雉之。穆王巧拇，夫何為周流？環理天下，夫何索求？
穆懵《祈招》，猖洋以遊。輪行九野，惟怪之謀。胡紿娛戴勝之獸，觴瑤池以迭謠！妖夫曳衒，河號乎市？周幽誰誅，焉得夫褒姒？
孺賊厥詵，爰檿其弧。幽禍挐以誇，憚褒以漁。淫嗜薎殺，諫屍謗屠。孰鱗漦以征，而化黿是辜。天命反側，何罰何佑？天邈以蒙，人麼以離。胡克合厥道，而潔彼允違。
齊桓九會，卒然身殺？桓號其大，任屬以傲。幸良以九合，逮孽而壞。
彼王紂之躬，孰使亂惑？何惡輔弼，讒諂是服？比幹何逆，而抑沈之？雷開何順，而賜封之？何聖人之一德，卒其異方？梅伯受醢，箕子佯狂？
紂無誰使惑，惟誌為首。逆圖倒視，輔讒以僇寵。幹異召死，雷濟克後。文德邁以被，芮鞫順道。醢梅奴箕，忠鹹喪以醜厚。
稷惟元子，帝何篤之？投之於冰上，鳥何燠之？何馮弓挾矢，殊能將之？既驚帝切激，何逢長之？
棄靈而功，篤胡爽焉。翼冰以炎，盍崇長焉。既歧既嶷，宜庸將焉。紂凶以啟，武紹尚焉。伯昌號衰，秉鞭作牧。何令徹彼歧社，命有殷之國？伯鞭於西，化江漢滸。易岐社以太，國之命以祚武。
遷藏就岐，何能依？逾梁橐囊，膻仁蟻萃。妲有惑婦，何所譏？妲滅淫商，痡民以亟去。
受賜茲醢，西伯上告。何親就上帝，罰殷之命以不救？肉梅以頒，烏不台訴！孰盈癸惡，兵躬殄祀！師望在肆，昌何誌？鼓刀揚聲，後何喜？
牙伏牛漁，積內以外萌。歧目厥心，瞭氐顯光。奮力屠國，以髀髖厥商。武發殺殷，何所悒？載屍集戰，何所急？發殺曷逞，寒民於烹。惟栗厥文考，而虔予以徂征。
伯林雉經，維其何故？何感天抑墜，夫誰畏懼？中譖不列，恭君以雉。胡螾訟蟯賊，而以變天地。皇天集命，惟何戒之？受禮天下，又使至代之？
天集厥命，惟德受之。允怠以棄，天又祐之。初湯臣摯，後茲承輔。何卒官湯，尊食宗緒？湯摯之合，祚以久食。昧始以昭末，克庸成績。勳闔夢生，少離散亡。何壯武厲，能流厥嚴？
光征夢祖，憾離以厲。仿惶激覆，而勇益德邁。彭鏗斟雉，帝何饗？受壽永多，夫何久長？
鏗羹於帝，聖孰嗜味！夫死自暮，而誰饗以俾壽！中央共牧，後何怒？蜂蟻微命，力何固？螝齧已毒，不以外肆。細腰群螫，夫何足病！驚女采薇，鹿何祐？比至回水，萃何喜？
萃回偶昌，鹿曷祐以女！兄有噬犬，弟何欲？易之以百兩，卒無祿？鍼欲兄愛，以快侈富。愈多厥車，卒逐以旅。
薄暮雷電，歸何憂？厥嚴不奉，帝何求？伏匿穴處，爰何雲？荊勳作師，夫何長先？悟過改更，我又何言？
谘吟於野，胡若之很！嚴墜誼殄丁厥任，合行違匿固若所。咿嗄忿毒意誰與？醜齊徂秦啗厥詐，讒登狡庸咈以施。甘恬禍凶亟鋤夷。愎不可化徒若罷。
吳光爭國，久予是勝？何環穿自閭社丘陵，爰出子文？吾告堵敖以不長，何試上自予，忠名彌彰？
闔綽厥武，滋以侈頹。於菟不可以作，怠焉庸歸？款吾敖之閼以旅屍，誠若名不尚，曷極而辭？
