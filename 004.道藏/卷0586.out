吳子問於柳先生曰：「先生晉人也，晉之故宜知之。」曰：「然。」「然則吾願聞之可乎？」曰：「可。晉之故封，太行掎之，首陽起之，黃河迤之，大陸靡之。或巍而高，或呀而淵。景霍、汾、澮，以經其堧。若化若遷，鉤嬰蟬聯，然後融為平川，而侯之都居，大夫之邑建焉。其高壯，則騰突撐拒，聱岈鬱怒，若熊羆之咆、虎豹之嗥，終古而不去；攫秦搏齊，當者失據，燕狄惴怯，若卵就壓，振振業業，覷關蹀戶，惕若仆妾。其案衍，則平盈旋緣，紆徐夷延，若飛鳶之翔舞，洄水之容與；以稼則碩，以植則茂，以牧則蕃，以畜則庶，而人用是富，而邦以之阜。其河，則浚源昆侖，入於天淵，出乎無門，行乎無垠，自匈奴而南，以介西鄙，衝奔太華，運肘東指；混潰後土，濆濁麋沸，黿鼉詭怪，於於汩汩，騰倒失越，委泊涯涘，呀呷欱納，摧雜失墜。其所蕩激，則連山參差，廣野壞裂，轟雷怒風，撼含於戛；崩石之所轉躍，大木之所擢拔，漰泙洞踏者，彌數千里，若萬夫之斬伐。而其軸轤之所負，橦檣之所禦，鱗川林壑，隳雲遁雨，瞬目而下者，榛榛沄沄，百舍一赴。若是何如？」
吳子曰：「先生之言豐厚險固，誠晉之美矣。然晉人之言表裏山河者，備敗而已，非以為榮觀顯大也。吳起所謂‘在德不在險’，此普人之借也。願聞其他。」
先生曰：「大鹵之金，棠谿之工，火化水淬，器備以充。為棘為矛，為铩為鉤，為鏑為鏃。為槊為鍭。出太白，征蓐收，召招搖，伏蚩尤，肅肅褷褷，合眾靈而成之。博者狹者，曲者直者，歧者勁者，長者短者，攢之如星，奮之如霆，運之如縈，浩浩奕奕，淋淋滌滌，熒熒的的，若雪山冰穀之積。觀者膽掉，目出寒液。當空發耀，英精互繞，晃蕩洞射，天氣盡白，日規為小，鑠雲破霄，跕墜飛鳥。弓人之弓，函人之甲，膠角百選，犀兕七屬。乃使跟超掖夾之倫，服而持之，南瞰諸華，北讋群夷，技擊節制，聞於天下，是為善師。延目而望之，固以拳拘喘汗，免胄肉袒，進不敢降，退不敢竄。若是何如？」
吳子曰：「夫兵之用，由德則吉，由暴則凶，是又不可為美觀也。先軫曰‘師直為壯，曲為老，’況徒以堅甲利刃之為上哉！」
先生曰：「晉國多馬，屈焉是產。土寒氣勁，崖拆穀裂，草木短縮，鳥獸墜匿，而馬蕃焉。師師兟兟，溶溶沄沄，畾畾轔轔，或赤或黃，或元或蒼，或醇或 龍，黭然而陰，炳然而陽，若旌旃旂幟之煌煌。乍進乍止，乍伏乍起，乍奔乍躓，若江漢之水，疾風驅濤，擊山蕩壑，雲沸而不止。群飲源稿，回食野赭，浴川蹙浪，噴震播灑，潰潰焉若海神駕雪而來下。觀其四散惝怳，開合萬狀，喜者鵲厲，怒者人搏，決然坌躍，千里相角。風騣霧鬛，劚山抉壑，耳搖層雲，腹捎眾木，寂寥遠遊，不久而復。攫地跳梁，堅骨蘭筋，交頸互齧，鬥目相馴，聚溲更噓。昂首張斷。其小者則連牽繳繞，仰乳俯齕，蟻雜螽集，啾啾潗潗，旅走叢立。其材之可者，收斂攻教，掉手飛縻，指毛命物，百步就羈。牽以荀息，禦以王良，超以範鞅，軒以欒針，以佃以戎，獸獲敵摧。若是何如？」
吳子曰：「‘恃險與馬’者，子不聞乎？故曰‘冀之北土，馬之所生’，‘是不一姓’。請置此而新其說。」
先生曰：「晉之北山有異材，梓匠工師之為宮室求大木者，天下皆歸焉。仲冬既至，寒氣凝成，外凋內貞，沈液不行，乃堅乃良。萬工舉斧以入，必求諸岩崖之欹傾，澗壑之紆縈，淩巑岏之杪顛，漱泉源之淦瀠，根絞怪石，不土而植，千尋百圍，與石同色。羅列而伐者，頭抗河漢，刃披虹霓，聲振連巒，柿填層溪。丁丁登登，硠硠棱棱，若兵車之乘淩。其響之所應，則潰潰漰漰，洶洶薨薨，若騫若崩，若螭龍之鬥，風霆相騰。其殊而下者，劄戛捎殺，摧崒坱圠，霞披電裂，又似共工觸不周而天柱折。鶤鸛鹙鶬，號鳴飛翔，貙豻虎兕，奔觸讋栗，伏無所入，遁無所脫。然後斷度收羅，捎危顛，芟繁柯，乘水潦之波，以入於河而流焉。蕩突硉兀，轉騰冒沒，類秦神驅石以梁大海；抵曲鱗蹙，彙流雷解，前者汩越，後者迫隘，乃下夫龍門之懸水。扌習拉頹踏，捽首軒尾，澒入重淵，不知其幾百里也。濤波之旋，滔山觸天，既渟既平，彌望悠焉。良久，乃始昂屹湧溢，挺拔而出，林立峰崒，穿雲蔽日，渙然自撓，復就行列，渾渾而去，以至其所。唯良工之指顧，叢台、阿房，長樂、未央，建章、昭陽之隆麗詭特，皆是之自出。若是何如？」
吳子曰：「吾聞君子患無德，不患無土；患無土，不患無人；患無人，不患無宮室；患無宮室，不患材之不已有。先生之所陳，四累之下也。且虒祁既成，諸侯叛之。」
先生曰：「河魚之大，上迎濤波，羅壅津涯，千里雷馳，重馬輕車，遂以君命，矢而縱觀焉。大罟斷流，修網亙山，罩罶罣{鹿}，織紝其間，巨舟軒昂，仡仡回環，水師更呼，聲裂商顏。於是鼓噪遝集而從之，扼龍吭，拔鯨鰭，戮白黿，逐毒螭，叱馮夷，立水湄。搜攪流離，掬縮推移，梁會網蹙，騰天彌圍，掉蹙擁踴，以登夫曆山之垂。如川之歸，如山之摧，如雲之披。其有乘化會神，振拔漣淪，摛奇文，出怪鱗，騰飛濤而上逸，生電雷於龍門者，猶仰倫飛繳，頓踏而取之，莫不脫角裂翼，呀哧匍匐，復就臠切，莫保龍籍，具糅五味，布列雕俎，風雲失勢，沮散遠去。若夫魦、鱨、鮪、鯉、鰋、鱧、魴、鱮之瑣屑蔑裂者，夫固不足悉數，漏脫紘目，養之水府，而三河之人，則已填溢饜飫，腥膏舄鹵，聞膾炙之美，則掩鼻蹙頞，賤甚糞土而莫顧者也。若是何如？」
吳子曰：「一時之觀，不足以誇後世；口舌之味，不足以利百姓。姑欲聞其上者。」
先生曰：「猗氏之鹽，晉寶之大也，人之賴之與穀同，化若神造，非人力之功也。但至其所，則見溝塍畦畹之交錯輪囷，若稼若圃，敞兮勻勻，渙兮鱗鱗，邐瀰紛屬，不知其垠。俄然決源釃流，交灌互澍，若枝若股，委屈延布，脈寫膏浸，潗濕滑汩，彌高掩庳，漫壟冒塊，決決沒沒，遠近混會，抵值堤防，瀴瀛沛濊，偃然成淵，漭然成川。觀之者徒見浩浩之水，而莫知其以及。神液陰漉，甘鹵密起，孕靈富媼，不愛其美。無聲無形，熛結迅詭，回眸一瞬，積雪百里。皛冪冪，奮僨離析，鍛圭椎壁，眩轉的。乍似隕星及地，明滅相射，冰裂雹碎，峻嶒增益。大者印累，小者珠剖，湧者如坻，坳者如缶，日晶熠煜，螢駭電走，亙步盈車，方尺數斗。於是裒斂合集，舉而堆之，皓皓乎懸圃之巍巍，乎溔乎狂山太白之淋漓。駭化變之神奇，卒不可推也。然後驢騾牛馬之運，西出秦隴，南過樊鄧，北極燕代，東逾周宋，家獲作鹹之利，人被六氣之用，和鈞兵食，以征以貢。其賚天下也，與海分功，可謂有濟矣。若是何如？」
吳子曰：「魏絳之言曰‘近寶則公室乃貧’，豈謂是耶？雖然，此可以利民矣，而未為民利也。」先生曰：「願聞民利。」
吳子曰：「安其常而得所欲，服其教而便於己，百貨通行而不知所自來，老幼親戚相保而無德之者，不苦兵刑，不疾賦力。所謂民利，民自利者是也。」
先生曰：「文公之霸也，援秦破楚，囊括齊宋，曹衛解裂，魯鄭震恐，定周於溫，奉冊受錫，夾輔糾逖，以為候伯，並盟踐土，低昂玉帛。天子恃焉，以有諸侯；諸侯恃焉，以有其國；百姓恃焉，以有其妻子而食其力。叛者力取，附者仁撫；推德義，立信讓；示必行，明所向；達禁止，一好尚。《春秋》之事，公侯大夫策文馬，馳軒車，出入環連，貫於國都，則有五筵之堂，九凡之室，大小定位，左右有秩，禽牢餼饋，交錯文質，饗有嘉樂，宴有庭實，登降好賦，犧象畢出，犒勞贈賄，率禮無失。六卿理兵，大戎小戎，鍾鼓丁寧，以討不恭。車埒萬乘，卒半天下，鼓之則震，旆之則畏。其號令之動，若水之源，若輪之旋，莫不如誌。當此之時，鹹能歡娛以奉其上，故其民至於今，好義而任力。此以民力自固，假仁義而用天下，其遺風尚有存者。若是可以為民利也乎？」
吳子曰：「近之矣，然猶未也。彼霸者之為心也，引大利以自向，而摟他人之力以自為固，而民乃後焉。非不知而化，不令而一，異乎吾向之陳者，故曰近之矣，猶未也。」
先生曰：「三河古帝王之更都焉，而平陽，堯之所理也，有茅茨、采椽、土型之度，故其人至於今儉嗇；有溫恭、克讓之德，故其人至於今善讓；有師錫、僉曰、疇谘之道，故其人至於今好謀而深；有百獸率舞、鳳凰來儀、於變時雍之美，故其人至於今和而不怒；有昌言、儆戒之訓，故其人至於今憂思而畏禍；有無為、不言、垂衣裳之化，故其人至於今恬以愉，此堯之遺風也。願以聞於子，何如？」
吳子離席而立，拱而言曰：「美矣善矣，其蔑有加矣。此固吾之所欲聞也。夫儉則人用足而不淫；讓則遵分而進善，其道不鬥；謀則通於遠而周於事；和則仁之質；戒則義之實；恬以愉則安而久於其道也。至乎哉！今主上方致太平，動以堯為準，先生之言，道之奧者，若果有貢於上，則吾知其易易焉也。舉晉國之風以一諸天下，如斯而已矣。敬再拜受賜。」
有問柳先生者曰：「先生貌類學古者，然遭有道不能奮厥誌，獨被罪辜，廢斥伏匿。交遊解散，羞與為戚，生平向慕，毀書滅跡。他人有惡，指誘增益，身居下流，為謗藪澤。罵先生者不忌，陵先生者無謫。遇揖目動，聞言心惕，時行草野，不知何適。獨何劣耶？觀今之賢智，莫不舒翹揚英，推類援朋，疊足天庭，魁全恢張，群驅連行。奇謀高論，左右抗聲，出入翕忽，擁門填扃，一言出口，流光垂榮。豈非偉耶？先生雖讀古人書，自謂知理道、識事機，而其施為若是其悖也。狼狽擯僇，何以自表於今之世乎？」
先生答曰：「敬聞命。然客言仆知理道、識事機，過矣。仆懵夫屈伸去就，觸罪受辱，幸得聯肢體、完肌膚，猶食人之食，衣人之衣，用人之貨，無耕織居販，然而活給羞愧恐栗之不暇，今客又推當世賢智以深致誚責，吾縲囚也，逃山林入江海無路，其何以容吾軀乎？願客少假聲氣，使得詳其心次其論。」
客曰：「何取？」先生曰：「仆少嚐學問，不根師說，心信古書，以為凡事皆易，不折之以當世急務，徒知開口而言，閉目而息，挺而行，躓而伏，不窮喜怒，不究曲直，衝羅陷阱，不知顛踣，愚憃狂悖，若是甚矣。又何以恭客之教而承厚德哉？今之世工拙不欺，賢不肖明白。其顯進者，語其德，則皆茫洋深閎，端貞鯁亮，苞並涵養，與道俱往。而仆乃蹇淺窄僻，跳浮嚄唶，抵瑕陷厄，固不足以趑趄批捩而追其跡。舉其理，則皆謨明淵沉，剖微究深，劈析是非，校度古今。而仆乃緘鉗默塞，耗毛窒惑，抉異探怪，起幽作匿，攸攸恤恤，卒自禍賊，固不足以睢盯激昂而效其則。言其學，則皆總攬羅絡，橫豎雜博，天旋地縮，鬼神交錯。而仆乃單庸撇莩，離疏空虛，竊聽道塗，顓囂蒙愚，不知所如，固不足以抗顏搖舌而與之俱。稱其文，則皆汗漫輝煌，呼噓陰陽，翏轕三元，陶熔帝皇。而仆乃樸鄙艱澀，培塿潗湁，毫聯縷緝，塵出坱入，固不足以攄摛踴躍而涉其級。茲四者懸判，雖庸童小女，皆知其不及，而又裹以罪惡，纏以羈縶，客從而擠之，不亦忍乎？且夫白羲、騄耳之得康莊也，逐奔星，先飄風，而跛驢不出泥滓。黃鍾元間之登清廟也，鏗天地，動神祗，而嗚嗚咬哇，不入裏耳。西子、毛嬙之蹈後宮也，朝日，煥浮雲，而無鹽逐於鄉里。蛟龍之騰於天淵也，彌六合，澤萬物，而蝦與蛭不離尺水。卓詭倜儻之士之遇明世也，用智能，顯功烈，而麼眇連蹇，顛頓披靡，固其所也。客又何怪哉？且夫一涉險阨懲而不再者，烈士之誌也；知其不可而速已者，君子之事也。吾將竊取之以沒吾世，不亦可乎？」
乃歌曰：「堯舜之修兮，禹益之憂兮，能者任而患者休兮。躚躚蓬藋，樂吾囚兮。文墨之彬彬，足以舒吾愁兮。已乎已乎，曷之求乎！客乃笑而去。
柳先生既會州刺史，即治事，還，遊於愚溪之上。溪上聚黧老壯齒，十有一人，謖足以進，列植以慶。卒事，相顧加進而言曰：「今茲是州，起廢者二焉，先生其聞而知之歟？」答曰：「誰也？」曰：「東祠躄浮圖，中廄病顙之駒。」
曰：「若是何哉？」曰：「凡為浮圖道者，都邑之會必有師，師善為律，以敕戒始學者與女釋者，甚尊嚴，且優遊。躄浮圖有師道，少而病躄，日愈以劇，居東祠十年，扶服輿曳，未嚐及人，仄匿愧恐殊甚。今年，他有師道者悉以故去，始學者與女釋者倀倀無所師，遂相與出躄浮圖以為師，盥濯之，扶持之，壯者執輿，幼者前驅，被以其衣，導以其旗，怵惕疾視，引且翼之。躄浮圖不得已，凡師數百生。日饋飲食，時獻巾帨，洋洋也，舉莫敢逾其制。中廄病顙之駒，顙之病亦且十年，色元不厖，無異技，硿然大耳。然以其病，不得齒他馬。食斥棄異皂，恒少食，屏立擯辱，掣頓異甚，垂首披耳，懸涎屬地，凡廄之馬，無肯為伍。會今刺史以御史中丞來蒞吾邦，屏棄群駟，舟以溯江，將至，無以為乘。廄人咸曰：‘病顙駒大而不厖，可秣飾焉；他馬巴、僰痺狹，無可當吾刺史者。’於是眾牽駒上燥土大廡下，薦之席，縻之絲，浴剔蚤鬋，刮惡除洟；莝以雕胡，秣以香萁；錯貝鱗纕，鑿金文羈；絡以和鈴，纓以朱綏；或膏其鬛，或劘其脽；禦夫盡飾，然後敢持。除道履石，立之水涯；幢前羅，杠蓋後隨；千夫翼衛，當道上馳；抗首出臆，震奮邀嬉。當是時，若有知也，豈不曰宜乎？」
先生曰：「是則然矣，叟將何以教我？」黧老進曰：「今先生來吾州亦十年，足軼疾風，鼻如膻香。腹溢儒書，口盈憲章。包今統古，進退齊良。然而一廢不復，曾不若躄足涎顙之猶有遭也。朽人不識，敢以其惑，願質之先生。」先生笑且答曰：「叟過矣！彼之病，病乎足與顙也；吾之病，病乎德也。又彼之遭，遭其無耳。今朝廷洎四方，豪傑林立，謀猷川行。群談角智，列坐爭英。披華發輝，揮喝雷霆。老者育德，少者馳聲。卯角羈貫，排廁鱗征。一位暫缺，百事交並。駢倚懸足，曾不得逞。不若是州之乏釋師大馬也。而吾以德病伏焉，豈躄足涎顙之可望哉？叟之言過昭昭矣，無重吾罪！」於是黧老壯齒，相視以喜，且籲曰：「諭之矣！」拱揖而旋，為先生病焉。
自吾居夷，不與中州人通書。有來南者，時言韓愈為《毛穎傳》，不能舉其辭，而獨大笑以為怪，而吾久不克見。楊子誨之來，始持其書，索而讀之，若捕龍蛇、搏虎豹，急與之角而力不敢暇，信韓子之怪於文也。世之模擬竄竊，取青媲白，肥皮厚肉，柔筋脆骨，而以為辭者之讀之也，其大笑固宜。
且世人笑之也，不以其俳乎？而俳又非聖人之所棄者。《詩》曰：「善戲謔兮，不為虐兮。」《太史公書》有《滑稽列傳》，皆取乎有益於世者也。故學者終日討說答問，呻吟習復，應對進退，掬溜播灑，則罷憊而廢亂，故有「息焉遊焉」之說。不學操縵，不能安弦。有所拘者，有所縱也。太羹元酒，體節之薦，味之至者。而又設以奇異小蟲、水草、楂梨、橘柚，苦鹹酸辛，雖蜇吻裂鼻，縮舌澀齒，而鹹有篤好之者。文王之昌蒲菹，屈到之芰，曾皙之羊棗，然後盡天下之味以足於口。獨文異乎？韓子之為也，亦將弛焉而不為虐歟！息焉遊焉而有所縱歟！盡六藝之奇味以足其口歟！而不若是，則韓子之辭，若壅大川焉，其必決而放諸陸，不可以不陳也。
且凡古今是非六藝百家，大細穿穴用而不遺者，毛穎之功也。韓子窮古書，好斯文，嘉穎之能盡其意，故奮而為之傳，以發其鬱積，而學者得以勵，其有益於世歟！是其言也，固與異世者語，而貪常嗜瑣者，猶呫呫然動其喙，亦勞甚矣乎！
魏公子丕，由其父得漢禪。還自南郊，謂其人曰：「舜禹之事，吾知之矣。」由丕以來皆笑之。
柳先生曰；「丕之言若是可也。向者丕若曰；「舜禹之道，吾知之矣，」丕罪也。其事則信。吾見笑之者不知言，未見丕之可笑者也。
凡易姓授位，公與私，仁與強，其道不同；而前者忘，後者係，其事同。使以堯之聖，一日得舜而與之天下，能乎？吾知小爭於朝，大爭於野，其為亂，堯無以已之。何也？堯未忘於人，舜未係於人也。堯之得於舜也以聖，舜之得於堯也以聖，兩聖獨得於天下之上，奈愚人何？其立於朝者放齊猶曰：「朱啟明」，而況在野者乎？堯知其道不可，退而自忘；舜知堯之忘己而係舜於人也。進而自係。舜舉十六族，去四凶族，使天下鹹得其人；命二十二人，興五教，立禮刑，使天下鹹得其理；合時月，正曆數，齊律、度、量、權衡，使天下鹹得其用。積十餘年，人曰：「明我者舜也，齊我者舜也，資我者舜也。」天下之在位者，皆舜之人也。而堯隤然聾其聰，昏其明，愚其聖。人曰：「往之所為堯者，果烏乎在哉？」或曰「耄矣」，曰「匿矣」。又十餘年，其思而問者加少矣。至於堯死，天下曰：「久矣，舜之君我也。」夫然後能揖讓受終於文祖。舜之於禹也亦然。禹旁行天下，功係於人者多，而自忘也晚。益之自係猶是也，而啟賢聞於人，故不能。夫其始係於人也厚，則其忘之也遲。不然，反是。
漢之失德久矣，其不係而忘也甚矣。宦、董、袁、陶之賊盈矣。丕之父攘禍以立強，積三十餘年，天下之主，曹氏而已，無漢之思也。丕嗣而禪，天下得之以為晚，何以異夫舜禹之事耶？然則漢非能自忘也，其事自忘也；曹氏非能自係也，其事自係也。公與私，仁與強，其道不同，其忘而係者無以異也。堯舜之忘，不使如漢，不能授舜禹；舜禹之係，不使如曹氏，不能受之堯舜。然而世徒探其情而笑之，故曰笑其言者非也。問者曰：「堯崩，天下若喪考妣，四海遏密八音三載。子之言忘若甚然，是可不可歟？」曰：是舜歸德於堯，史尊堯之德之辭者也。堯之老更一世矣，德乎堯者，蓋已死矣，其幼而存者，堯不使之思也。不若是，不能與人天下。
凡人之獲謗譽於人者，亦各有道。君子在下位則多謗，在上位則多譽；小人在下位則多譽，在上位則多謗。何也？君子宜於上不宜於下，小人宜於下不宜於上，得其宜則譽至，不得其宜則謗亦至。此其凡也。然而君子遭亂世，不得已而在於上位，則道必咈於君，而利必及於人，由是謗行於上而不及於下，故可殺可辱而人猶譽之。小人遭亂世而後得居於上位，則道必合於君，而害必及於人，由是譽行於上而不及於下，故可寵可富而人猶謗之。君子之譽，非所謂譽也，其善顯焉爾。小人之謗，非所謂謗也，其不善彰焉爾。
然則在下而多謗者，豈盡愚而狡也哉？在上而多譽者，豈盡仁而智也哉？其謗且譽者，豈盡明而善褒貶也哉？然而世之人聞而大惑，出一庸人之口，則群而郵之，且置於遠邇，莫不以為信也。豈惟不能褒貶而已，則又蔽於好惡，奪於利害，吾又何從而得之耶？孔子曰：「不如鄉人之善者好之，其不善者惡之。」善人者之難見也，則其謗君子者為不少矣，其謗孔子者亦為不少矣。傳之記者，叔孫武叔，時之顯貴者也。其不可記者，又不少矣。是以在下而必困也。及乎遭時得君而處乎人上，功利及於天下，天下之人皆歡而戴之，向之謗之者，今從而譽之矣。是以在上而必彰也。
或曰：「然則聞謗譽於上者，反而求之，可乎？」曰：「是惡可，無亦征其所自而已矣！其所自善人也，則信之；不善人也，則勿信之矣。苟吾不能分於善不善也，則已耳。如有謗譽乎人者，吾必征其所自，未敢以其言之多而舉且信之也。其有及乎我者，未敢以其言之多而榮且懼也。苟不知我而謂我盜蹠，吾又安取慎焉？苟不知我而謂我仲尼，吾又安取榮焉？知我者之善不善，非吾果能明之也，要必自善而已矣。」
興王之臣，多起汙賤，人曰「幸也」；亡主之臣，多死寇盜，人曰「禍也」。予咸宜之。當兩漢氏之始，屠販徒隸出以為公侯卿相，無他焉，被固公侯卿相器也。遭時之非是以詘，獨其始之不幸，非遭高、光而以為幸也。漢晉之末，公侯卿相劫戮困俄伏牆壁間以死，無他焉，彼固劫戮困餓器也。遭時之非是以出，獨其始之幸，非遭卓、曜而後為禍也。彼困於昏亂，伏志氣，屈身體，以下奴虜，平難澤物之德不施於人，一得適其傃，其進晚爾，而人猶幸之。彼伸於昏亂，抗志氣，肆身體，以傲豪傑，殘民興亂之伎行於天下，一得適其傃，其死後耳，而人猶禍之。悲夫！予是以咸宜之。
市之鬻鞭者，人問之，其賈直五十，必曰五萬。復之以五十，則伏而笑；以五百，則小怒；五千，則大怒；必以五萬而後可。有富者子適市買鞭，出五萬，持以誇予。視其首，則拳蹙而不遂；視其握，則蹇仄而不植；其行水者，一去一來不相承；其節朽黑而無文材，掐之滅爪，而不得其所窮；舉之翲然若揮虛焉。予曰：「子何取於是而不愛五萬？」曰：「吾愛莫黃而澤。且賈者雲。」予乃召僮爚湯以濯之，則遬然枯，蒼然白，向之黃者梔也，澤者蠟也。富者不悅。然猶持之三年。後出東郊，爭道長樂阪下。馬相踶，因大擊，鞭折而為五六。馬踶不已，墜於地，傷焉。視其內則空空然，其理若糞壤，無所賴者。今之梔其貌，蠟其言，以求賈技於朝者，當其分則善；一誤而過其分，則喜；當其分則反怒，曰：「予曷不至於公卿？」然而至焉者亦良多矣。居無事，雖過三年不為害。當其有事，驅之於陳力之列以禦乎物，以夫空空之內，糞壤之理，而以責其大擊之效，惡有不折其用而獲墜傷之患者乎？
吏而商也，汙吏之為商，不苦廉吏之商，其為利也博。汙吏以貨商，資同惡與之為曹，大率多減耗，役傭工，費舟車，射時有得失，取貨有苦良，盜賊水火殺敚焚溺之為患，幸而得利，不能什一二，身敗祿奪，大者死，次貶廢，小者惡，終不遂。汙吏惡能商矣哉？廉吏以行商，不役傭工，不費舟車，無資同惡減耗，時無得失，貨無良苦，盜賊不得殺敚，水火不得焚溺，利愈多，名愈尊，身富而家強，子孫葆光。是故廉吏之商博也。苟修嚴潔白以理政，由小吏得為縣，由小縣得大縣，由大縣得刺小州，其利月益各倍。其行不改，又由小州得大州，其利月益三之一。其行又不改，又由大州得廉一道，共利月益之三倍，不勝富矣。苟其行又不改，則其為得也，夫可量哉？雖赭山以為章，涸海以為鹽，未有利大能苦是者。然而舉世爭為貨商，以故貶吏相逐於道，百不能一遂。人之知謀好邇富而近禍如此，悲夫！
或曰：「君子謀道不謀富，子見孟子之對宋巠乎？何以利為也。」柳子曰：「君子有二道，誠而明者，不可教以利；明而誠者，利進而害退焉。吾為是言，為利而為之者設也。或安而行之，或利而行之，及其成功，一也。吾哀夫沒於利者以亂人而自敗也，姑設是，庶由利之小大登進其誌，幸而不撓乎下以成其政，交得其大利。吾言不得已爾，何暇從容若孟子乎？孟子好道而無情，其功緩以疏，未若孔子之急民也。」
東海若陸遊，登孟諸之阿，得二瓠焉，刳而振其犀以嬉，取海水雜糞壤蟯蚘而實之，臭不可當也。窒以密石，舉而投之海。逾時焉而過之，曰：「是故棄糞耶？」其一徹聲而呼曰：「我大海也。」東海若呀然而笑曰：「怪矣，今夫大海，其東無東，其西無西，其北無北，其南無南，旦則浴日而出之，夜則滔列星，涵太陰，揚陰火珠寶之光以為明，其塵霾之雜不處也，必泊之西澨。故其大也深也潔也光明也，無我若者。今汝海之棄滴也，而與糞壤同體，臭朽之與曹，蟯蚘之與居，其狹咫也，又冥暗若是，而同之海，不亦羞而可憐哉！子欲之乎？吾將為汝抉石破瓠，蕩群穢於大荒之島，而同子於向之所陳者可乎？」糞水泊然不悅曰：「我固同矣，吾又何求於若？吾之性也，亦若是而已矣。穢者自穢，不足以害吾潔；狹者自狹，不足以害吾廣；幽者自幽，不足以害吾明。而穢亦海也，狹、幽亦海也，突然而往，於然而來，孰非海者？子去矣，無亂我！」其一聞若之言，號而祈曰：「吾毒是久矣！吾以為是固然不可異也。今子告我以海之大，又目我以故海之棄糞也，吾愈急焉。湧吾沫不足以發其窒，旋吾波不足以穴瓠之腹也，就能之，窮歲月耳，願若幸而哀我哉！」東海若乃抉石破瓠。投之孟諸之陸，蕩其穢於大荒之島，而水復於海，盡得向之所陳者焉。而向之一者，終與臭腐處而不變也。
今有為佛者二人，同出於毗盧遮那之海，而汩於五濁之糞，而幽於三有之瓠，而窒於無明之石，而雜於十二類之蟯蚘。人有問焉，其一人曰：「我佛也，毗盧遮那、五濁、三有、無明、十二類，皆空也，一也，無善無惡，無因無果，無修無證，無佛無眾生，皆無焉，吾何求也！」問者曰：「子之所言，性也，有事焉。夫性與事，一而二，二而一者也，子守而一定，則大患者至矣。」其人曰：「子去矣，無亂我！」其一人曰：「嘻，吾毒之久矣！吾盡吾力而不足以去無明，窮吾智而不足以超三有、離五濁，而異夫十二類也。就能之，其大小劫之多不可知也，若之何？」問者乃為陳西方之事，使修念佛三昧一空有之說。於是聖人憐之，接而致之極樂之境，而得以去群惡，集萬行，居聖者之地，同佛知見矣。向之一入者，終與十二類同而不變也。夫二人之相違也，不若二瓠之水哉！今不知去一而取一，甚矣！
曰：「吾子來也，以有餘而欲及人乎？」曰：「然。」「若用子而能使竭忠孝乎？」曰：「否。夫無忠而忠見，無孝而孝聞，曷若使不見而忠，無聞而孝，肅然已出，熙然已及，夫已也渾然矣乎！」
