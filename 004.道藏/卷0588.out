天子之三公稱公，王者之後稱公，諸侯之入為王卿士亦曰公。有上封，其臣稱之曰公。尊其道而師之，稱曰公。楚之僭，凡為縣者皆曰公。古之人通謂年之長老曰公。故言三公若周公、召公，王者之後若宋公，為王卿士若衛武公、虢文公、鄭桓公。其臣稱之，則列國皆然。師之尊若太公。楚之為縣者若葉公、白公。年之長老若毛公、申培公。而大臣罕能以姓配公者，雖近有之，然不能著也。唐之大臣以姓配公最著者曰房公。房公相玄宗，有勞於蜀，人鹹服其節；相肅宗，作訓於岐，人鹹尊其道。惟正直慈愛以成於德。用是進退，所居而事理辯，所去而人哀號。理袁人，袁人不勝其懷。為文士趙郡李華銘公之德。亂，故不克立。
今刺史太原王涯嘉公之道猶在乎人，袁人不忘公之道，為之刻石。且曰：「州之南有亭，曰需宴亭，公之為也，人之思也。」乃增飾棟宇，即而立焉。州人大悅，鹹會隕涕，言曰：「昔公以周召之德，微子之仁，有土封以為卿士，道為三公，德為國師，年為元老。嚐為縣，縣懷其化；至於州，州濡其澤。凡我子孫，罔不戴慕。」盛德之詞，文而不刻。更刺史數十，莫克興起，乃卒歸於王公。王公嚐以機密匡天子於禁中，承公之道，刺於我邦，由公之理。又能尊公之德，起遺文以昭前烈，則其入為卿士三公也，孰曰不宜？吾懼其去我也遽，願書於銘之陰，用永表於邦之良政。
有唐貞臣汝南周氏，諱某字某。以諫死，葬於某。貞元十二年，柳宗元立碣於其墓左。
在天寶年，有以諂諛至相位，賢臣放退。公為御史，抗言以白其事，得死於墀下，史臣書之。公死，而佞者始畏公議。
於虖！古之不得其死者眾矣。若公之死，志匡王國，氣震奸佞，動獲其所，斯蓋得其死者歟！公之德之才，洽於傳聞，卒以不試，而獨申其節，猶能奮百代之上，以為世軌。第令生於定、哀之間，則孔子不曰「未見剛者」；出於秦、楚之後，則漢祖不曰「安得猛士」。而存不及興王之用，沒不遭聖人之嘆，誠立志者之所悼也。故為之銘。銘曰：
忠為美，道是履。
諫而死，佞者止。
史之誌，石以紀，為臣軌兮。
四年五月，皇帝以銀印赤級，即隱所起陽公為諫議大夫。後七年，廷諍懇至，累日不解，帝尤嘉異，遷為國子司業。旌直優賢，道光師儒。又四年，九月己巳，出拜道州刺史。太學生魯郡李季儻、廬江何蕃等百六十人，投業奔走，稽首闕下，叫閽籲天，願乞復舊。朝廷重更其事，如己已詔。翌日，會徒北向如初。行至延喜門，公使追奪其章，遮道願罷，遂不果獻。生徒嗷嗷，顧盼徘徊。昔公之來，仁風扇揚。暴慠革麵，柔軟有立。聽聞嘉言，樂甚鍾鼓。瞻仰德宇，高逾嵩岱。及公當職施政，示人準程。良士勇善，偽夫去飾。惰者益勤，誕者益恭。沉酗腆酒，斥逐郊遂。違親三歲，罷退鄉黨。令未及下，乞歸就養者二十餘人。禮順克彰，孝弟以興。則又講貫經籍，俾達奧義。簡習孝秀，俾極儒業。冠屨裳衣，由公而嚴。進退揖讓，由公而儀。公征甚遐，吾黨誰師？遂相與谘度署吏，布告諸儒。願立貞瑉，侔高狀明。乃訪於學古之士，紀公名字，垂憲於後。
公名城，字亢宗，家於北平，隱於條山。惟公端粹衝和，高嶷懿醇，道德仁明，孝愛友悌，薰襲裏閈，布聞天下。守節貞固，患難不能遷其心；怡性坦厚，榮位不足動其神。為司諫，義震於周行；為司業，愛加於生徒。宜乎立石，俾後是憲。其詞曰：
惟茲陽公，履道葆醇。爰初隱聲，覆簣基仁。德充而形，乃作諫臣。抗誌勵義，直道是陳。帝求師儒，貳我成均。開朗蒙滯，宣明德教。太和潛布，元機密照。群生聞禮，後學知孝。進退作則，動言是效。匪公之軌，人用奚蹈。粗厲貪淩，待公順之。欺偽譎詐，待公信之。少年申申，鹹適其宜。榎楚廢弛，尊嚴而威。公褒其良，俾升於堂。臒者既肥，榮加兗衣。公棄不用，懲咎內訟。既訟於內，猶公之誨。匪仁孰親，匪德孰尊。今公於征，孰表儒門。生徒上言，稽首帝閽。謂天蓋高，曾莫我聞。青衿涕濡，闐街盈衢。遠送於南，望慕踟躕。立石書德，用揚懿則。嗚呼斯文，遺愛罔極。
孔子作《春秋》千五百年，以名為傳者五家，今用其三焉。秉觚牘，焦思慮，以為論注疏說者百千人矣。攻訐狠怒，以詞氣相擊排冒沒者，其為書，處則充棟宇，出則汗牛馬，或合而隱，或乖而顯。後之學者，窮老盡氣，左視右顧，莫得而本。則專其所學，以訾其所異，黨枯竹，護朽骨，以至於父子傷夷。君臣詆悖者，前世多有之。甚矣，聖人之難知也！有吳郡人陸先生質，與其師友天水啖助洎趙匡，能知聖人之旨。故《春秋》之言，及是而光明。使庸人小童，皆可積學以入聖人之道，傳聖人之教，是其德豈不侈大矣哉！
先生字某，既讀書，得制作之本，而獲其師友。於是合古今，散同異，聯之以言，累之以文。蓋講道者二十年，書而誌之者又十餘年，其事大備，為《春秋集注》十篇，《辯疑》七篇，《微指》二篇。明章大中，發露公器。其道以聖人為主，以堯舜為的，包羅旁魄，膠葛下上，而不出於正。其法以文武為首，以周公為翼，揖讓升降，好惡喜怒，而不過乎物。既成，以授世之聰明之士，使陳而明之，故其書出焉，而先生為巨儒。用是為天子諍臣尚書郎國子博士給事中皇太子侍讀，皆得其道。刺二州，守人知仁。永貞年，侍東宮，言其所學，為《古君臣圖》以獻，而道達乎上。是歲，嗣天子踐阼而理，尊優師儒，先生以疾聞，臨問加禮。某月日，終於京師，某月日，葬於某郡某裏。
嗚呼！先生道之存也以書，不及施於政；道之行也以言，不及睹其理。門人世儒，是以增慟。將葬，以先生為能文聖人之書通於後世，遂相與諡曰文通先生。後若干祀，有學其書者過其墓，哀其道之所由，乃作石以表碣。
嗚呼！先君之墓，仲父殿中君誌焉。孤宗元不敢稱道先德，然而無以昭於外者，用敢悉取仲父之所陳而係其辭，刻茲石表。
先君諱鎮，字某。六代祖諱慶，後魏侍中平齊公。五代祖諱旦，周中書侍郎濟陰公。高祖諱楷，隋刺濟、房、蘭、廓四州。曾伯祖諱奭，字子燕，唐中書令。曾祖諱子夏，徐州長史。祖諱從裕，滄州清池令。皇考諱察躬，湖州德清令。世德廉孝，颺於河滸，士之稱家風者歸焉。
先君之道，得《詩》之群，《書》之政，《易》之直方大，《春秋》之懲勸，以植於內而文於外，垂聲當時。天寶末，經術高第。遇亂，奉德清君夫人載家書隱王屋山。間行以求食，深處以修業，作《避暑賦》。合群從弟子侄講《春秋左氏》《易王氏》，衎衎無倦，以忘其憂。德清君喜曰：茲謂遁世無悶矣。亂有間，舉族如吳，無以為食。先君獨乘驢無僮禦以出，求仁者冀以給食。嚐經山澗，水卒至，流抵大壑，得以無苦。被濡塗以行無慍容，觀者哀悼而致禮加焉。季王父六合君忤貴臣，死於吏舍，猶鞫其狀。先君改服徒行，逾四千里，告於上，由是貸其問。
既而以為天子平大難，發大號，且致太平。人罹兵戎，農去耒耜，宜以時興太學，勸耦耕，作《三老五更議》《耤田書》，齋沐以獻。道不果用。授左衛率府兵曹參軍。尚父汾陽王居朔方，備禮延望，授左金吾衛倉曹參軍，為節度推官，專掌書奏，進大理評事。以為刑法者軍旅之楨幹，斥候者邊鄙之視聽，不可以不具。作《晉文公三罪議》《守邊論》，議事確直，世不能容。表為晉州錄事參軍。晉之守，故將也，少文而悍，酣嗜殺戮，吏莫敢與之爭，先君獨抗以理，無辜將死，常以身扞笞箠，拒不受命。守大怒，投幾折簀，而無以奪焉。以為自下繩上，其勢將殆，作《泉竭木摧詩》。終秉直以免於恥，調長安主簿。居德清君之喪，哀有過而禮不逾，為士者鹹服。服既除，常吏部命為太常博士。先君固曰：「有尊老孤弱在吳，願為宣城令。」三辭而後獲，徒為宣城。四年作閿鄉令。考績皆最，吏人懷思，立石頌德。遷殿中侍御史，為鄂嶽沔都團練判官。元戎大攘狡虜，增地進律，作《夏口破虜頌》。後數年，登朝為真，會宰相與憲府比周，誣陷正士，以校私仇。有擊登聞鼓以聞於上，上命先君總三司以聽理，至則平反之。為相者不敢恃威以濟欲，為長者不敢懷私以請間，群冤獲宥，邪黨側目，封章密獻，歸命天子，遂莫敢言。逾年，卒中以他事，貶夔州司馬。作《鷹鸇詩》。居三年，醜類就殛，拜侍御史。制書曰：「守正為心，疾惡不懼。」先君捧以流涕，曰：「吾惟一子，愛甚，方謫去至藍田，訣曰：‘吾目無涕。’今而不知衣之濡也，抑有當我哉！」作《喜霽之歌》。副職持憲，以正經紀。
貞元九年，宗元得進士第。上問有司曰：「得無以朝士子冒進者乎？」有司以聞。上曰：「是故抗奸臣竇參者耶！吾知其不為子求舉矣。」是歲五月十七日，終於親仁裏第，享年五十五。七月某日，葬於萬年縣棲鳳原。後十一年，宗元由御史為尚書郎。天子行慶於下，申命崇贈，而有司草創頗緩。會宗元得罪，遂寢不行。
太夫人范陽盧氏，某官某之女，實有全德，為九族宗師。用柔明勤儉以行其誌，用圖史箴誡以施其教，故二女之歸他姓，鹹為表式。太夫人既授封河東縣太君，會冊太上皇后於興慶宮。既乃宗元貶秩為永州司馬，奉侍溫清，未嚐見憂。元和元年五月十五日，終於州之佛寺，享年六十八。
嗚呼！宗元不謹先君之教，以陷大禍，幸而緩於死。既不克成先君之寵贈，又無以寧太夫人之飲食，天殛薦酷，名在刑書。不得手開元堂以奉安祔，罪惡益大，世無所容。尚顧嗣續，不敢即死。支綴氣息，以嚴邦刑。大懼祭祀之無主，以忝盛德。敢用特牲，昭告神道，號叫萬里，以畢其辭雲。
袁高，河南人。以給事中敢諫爭。貞直忠蹇，舉無與比。能使所居官大，再贈至禮部尚書。
薑公輔，為內學士，以奇策取相位。好諫諍，免。後以罪貶為復州刺史，卒。齊映，南陽人。為相。以文敏顯用。
嚴郢，河南人。剛厲好殺，號忠能。為京兆、河南尹，御史大夫。善舉職，為邪險構扇，以貶死。
元全柔，河南人。氣象甚偉，好以德報怨，恢然者也。為大官，有土地，入為太子賓客。
杜黃裳，京兆人，宏大人也，善言體要，為相，有牆仞，不佞，以謀克蜀，加司空，出為河中節度。
劉公濟，河間人。厚寬碩大，與物無忤。為渭北節度，入為工部尚書，卒。
楊氏兄弟者，宏農人。皆孝友，有文章。憑，由江南西道入為散騎常侍。凝以兵部郎中卒。淩以大理評事卒，最善文。
穆氏兄弟者，河南人。皆強毅仁孝。讚，為御史中丞。提佞幸得貶。後至宣池歙處置使，卒。質，為尚書郎。以侍御史內供奉卒。最善文。皇甫政，河南人。有威儀。由浙東廉使為太子賓客。
裴樞，同郡人。為御史。天子以隱罪誅吏，樞頓首願白其狀，以故貶。後為尚書郎。
李舟，隴西人。有文學，俊辨，高志氣。以尚書郎使危疑反側者再，不辱命。其道大顯。被讒妒，出為刺史，廢痼卒。
李鄘，江夏人。果檢自負，嶷然善為官。為御史中丞、京兆尹、鳳翔節度。
梁肅，安定人。最能為文，以補闕修史。侍皇太子。卒，贈禮部郎中。
陳京，泗上人。始為諫官，數諫諍。有內行，文多詁訓。為給事中。上方以為相，會惑疾，自刃，廢痼卒。
韓會，昌黎人。善清言，有文章，名最高。然以故多謗。至起居郎，貶官，卒。弟愈，文益奇。
許孟容，吳人。讀書為文口辯。為給事中，嚐論事。由太常少卿為刑部侍郎。
李覿，隴西人。行義甚修。至刑部郎中，卒。故與先君為三司者也。其大理者曰楊瑀。瑀無可言，猶以獄直為御史。
字文邈，河南人。有文，謹愨人也。為御史中丞，齪齪自守。然以直免官，復為刺史，卒。
袁滋，陳郡人。善篆書，文敏不競。為相，出使辱命，貶刺史。復為義成軍節度，卒。
盧群，范陽人。雜博，多所許與。使反側之地，天子以為任事。為義成軍節度，卒。
崔損。清河人。畏慎，為相，無所發明。然不害物。天子獨愛幸，以損為長者。
鄭餘慶，滎陽人。再為相。始天下皆以為長者，及為大官，名益少。今為尚書、河南尹，無恙。
鄭利用，餘慶從父兄也。真長者。由大理少卿為御史中丞，復由中丞為大理少卿。
李益，隴西姑臧人。風流有文詞。少有僻疾，以故不得用。年老常望仕，非其誌，復為尚書郎。
王紓，其弟紹，太原人。紹得幸德宗，為尚書，在宰相之右。今為徐泗節度。紓有學術，魯直，為尚書郎。
路泌，河南人。以尚書郎使西戎。留戎中，度今已年八十餘。既和戎，十五年不得歸，無為言者。虞當，會稽人。為郭尚父從事，終沔州刺史。以信聞。
賈弇，長樂人。善士也。為校書郎，卒。弟全，至御史中丞。趙需，天水人。┦┦儒士也，有名。至兵部郎中，卒。張式，南陽人。
張惟儉，宣城當塗人。皆善言謔。式至河南尹。莒，鄧州刺史。惟儉和州刺史。
奚陟，江都人。柔敏。至吏部侍郎。世謂陟善宦。然其智足以自處也。
盧景亮，涿人。有誌義，多所激發。為諫官，奏書如水赴壑。坐貶，廢棄甚久。至順宗時，為尚書郎，升中書舍人，卒。楊於陵，宏農人。善吏，敏秀者也。為中書舍人、京兆尹。
張因，某人。舉詔策為長安尉。願去官為道士，甚有名。以其弟回降封州，曰：「吾老矣，必死。」回也哭而行。遂死封州。
高郢，渤海人。有文章規矩自立者，不幹貴幸。以太常為相，罷居尚書。
唐次，北海人。有文章學行義甚高。以尚書郎出為刺史，屏棄。永貞中，召以為中書舍人。道病，去長安七十里，死傳舍。
苗拯，上黨人。有學術，峭直。以諫議大夫漏泄省中語，貶萬州，卒。
柳氏兄弟者，先君族兄弟也。最大並，字百存。為文學，至御史。病瞽遂廢。次中庸、中行，皆名有文。鹹為官，早死。
柳登、柳冕者，族子也。自其父芳，善文史，與冕並居集賢書府，冕文學益健，頗躁。自吏部郎中出為刺史。至福建廉使，卒。登晚仕至尚書郎、秘書少監。
薛丹，同郡人。至尚書郎。呂牧，東平人。由尚書郎刺澤州，卒。崔鎮，清河人。至檢校郎官。子群，為右補闕，贈給事中。房啟，河南人。善清言。由萬年令為容州經略。
於申，河南人。至尚書郎。常仲孺，河南人。今為諫議大夫。
蘇弁，武功人。好聚書，至三萬卷。與先君通書。以戶部侍郎貶，復為刺史。崔稹，博陵人。善言名理。為御史尚書郎。鄭元均，滎陽人。強抗，少所推讓，然以此多怨，困不得位。
辛惲，隴西人。有史學。韓衡，昌黎人。善士。陳眾甫，梓潼人。高志氣。薛伯高，同郡人。好讀書，號為長者。後至尚書卒。
張宣力，清河人。儒善。後表其名去「力」，但為宣。自元均至宣力，皆沒沒無顯仕者。
孤宗元曰：先君之所與友，凡天下善士舉集焉。信讓而大顯，道博而無雜。今之世言交者以為端。敢悉書所尤厚者，附茲石以銘於背如右。
唐貞元十二年二月庚寅，葬我殿中侍御史河東柳公於萬年縣之少陵原。公諱某，字某，邑居於虞鄉。曾王父某官，王父某官，皇考某官。奕世餘慶，叢而未稔。濟德流祉，其後宜大。秀而不實，為善者惑。嗚呼哀哉！
惟公敦柔峻清，恪慎端莊。進止威儀，動有恒常。英風超倫，孤厲貞方。居室孝悌，與人信讓。當職強毅，遊刃立斷。自少耽學，頗工為文。既窮日力，又繼以夜。鄉里推擇，敦迫上道。乃與計偕，來遊京師。觀藝靈台，貢文有司。射策合程，遂冠首科。休有令問，群士羨慕。居數年，授河南府文學。教勵生徒，選擇貢士。儒黨相賀，庶人觀禮。秩滿，渭北節度使延為參佐，總齊軍政，甚獲能稱，加太常寺協律郎。既喪主師，罷歸私室。方將脫遺紛埃，退與道俱。衝漠保神，優柔隸儒。四方聞風，交馳鵠書。載筆乘軺，乃作參謀。出入朔方，陪佐戎車。遷大理評事，又加章綬。朱裳銀印，宗黨有耀。權略密勿，潛機埋照。完彼亭堡，時其講教。實從我謀，鄰國是效。改度支判官，轉大理司直。出納府庫，頒給軍食。下無仇斂，黔首休息。月校歲會，莫不如畫。庫豐財羨，制成計得。又遷殿中侍御史度支營田副使。分閫之寄，參制其半。柔以仁撫，剛以義斷。戎臣坐嘯，公堂無事。朝端延首，方待以位。既而祿不及伐冰，政不獲專達，以其年正月九日遇疾，終於私館，享年五十。嗚呼痛哉！奔驥騁力，中途足。高鴻輕舉，在雲墜翼。凡我所知，哀慟無極。本道節度尚書朔寧王張公，震悼涕慕，不任於懷。臨遣牙將試殿中監李輔忠監備凶禮，賵賻甚厚。行軍司馬侍御史韋重規等，匍匐救助，事用無闕。丹素車，歸於上京。撰期定宅，莫有愆素。故友諸生，宗人外姻，號慟會葬，哀禮鹹申。克窆元堂，掩坎廣輪。顧盼無依，徘徊增哀。願勒休聲，延垂後賢。於是汝南周君巢等，相與琢石書德，用圖不朽。文曰：
抱元淳，稟粹和。既強毅，又柔嘉。登儀曹，耀文章。司學徒，儒風揚。自渭北，佐朔方。戎政閑，黔首康。冠惠文，垂朱裳。才不施，天茫茫。刊樂石，篆遺德。延休烈，垂憲則。於萬年，長無極。
少陵原柳氏之大墓，唐貞元十九年某月日，孤某奉其先府君洎夫人之喪祔於其位。由新墓而南若干步，曰高祖王父蘭州府君諱某字某之墓。又東若干步，曰曾祖王父邠州府君諱某之墓。西若干步，曰祖王父司議郎府君諱某之墓。鹹異兆而相望。昭穆之有位序，壤樹之有豐殺，皆如律令。
府君諱某，字某，由父任為太廟齋郎、更許昌、陽武、伊闕、華原尉，王屋丞，汝陰令。為宏農二年，推其誠心，裕於其人。辟土生穀，若有天相之道。衣食給足，故人不劄夭；教厲明具，故俗不爭奪。遂以治於太和，事理克彰。刺史盧杞加禮褒旌，考績絕尤。推君之政，風於下邑。命為吏部尚書郎。庾河南受命黜陟，狀君理績殊異，宜升天朝，帝有歎焉。方圖優升，命用不長，年五十五，建中二年某月日，卒於官。以其素廉，家之蓄不足以充凶事，遂殯於是邑。仍會危難，至於今乃克返葬。孤某，嚐為黔州錄事參軍，今無祿仕，而誌不敢緩。初，公娶司農少卿京兆韋山之孫涇陽主簿回智之女，德容溫良，大曆二年某月日，卒於越而假葬焉。孤某，徒行自越，舉夫人之喪至於虢，舉宏農君之喪，鹹至於墓，窆焉。既窆，立石表於墳前，示後之人以無忘孝敬。
嗚呼！世有難仕於外而葬其族者鮮矣。孝子之心，有待駟馬五鼎而卒不至者焉。若今之殺衣黜食，寒妻子，饑仆禦，終身由之而誌益不懈，為旅人徒跣萬里，以厄困終事，孝之難者歟！五十而慕者舜也，祿千鍾而悲者曾子也，聖且賢難之若是。今之人有由其道者，得不立於世乎？
嗚呼！有唐仁人獨孤君之墓，祔於其父太子舍人諱助之墓之後。自其祖贈太子少保諱問俗而上，其墓皆在灞水之左。今王父營陵於其側，故再世在此。
嗚呼！在獨孤君之道和而純，其用端而明，內之為孝，外之為仁，默而智，言而信。其窮也不憂，其樂也不淫。讀書推孔子之道，必求諸其中。其為文深而厚，尤慕古雅，善賦頌，其要鹹歸於道。昔孔子之世，有顏回者，能得於孔子，後之仰其賢者，譬之如日月，而莫有議者焉。嗚呼！獨孤君之明且仁，如遭孔子，是有兩顏氏也。今之世有知其然者其信於天下乎？使夫人也夭而不嗣，世之惑者，猶曰尚有天道，噫乎甚邪！君諱申叔，字子重，年二十二舉進士，又二年用博學宏詞為校書郎，又三年，居父喪，未練而沒，蓋貞元十八年四月五日也。是年七月十日而葬，鄉曰某鄉。原曰某原。
嗚呼！君短命，行道之日未久，故其道信於其友，而未信於天下。今記其知君者於墓：韓泰安平，南陽人。李行諶元固、其弟行敏中明，趙郡讚皇人。柳宗元，河東解人。崔廣略，清河人。韓愈退之，昌黎人。王涯廣津，太原人。呂溫和叔，東平人。崔群敦詩，清河人。劉禹錫夢得，中山人。李景儉致用，隴西人。嚴休復玄錫，馮翊人。韋詞致用，京兆杜陵人。
公諱瑾，字封叔，河東聞喜人。太尉公諱行儉，實高祖。侍中公諱光庭，實曾祖。刑部員外郎府君諱稹，實祖。大理卿府君諱儆，實父。公由進士上第，校書崇文館，傷館事，修整左春坊，由是立署局。後參京兆軍事，案覆校巡，大尹恒得以取直。為太常主簿，搜剔疑互，探抉遁隱，宿工老師，不得伏匿，皆來會堂下。耆股肱，役喉喙，以集樂事。作坐立二部伎圖。卿奇其績，奏超以為丞。司空杜公聯奉崇陵、豐陵禮儀，再以為佐。離紛厖，導滯塞，關百執事，條直顯遂，司空拱手以成。自開元制禮，諱去《國恤》章，累聖陵寢，皆因事攬綴，取一切乃已，有司卒無所征。公乃撰《二陵集禮》，藏之南閣。轉殿中侍御史，仍拜尚書比部員外郎，會校成要，期歲畢具。刺金州，決高弛隙，去人水禍，渚茭原茅，辟成稻粱。陟萬年令，叢劇辨肅，談宴終日，人視之若居冗官然。會金州猾吏來，揚言恐喝，以煩褻事，曰：「不得三十萬，吾能為禍。」公大怒，召罵之，恣所為。吏巧以聞，御史案章具獄，再謫道州、循州為佐掾。會赦，量移吉州長史。元和十二年七月日，病痁泄卒。
始公以唯諾聞長安中，奔人危急，輕出財力，如索水火。性開蕩，進交大官，不視齒類；挾同列，收下輩，細大畢歡。喜博奕，知聲音，飲酒甚少，而工於糺謫。謠舞擊咢，纖屑促密，皆曲中節度，而終身不以酒氣加人。晝接人事，夜讀書考禮，收捃策牘，未嚐釋手，以是重諸公間。初娶范陽盧氏，無子，後夫人柳氏，德為九族冠。生三男子，喪其二焉。貞元十六年某月日卒，祔於長安禦宿之北原，塚子銑，奉柩以明年月日克葬於墓。銑以文書來柳州，告其叔舅宗元，願碣於墓左。則涕為之銘。其辭曰：
有鬱其馨，惟裴之卿。世服大僚，仍耀烈名。封叔申之，實惟其英。讎書宮闈，佐職於京。太常命吏，以能增秩。相儀考禮，大弁斯畢。鳩工展伎，爰備聲律。或圖或書，藏之府室。史於柱下，郎於會司。徼循以周，大比是宜。作牧於金，金人允懷。溝防漢滸，墊沃卒移。增我歲食，易其芋魁。遊手閑民，相顧聚來。征為萬年，治劇於都。百務敘成，談宴以娛。誰恤誰恃，不忍悍吏。胡巧其辭，案章以遂。由道斥循，施施三年。更赦進資，廬陵是遷。人曰世德，宜慶於延。又曰良能，宜力之宣。朝有大賚，期賜其還。鬼神不享，命隕在前。長原有墓，高曾祖父，淑靈是祔。封叔爰歸，左右惟具。孤銑磨石，祈辭海陬。遂升其趺，於道之周。
貞元十九年正月某日，守尚書兵部郎中楊君卒，某年月日，葬於奉先縣某原。既葬，其子侄洎家老，謀立石以表於基。葬令曰：凡五品以上為碑，龜趺螭首。降五品為碣，方趺圓首，其高四尺。案即中品第五，以其秩不克偕，降而從碣之制，其世係則紀於大墓。
君諱凝，字懋功，與李弟淩生同日，不周月而孤。伯兄憑，翦發為重，家居於吳。太夫人母道尊愛，教飾謹備。君之昆弟，孝敬出於其性，禮範奉於其舊，克有成德，輯其休光。東薄海、岱，南極衡、巫，文學者皆知誦其詞，而以為模準；進修者率用歌其行，而有所矜式。君既舉進士，以校書郎為書記，毗讚元侯，於漢之明，式徙荊州，由協律郎三轉御史。元戎出師，用顯厥謀，遂入王庭為起居郎。書事不回，著垂國典。又為尚書司封員外郎，革正封邑，申明嫡媵，事連權右，斥退匆憚。直聲彰聞，仍參選部，以馭群吏。好臣席勢，威福自己。他人求附離而不可得者，公則卻之。私以胥吏求署，一皆罷遣。曰：「吾不以三尺法為己利害。」居喪致哀，內盡其誌，外盡其物，而無有不得於心者。服除，為右司郎中，危言直己，以致其誠。然卒中於詖辭，不得朝請，以檢校交吏部郎中為宣武軍節度判官。亳人缺守，往蒞其政，孤老撫安，強猾戮死。墾鑿墝鹵，芟艾榛荒。作爰田，以贍人食。浚決潢汙，築復堤防，為落渠以定水禍。理不半歲，利垂千祀。會朝復命，次於汴郊，帥喪卒亂，不可以入，遂西走闕下。璽書迎門，勞徠甚備。以疾居家三年，復登於朝，遐邇詠歌。仍遇痼疾，天子致問，逾三月不賜告，幸其愈而用之。遂卒。天下文行之士，為之悲哀。
嗚呼！君有深淳之行，有強毅之誌。內以和於親戚，正於族屬；外以信於朋友，施於政事。故身之進退，人之喜戚係焉。凡其昆弟，申明於朝，制書咸曰孝友。君子謂楊氏其仁義之府。君之文若干什，皆可以傳於世。若某者，以姻舊獲愛，不腆之文，君實知之。惟車馬幣玉，無可以稱其德，用君之所以知者酬焉。
