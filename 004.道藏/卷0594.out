仲舒，貞元五年進士，為雄武軍使張仲武從事。
歌南風之薰兮，肇自前烈；美凱風以時兮，流乎俊哲。澹澹蕩蕩，生乎無間；馥馥微微，播於有截。故功成作樂，上下昭著；治定制禮，而君臣有別。吾亦乘日月之至明，致中和之令節。言而履之，萬國稱慶；動而法之，千寮胥悦。此所謂規模帝舜，慰洽吾人。操五絃之樂，而八風從律；徵三代之樂，而六氣平均。使天下霈然而有感，窮海外颯爾而知春。至於傳之永久，垂之不朽，可以動萌芽，可以榮林藪。薰風之有德也，使國富以人安；薰風之有惠也，使時和而俗阜。若乃燠佳氣兮允塞，掃祥煙兮乍開；早綻青門之柳，先驚上苑之梅。晦入陽春之曲，潛吹玉管之灰。此亦韶年之麗景，況有順時而豐財。或披襟而乍對，或臨水而輕拂。承長養則芳氣襲於一人，闡煦嫗則膏露霑於萬物。斯以發號施令，前規後監，三農以之協洽，兆人以之無咸。如此則典禮備、麟鳳至，吾道不樂兮發身有時；薰風自南兮萬物咸遂。物本無情，因時而生，百姓日用而不覺，五音歲兆於未萌。儻高颷之借便，順下風而長鳴。
鴻鈞之代兮，動植斯慶。至德旁流兮，潛魚在泳。忻藻荇之是依，美陰陽之克正。載頒其首，將同宴鎬之觀；不脫於泉，自樂觀濠之性。極浦風霽，澄潭月虛。纖鱗繚繞，聚沫紆徐。或在鮫人之室，或過陵鯉之居。蓮花東西，信可遊而可息；文竿上下，徒欲釣而求諸。豈不以當在宥之時，處恬然之水。乘灝灝之元氣，得生生之至理。大信波及，湛恩草靡。無慮竭澤之災，自保深泉之美。伊元風之扇物，物無細而不沾。惟廣運之之鋪時，時或與人發潛。❥
時之和兮道之至，彼南風兮舒以肆。發於地鼓萬物以生成，登於天葉三光而能粹。豈不以律有度而鹹應，樂無聲而大備。鬱鬱也從四氣之攸分，熙熙然見群芳之已遂。若乃涉維夏，背芳晨。烝人已乂，率土惟淳。云物必書，識煙霞之改舊；君臣有禮，知動植之懷仁。符元化，越洪鈞。式觀風於我後，終解慍於吾人。伊昔虞帝君臨，憂勞是切。將納隍為己任，垂大訓於前烈。援琴寫操，知庶政之惟和。負扆居尊，俾含生之是悅。然後澤及幽岩，九區克咸。氣揚湮鬱，四海無咈。且攸敘於彝倫，故克遺於一物。國家敬授惟明，稽古作程。式宣其和，以厚實生。是以東作之勤，不遺於帝力；南風之詠，屢起於皇情。亹多士，茫茫萬有。猶偃草而咸若，沐薰風之自久。惟德斯碩，惟財孔阜。
至矣哉！如天之君，聲明化淳。穆南端而作樂，播薰風以養人。順聖時而和，則氣無留慝；解吾氓之慍，故物無不親。所以應乎品類，遍乎天地。感一德而當陽，處八方之正位。使夫微者必扇，幽者必遂。不以動而有光，和而能至。風之始也，日月貞明，星辰齊平。然後蕩蕩而起，熙熙而生。觸類而煦然長育，無朕而潛來備盈。行而有孚，倚五弦而調四氣；廣而不費，匝九垓而周八紘…。非比夫抵華葉，陵高城。轉叢蕙而渥彩，合萬籟而成聲者也，風之達也。本於元首，播於群有。使五福富昌，萬物殷阜。宜其葉無為之大化，匪獨革有苗之小醜。亦有廣莫北動，閶闔東來。不如自其南而掩器，一其薰而阜財。則知端拱垂黻，化人無拂。則必合其君，資其物。豈惟三國不監，二叔不咸。徒偃其禾，而表其讒。故我君烈烈，行道有截。歌祖德而庶事用康，諧舜樂而鳴琴不撤。被南風之溥暢，慰遠黎之胥悅。士有欲摶風於九霄，希假勢於一挈。
明水之設，其義斯元，水以潔著，明由色宣，神靈是享，祀典攸傳。籩豆靜嘉，取其濯溉，曲糵不用，存乎吉蠲。審靈變之無方，實太陰之相借，月當盤而冥召，水承月而潛化。衝融其色，連桂影於晴空；泛灩其光，映銀河於永夜。理包幽奧，質本虛無，在洞徹而彌朗，介清明而不汙。冠澄酒之奠，禮其式序；方行潦之酌，亦實有殊。懿夫淨透霄光，遠浮星彩，取之不竭，從而不改，彰至敬而用協神心，兆無形而道符真宰。信體微而義博，知事簡而功倍。當其配饗宗祧，告成天地，壇壝廣設，粢盛大備，爰命司烜，聿持陰燧。月晃朗而遐臨，水潗[A16C]而潛至。既清既潔，表勤昭事之心；克誠克明，載展奉先之意。原夫物以類聚，應因感生，水惟坎德，月實陰精，所謂聲同即應，氣合乃並。行之斯行，且比夫流而不滯；止之斯止，亦似乎滿而不盈。徒觀夫皓魄淒清，湛然澄澹，出於朕兆，形乎有感。國家烝嚐是奉，享獻惟崇，明水載挹，至誠遂通。始分素魄之下，俄傳清廟之中。應召而生，寧假挈瓶之智；順時而委，豈煩汲井之功？固將降蚃於純嘏，表虔恭於聖衷者哉！
王者統四時，均五則。彼權衡之為準，驗陰陽之不忒。鉤深致遠，黍累於焉靡差；稱物平施，晷度由之斯得。惟權也分其重，惟衡也取其平。明乎國經，固懸茲以垂範；掌乎天秩，如用茲而永貞。衡任權以鉤物，權資衡以作程。故一人體之以清萬國，萬國仰之而庶政以成。當其元鳥司分，疇人敬授。既量諸夕，又測其晝。盈虛氣等，何藉於土圭；日夜時分，已傳於玉漏。莫不同度量以應其時，平權衡以葉其候。苟順氣以頒節，實從時而不謬。其功斯博，其道式孚。諒同均於遠近，故不失於錙銖。俾稱物者守之無易，掄材者持之罔逾。皇矣我君，康哉神化。萬方取則，自得幹均平；二氣尚分，無愆於晝夜。不然者，何以佐璿樞之斟酌，調元氣以絪縕。申乎舊章，孰似權衡之大；匪無同異，所紀春秋之分。齊其重輕，等其規矩。豈鈞銖之是待，在繩準而有取。固將平邦國，亦以敘彝倫。七政惟齊，有符乎應天之運。百工鹹賴，實資乎秉國之鈞。宜其平域中而齊律度，貞天下而利黎人。惟正直可法，惟中乎可均。夫如是，則權衡者蓋亦考茲義而是遵。
佑，貞元九年進士。九淄青節度副大使李師道寮屬，師道叛，佑抗節懺賊被囚。
俾民不迷，茲器惟則。行之而萬象正，動之而天下直。一人不宰，命任權者必公；百辟以孚，在持衡者守德。此蓋國之恆準，教以順行。雖因時以考正，乃假人而後成。權之垂，知俯下而斯重；衡之正，乃得一以至貞。忠以自勝，直哉惟清。物無偏以表德，器守公而作程。動必推移，佐璣而克正。靜無偃仰，若泰階之既平。懿夫衡之誠懸，德乃是茂。秉中正以不忒，在毫釐而何謬。眾星分列，若歷歷以拱辰；一權下臨，正亭亭而當晝。斯斟酌之所以，俾名實以相副者也。爾其觀像取則，其數可陳。積而成重，銖以和鈞。稱物平施，則其道無極；從時利用，乃有命惟新。既審度而攸準，夫何患乎不均。安則無傾，正以順化。四時行令，必因其陰陽；一德奉天，諒貞夫日夜。是知分寸相生成乎象，盈虛有準觀夫文。因黃鐘以起數，應玄鳥之司分。爾乃七政允修，五常斯覩。為時德也，誠金義而木仁；為器法焉，乃左旋而右矩。既輕重之必審，雖微細而待取。平之為美，曲逆終作漢臣；中以見稱，伊尹是為殷輔。茲乃衡之為道也可大，權之為義也斯孚。繩從則正，德不可誣。動不欺於累黍，用有識於分銖。若夫求平之至者，執中之謂乎？
左流（《英華》注：「總目作九流。」），貞元十二年進士。
皇唐之與伊唐也，濬哲文思，異代同時。鹹進善以欽若，又建旌以求之。不進善焉，何以延側陋之士。不彰別也，何以嘉讜正之詞。是宜式創宏模，聿陳令典。綴析羽以藻耀，植修竿之偃蹇。相其地以崇樹所宜，因其人以康莊是踐。即之者有以翊聖，瞻之者於焉遷善。忠謇之徒，風馳雲趨。畢效臣節，同膺帝俞。猶金礪而君臣合契，類土圭而形影相符。回立岧亭，而克同國柄；直行勁挺，而自陟天衢。由是悉索草茅，罔資介儐。高懸垂逮下之德，仰視知不言之信。鹹策足以員來，思捐軀而自徇。同於舞羽，至誠之感必臻。異彼召弓，非禮之招不進。大哉求仁，其必有因。懿此標表，本乎諮詢。制其事者，上惟允恭之帝；集其下者，眾皆可封之人。是必隨謗木以用舍，與諫鼓為等倫。若夫容衛繁多，制度奇詭。元蛇始務其厭勝，翠鳳式崇乎侈靡。熊虎之示勇則那，日月之比崇徒爾。寧有裨於啟沃，且無取於率俾。偉夫有台有宮，胡為乎途中。所以闡於聖聰，使無不通。爰樹爰揭，豈惟乎人悅。所以尊彼雋傑，使皆就列。然後朝廷邁德嗣於羲軒，得賢方於稷契。躬好問之裕，有知人之哲。固以日奏於嘉言，矧斯旌之攸設。
煥彼景星，麗於蒼昊。其隱也，陰魄晦而氛霧作；其見也，夜景明而欃槍埽。敷大信以何言，抑殊祥而是考。祥所以葉天經，符帝道。既表應而無欺，亦照臨而不私。祚聖而德斯至矣，懸象而人皆仰之。向晦且殊於中見，在天寧比乎明夷。垂至精而契至理，宏蕩蕩而播巍巍。不然，出房孰稱乎舜德，居翼何貴乎堯時。今我皇齊七政以作則，奉三無以御極。上天降祥，景星昭德。固云其道不遠，孰謂其神不測。晦明始見，助皇化之惟明；動息靡常，類乾健而不息。應陽精乃三其數，彰土德乃黃其色。既不孤而有鄰，信元吉而柔克。時也雲斂遙素，天澄遠青。纖塵不起，微露斯零。掩映孤月，乘陵眾星。回燭北辰，似將朝乎帝座；傍窺南極，疑欲觀乎天庭。激高風以熠熠，耿斜漢之熒熒。青赤以辨其方，合散以通其變。連二氣而初吐，混三光而乍見。否泰之運式孚，天地之心可見。景星之瑞也，曷與為雙。俾具瞻於萬邦。景星之德也，配乎悠久。粲熒煌於九有。於以讚高明，於以示休咎。察無聲之載，非我何知；彰有道之邦，非我何守。不私其用，胡繼明於月晦之時；克保其謙，故騰輝於日入之後。是時天鑒匪遙，德聲孔昭。煥赫綿古，光揚聖朝，豈徒並連珠而邁同色，流碧落而耀青霄。
聖人以王命之施，官秩之設。貴有品類，賤有等列。望之可辨，非旌表而焉知；出而自殊，宜車服之有別。於是招繪素之黨，召彩筆之徒。程亂目之眾色，寫外物於百夫。以侯伯子男之服為飾，以山龍華蟲之象為殊。莫不煌煌熒熒，奕奕煜煜。青為山兮嶢嶷而爭峻，赤為火兮熾而含燠。粉米以純白而璀璨，宗彝以太元而黝倏。綷而為羽，則振迅而對飛。暈而為龍，則跨騰而相逐。蓋上古之禮制，亦當今之法服。必謂美妙無盡，精微有餘。侔桂月之規，縱麗天而莫勝；擬海藻之質，雖摛文而不如。實逞巧之無比，信取象而靡虛。豈徒用別於蒞職，蓋亦或施於乘車。懿其創自於心，成之在手。或大之者不遺其美惡，小之者不失其妍醜。此實權等於真宰，功齊於妙有。所以作國家之程式，辨王臣之印綬。曆萬代之恒規，經百王而共守。不然者，法實紛糾，制有允休。何必假其彩色之炳煥，於君子之衣裘。合九章之物者則寫，非五等之服者則不。故往代垂模，明君立制。一則爵命之易辨，一則制容之昭麗。宜乎嘉其義，重其事。佐盛禮而罔易，垂後代以永示。信哉表德之為良，亦美作者之深意。
昔子罕之秉權，有封人之問焉。以為事不可以不敬，物不可以不虔。於是陳曩日，耕大田。予之於禾也，其情易爾；禾之於予也，其狀悴然。莫不報其素，莫不答其先。予知其意，遽變予誌。倍勤於他時，盡力於茲地。然後萌而密，葉以翠。契本心而罔違，充所養而不匱。故知生寡者其功未既，實稀者其心不至。苟矻矻以自強，何芃芃之莫致。是以人之從政，士之飭躬。僉黽勉而無極，並陵兢而靡窮。未有不課而名立，未有不勤而道融。所謂君子重其實，貴其功。以行之慎者比其盛，以動之慢者譬其不。惟盛也，著美而可觀；惟不也，售能而誰取。信乎鹵莽於庶績，何異滅裂於南畝。草既在茲，眾亦棄之。雖有百廛，莫得就而獲；雖有萬頃，焉可俯而持。哂之者宜夫莞爾，歎之者何莫淒其。則知惡必由人，善隨厥操。往無不複，施無不報。雖斯言之細微，實所諷之元奧。足以將懲躁競，用戒澆漓。勖萬代之攸習，勵烝人之所為。若然者，功以之成，利憑而得。實輔政之義理，亦勸學之典則。在稼尚其如斯，人乎曷不鑒之以隱惻。
開元中，賜海內以正朔，示天下以禮樂。舞紫極於宮庭，饗元元於雲幄。乃樹以旌旃，設以宮懸。由中出以表靜，用上薦於告虔。盛德之容，昭之於行綴；至和之節，奉之以周旋。激乎流音之下，存乎大樂之先。八佾以敷，肅然舞於清廟；九奏之作，杳若享乎鈞天。如是則文始不得盛於漢日，大章未可比於堯年。振萬古而獨出，豈百王之相沿。洎乎秉翟而敘，候樂以舉。協黃鍾，歌大呂。乍陽開於簫管，忽陰閉於敔。淹速以度，正直是與。若中止而離立，複徐動而進旅。和之感物，應鳥獸以蹌蹌；禮以成文，垂衣裳之楚楚。由是俾有司夙夜在公，候吉日鼓鍾於宮。方將萬舞，爰節八風。於以易其俗，於以告厥功。因乎所自，制在其中。申敬也，其恭翼翼；宣滯也，其樂融融。齊無聲於合莫，感有情而統同。則其業之所肄，習之則利。作茲新樂，著為故事。享當其時，舞於此地。退而成列，周廟之幹戚以陳；折而複旋，魯宮之羽籥斯備。美乎！冠之象以峨峨，舞其容以傞傞。合九變之節，動四氣之和。散元風以條暢，洽皇化之宏多。是時也，天地泰，人神會。舞有容，歌無外。故曰作樂以象德，有功而可大。
先賢鑄金之英，為馬之形。馬無疆而致用，金不朽而垂名。瞻之在前，則至寶山立；寂然不動，則異體峰平。固將六龍可驗，八駿斯營。遐追絕足，遠契長鳴。豈徒玩熒煌之彩，眄熠爚之情哉。始其模既全，體將具。思求絕塵之貌，是假在鎔之鑄。踴躍其液，渥窪之形未出；撲滅其煙，浮雲之姿已露。方中矩兮圓中規，勢倜儻兮精權奇。誠可傳而強繼，每不驅而不馳。其巧既畢，安貞莫移。豈貪夫而是徇，諒工者之所為。若乃大閱群騶，旁搜萬國。獻絳闕而鹹萃，充華廄而尚惑。乃審厥象，俾臻其極。仰從革之輝光，知代勞之軌則。駑駘遝至，自乖百煉之形；駔駿俱來，允葉萬邦之式。其狀惟肖，其義孔昭。仰沛艾以龍翥，若驂驔而鹿超。摧秣勿施，異乘黃之伏皂；縶維罔及，殊赭白之來朝。翼翼雄姿，煌煌壯觀。恒引耀以錯落，每騰精而泮渙。牛以石兮多慚，駞以銅兮非玩。是知武皇之制博，伏波之旨深。用之則行，昔飛聲於東道。確乎不拔，終成象於南金。高門洞辟，秘殿旁臨。將萬古以駭目，俾四方而宅心。豈作賂大宛，其形見棄；為神蜀郡，厥祀方歆者哉。固宜無逃於眾寡，不昧於取舍。永作鏡於域中，比懸衡於天下。則稱驥德頌「駉牧」者，未若似是而非，常以馬而喻馬。
上清中，元聖立教，存書示人。以玉為至精之寶，喻道於強名之真。使其複歸於本，近取諸身。保長生於氣母，通不死於穀神。妙哉靈決，虛皇之說。清紫府之內，瑕瑜不藏；洗丹田之中，瓊瑤比潔。蓬萊有壽配金石，姑射有顏如冰雪。訝其與天地相終，而莫知寒暑易節。時所未喻，茲焉在列。我是以紀庭廬之位，論藏府之官。得之於此甚易，求之於彼則難。噓吹可以自審，性命於焉內觀。專氣致柔，則順途而同轍；適性任欲，將背馳而走丸。五氣理於先後，三關啟其戶牖。精粹自成於渣滓，寵辱不驚於紛糾。同美玉之韞櫝，我其善守。以隋珠而彈雀，爾於何有。以取請其懷，致於道孔皆。目可通於兩耀，神相應於百骸。乃知化自仙冊，形為真宅。傳此希言，服之無斁。神明不見，指象帝於虛無。元覽可尋，捧斯文而探賾。代所貴，人受益。不然，何道德並經於五千，靈仙自古而累百。雖羽化之獨躋，於國理而無睽。用以修真，則致虛抱一。移於砥行，乃立節思齊。故煉質者，慕淩厲飛騰於碧落；致身者，以詩書禮樂為丹梯。俾克躬以服道，乃潔己而如珪。懸解上智之性，指南下愚之迷。客有仰《黃庭》之秘錄，空自歎於塵泥。
酌人心之善敗，惟性習之所分。習者物之遷，以動為主；性者生之質，以靜為君。運情有同於熔鑄，通誌亦比夫耕耘。或定心以純一，或逐境而糾紛。故定心者若疏源而自得，逐境者猶理絲而又棼。且物之惑人無窮，人之徇物無已。近之則歸於正性，遠之則滅於天理。雖真妄之多端，諒禦用而由己。至若習於所是，則孟母之訓子。其居也，初闤闠之是鄰，遂賈鬻而無恥。及夫又徙於學，徒示以墳史。卒能振文行以標名，鬱古今而播美。豈不以性相近，而習之至矣。又若效之而非，則壽陵之從師。其故也，等善行之無轍，見大道之甚夷。及夫邯鄲之學，匍匐於茲。既所能之未盡，終故步而莫追。豈不以習相遠，而性亦失之。固宜人定其情，物安其所。苟欲遷性習以交喪，易賢愚之攸處。則舍於己而效於人，學彌得而性彌阻。述而莫息，亦莫之禦。是非乖理而亦徇，未若襲慎而委順。勿牽外以概名，在執中而克慎。欽若奧旨，聞諸古先。習之則善道可進，守之則至理自全。茲義也，智所不染，愚亦難遷。儻中庸之可甄，願斯焉而取焉。
赫矣陽精，瑞色融爛，輪既側而復正，景將曛而重煥。考祥曆於休明，識天心之葉讚，信遐荒丕耀，而品物貞觀。夫其禎煙，空耿霄漢，始由度而方映，忽移躔於已旰。長空斂雲，爌朗煙煴，考殊祥於瑞牒，軼眾象於天文。燭乎幽，同無私於聖代；鑒乎下，將比耀於明君。宜穹蒼之朗霽，屏黃道之氛曀，踆烏翻翼以回翔，羲和弭節以容裔。亭亭兮直午位而逾正，杲杲乎爍離宮而增麗。休徵屢發於漢皇，德感更侔於唐帝。雖百官奉職，疇人展藝，異回戈之所麾，非長繩之能係。
是則元貺告祉，皇明受厘。日之昃兮，靡虧於常度；日復中兮，葉慶於昌期。土圭不能測其晷，玉漏焉足定其時？照委晴空，曖祥光之鬱鬱；時當春盡，添麗景之遲遲。惟我後之至化，驗靈符而斯數，懸金鏡於天衢，提璿衡於掌握。不然，何以表昌期之會，回倒景之車？澄清光而炯若，扇炎盛而赫如。徙倚遙漢，徘徊太虛。誇父之奔，於焉少息；垣平之對，難以比諸。信可以遵祀典委裘而拜，命太史以望而書。日麗天兮運行而未已，日再中兮表慶於遐邇，每同葵藿之誠，冀流光而及此。
鄭珣瑜令德清規，坐鎮風俗，理人而善政浹洽，作相而謀猷密勿。其終始事跡，當時罕儔。所以表賢易名，實曰「文獻」。夫文者，煥乎大行；獻者，軒然高名。今而褒之，厥有經義，亦猶貞惠文子累數其功，至於再三，以勸事君者。
今奉《駁議》議其無進拔，無是非，無賑施，無謇諤。且曰：「二字之諡，非三代兩漢事。」愚以為巽之駁，所謂進拔者，豈不推擇群萃致之於庭乎？珣瑜往司銓衡，暨當鈞軸，流品式敘，英髦在朝。若無獎拔之明，則何以至此？但如來議寡言慎行，故其端兆不可得而窺也。當先朝之日，上體不平，奸臣王叔文招權作朋，將害於國，其視丞相如無也，輕詣相府，不循舊章。珣瑜意雖能誅，力固不足，移疾高謝，萬情所歸，則是非之明，孰大於此？夫所謂賑施者，在《禮》：「家施不及國。」賢人君子，廣愛為心。莫不開稱物之源，布厚生之政。曩者恤災患，免逋租，亦既當之矣。其於篤親庇族，衣無常主，踐名教者，誰則不行？若以分孤寡之資，同於賑施，則珣瑜所羞言也，奚謂無哉？至如謇謇匪躬，前議已書其微婉矣。既承高論，敢不指明？德宗季年，李實為京兆尹，殊恩晝接，貴幸無比，而實以羨餘稱貸，莫之敢非。珣瑜眾詰所繇，上陳利害。且曰：「取於人而未酬其直，焉得有餘？」是其言不可謂之無謇諤矣。
伏以國朝宰輔，諡文而兼字者，代有人焉。故房元齡諡曰文昭，狄仁傑諡曰文惠，魏徵、陸象先、蘇瑰、宋璟、張說、崔祐甫並諡曰文貞，劉仁軌、劉幽求、姚元崇、裴耀卿、張九齡並諡曰文獻，李元紘、韓休並曰文忠，薛元超曰文懿，盧懷慎曰文成，蘇頲曰文憲，楊綰曰文簡，其餘不可悉數。若以文包美，不宜以他字配之，則房玄齡、狄仁傑以降，昭惠貞獻忠懿成簡，皆不得正矣。我唐聲名文物二百年，更閱群才，發揮王度，豈擬名之典，獨未得中邪？不然，何輕沮之為，駁正所設，但當論諡之當否，不宜詰字之多少。苟有不當，雖一字可乎？若皆允宜，雖二字何害？如韋巨源附會凶黨，李北海奪其嘉名，所言至公，人則悅服。今既曰賢相，而又非之，君子於其言，豈得苟而已乎？若曰二字非三代兩漢之規，則又異乎愚所學者矣。夫威、烈、慎、靚，周王之諡也；文終、文成，漢祖之佐命也。霍光為宣成，孔光為簡烈，中代之勳德也；劉寬為昭烈，楊賜為文烈，東都之鼎臣也。安謂其無二字哉！
況文之為名，其義多矣，有經緯天地焉，有忠信節禮焉，有寬立不懾、堅強不暴焉，有敏而好學、不恥下問焉。夫匪一端，各有所當，若皆西伯、季孫之德，然後可稱文，則魯侯與文伯歜之類，皆不為文矣。故誄諡之制，因時旌別。前狀議珣瑜之行，曰為一代之名臣，斯其旨歟？謹上采《禮經》，旁觀舊史，參諸國典，以定二名。請依前諡曰文獻。
