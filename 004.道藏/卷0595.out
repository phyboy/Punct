詹，字行周，泉州晉江人。舉進士，為國子監四門助教，卒年四十餘。
出門辭家兮，人有誌而斯逞，予紛然而遠遊。別天性之至慈，去人情之好仇。嚴訓戒予以勿久，指蒲柳以傷秋。弱室谘予以遄歸，目女蘿而起愁。心眷眷以纏綿，淚浪浪而共流。惕懷安以敗名，曾何可以少留。於是驅忠信以為車，執藝業以為贄。越三江，逾五嶺，望堯旌而求試。庶亦呈功取爵，建德揚名。獲甘旨以報勤，光晝錦以回衡。如弧斯張，如鳥斯征。射百步而期中，飛三年而必鳴。<風蕭>[QO51]天寒，崢嶸歲晚。鵲聯翩以不定，蓬悠揚而自轉。逮前程之尚遙，顧所離而日遠。事紛以爭拔，情交戾而不和。退藩籬則弱羽戀於雲路，激龍門則纖鱗限乎尺波。身違日日之晨昏，戀淒淒而莫遣；親益年年之羸老，思搖搖而若何。慜靈輒於困窮，舉冀缺於壟畝。一仁聲之永大，一孝德之滋久。伊錫類以極窮，豈今無而昔有。爾乃循否泰以俟命，默風塵以愴艱。苟疏溟以納流，願覆簣以成山。路實多歧，絲無定色。任元黃之濡染，信強理之南北。管因媒而解縛，越自遇而升車。虞先榮而後悴，薑始卷而終舒。傷哉！數子之稅駕，吾未知其所如。
荊山之石兮玉在其中，和氏不見兮追師不攻。內抱貞明，蓄珪璋而自異；外封磽確，與砮礪而攸同。紛爾千峰，塊然一石。石居山而有類，玉處胎而無跡。昭彰奇彩，象鸞鏡之猶埋。特達英姿，狀蠙珠之未拆。齊草木之偕賤，疊泥沙而共積。瑰材則韞，精氣時揚。結白虹於林簿，浮清氣於岩岡。多見已形，空知六瑞之貴；罕窮未關，誰分十仞之光。混瘞嵌岩，沉蒙翳薈。同夫有智，懷其有以若無；侔彼不爭，守厥屯而俟泰。明其內，晦其外。將藏器以待知，不幹物以招害。原夫石則稱堅而可轉，玉則受琢而凝清。日遇良工，一則有順而無固；時惟哲後，一則無脛而前呈。我唐文武建元，成康紹胤。獲王母之玉琯，致淮夷之琛贐。向華池而效色，從溫樹以流潤。伊抱璞之未聞，亦梯山而自進。佳粱糅秕，黃金在沙。必簸糠而揚礫，冀取實以除華。雕琢儻行，輝章希發。願同三獻之納，庶免再來之刖。
夫何降一人兮，將凝帖乎萬方。神其精而傑其質兮，赫赫巍巍以昂昂。應千年之寶曆，承八聖之重光。道為紀，德為綱。仁為宅，義為防。化悠悠而蕩蕩，風習習以洋洋。沐雨露以蕃昌，燭日月以皆康。癸亥之歲，太皞司政。乃作幸於西，順上帝之令。將行曰：相彼元元，以哲後為父母，視淫君猶芻狗。予其在德，則夷狄皆予之子也。伊重關擊析，虞誰而守乎？予其不淑，則骨肉實予仇敵也。雖金城湯池，於予何有乎？四門大開，七寢停警。[QO51]凜慓以風清，寂澄凝而月靜。於時厥有頑民，從愚至逆。假鴻恩以出入，弄神器於間隙。於是天忿地怒，人慘神惻。積憤氣以交衝，疊冤心以潛逼。災變流演，妖氛充塞。山河列以長晦，日月在而無色。明則士庶，幽則靈祇。豚魚有識，草木無知。企喁喁以嗷嗷，望我後之來儀。如孺子之憶慈親焉，如涸鱗之念長津焉，如枯苗之待膏雨焉，如籠鳥之仰林莽焉。既而文物無荒，聲名有素。木葉猶飛，金風未暮。聖澤西浹，天顏東顧；回旌旗，整鸞輅。雨師啟途，風伯前驅。豐隆布令，列缺行誅。神功莫仇，天力誰虞。櫛繽紛於瀴溟，駢駱驛乎虛無。洗地軸，拂天衢。殲有罪，福無辜。霾掃蕩於寰區，塵埃滌濯乎皇都。元凶不戮而淪，未睹而遙蘇。爾其靈物既先，乘輿乃從。雲車煙馭，春心日容。鬱霏霏以葳蕤，煇熠熠以嚴顒；祥風<風><風>以淫淫，瑞色靉靉而溶溶。蒙籠焉虹霓之縈儀鳳，仿佛焉江霧之送遊龍。若夷若夏，乃愚乃賢。振振駢駢，殷殷闐闐。巷如流以湯湯，野若草而芊芊。雲浮巨嶽，水集洪川。至喜翻悲，含淚而前。曰：自沐元化，溟溟綿綿。如戴於天，如飲於泉。卒歲永年，皆謂自然。異日殷憂，方昭厥由。歸歟歸歟？人其待居。是日也，皇帝乃辟金門，升紫宮。宣睿旨，將天衷。熙乎若微雷淑氣暢昆蟲。芬乎若韶光麗景發青蔥。下蟠厚地，上洽元穹。扶桑而西，虞泉而東。百福交通，萬彙大同。白日三舍以逡巡，瞪丕征以融融。南山萬歲以爭呼，頷若動而崇崇。至矣哉，之德也！深乎大乎！滂乎沛乎！爾其汪濊乎！可謂上合天經，下葉坤靈。旁統神明，中獲人情。故能不守有與之守，不爭有與之爭。此一舉也，足見天地之心，足辨人神之意，諒無黨以無偏，唯夫道德之比者也。
憶求名於薄藝，曾十稔以別離。才還鄉以半齡，又三年於路歧。紅顏匪長，白日如馳。苒苒皆盡，悠悠為誰。親有父母，情有閨闈。居惟苦饑，行加相思。加相思兮寧苦饑。辭家千里，心與偕歸。南陔之蘭，北山之薇。一芳一菲，何是何非。歸去來兮，秋露沾衣。
杲杲者日，中則重光。燭生生於有晦，暖物物於無疆。人在下，君體陽。故法之象之，宜諸帝王。亭然止六合居中，赫然洞九霄臨下。取其正諒無邪僻之徒，仿其明詎有幽陰之者。瞻端嚴則體率，慕光昭以心寫。想照彌乎八紘，庶化覃於九野。觀夫高舂始上，虞泉未移。麵方輿而再朗，點圓昊以重規。有隼之墉，匿寸陰而影盡。無禽之井，透百尺以光披。含靈亹，處植離離。穴有向陽之戶，柯無不煦之枝。伊體元在己，有國於斯。形厥功以居大，固其義之攸宜。況日則類王，王實況日。道符罔二，理契惟一。當其食昃，用貶膳以去懸；仰以高明，直棄儔而背匹。是以如之致唐堯之盛，假之在《周易》之豐。暮非乏照，朝亦有融。或背籬東之蟄，或遺山右之蒙。掩彼不言，黜履邪而有蔽；放茲取則，貴無偏以處中。正不正，通難通。可以勵垂衣之聖政，可以激禦遠之神聰者也。我皇祗若高穹，保茲洪祚。順三辰之耿耀，稽八卦之明諭。覿兢莊，沾煦嫗。美盛德之形容，遂屏營而作賦。
玉之美者，其曰瑾瑜。雖特達之自有，豈疵瑕之則無。菲食其端，葑采其下。苟當無而可用，諒在人而罔舍。況服飾所珍，禮容攸假。五德人尚，居然總之；百寶物雄，又其尤者。隻如夷吾委質，曲逆從王。一則措其所短，一則舉其所長。伊十仞之可貴，詎一眚而為傷。是故異比荊山，奇同鄭市。縱青蠅之下點，有白虹以旁起。琢中良工，佩宜君子。爾若惡其細而棄其大，我則揚其表而掩其裏。矧乃珪或致磨，璧當可指。終酬九年之積，不損連城之美。勖矣乎！韞獨明之見，宰萬物之工。睹其材而辨其器，履其始而知其終。建莫大之勳，與悠悠既異；收稀代之寶，將瑣瑣寧同。砮璞自充，散材徒鬱。苟無分寸之痕翳，罔有尋尺之盤屈。瑩乏光華，弦乖音律。攻之有曠乎日力，斫之不益於人物。空知有玷與無疣，豈不道疏而理拂。至剛也，必時時而外缺；至清也，乍渾渾而罔容。考瑾瑜之含匿，亦厥義之雲從。不然者，元黃已疲，奚複騁乎千里；輪囷則病，焉得用於九重。瑜之體全者則稀，瑾之無瑕者亦罕。惟追師之鑒選，納尺長而寸短。
矯矯征君，居幽行聞。朗詠堯年之日，棲遲姑射之雲。英英時傑，好奇藝絕。窺窮圖繪之能，寫得隱淪之哲。豈不以懷材習技，我蘊跨俗之工。履道全真，彼有過人之節者也。觀夫杖藜載酒，麵石依鬆。盡是山中之意，全移物外之蹤。入室終窺，知裂繒而畫出；升堂始睇，疑在野而相逢。如言實默，如行實止，蘿纖纖以垂帽，草青青而藉履。洋乎令聞昭晰，得其所由；儼夫儀刑仿佛，知其所以。原夫賢達作範，丹青立程。將模前而示後，必體物而歸誠。服惟身表，容實心旌。對冰雪之顏，睹蘭蕙之纓。暗識伯夷之潔，遙憐虞仲之貞。知身已謝，看畫如生。矜且複莊，若此辰之有識。貪之與欲，同在日之無情；形似植以亭亭，衣如風而曳曳。臨諸瑤席之上，想彼雲林之際。萬物方秀，千峰初霽。神飄飄而自遠，身悠悠而不係。我之心矣，惟賢允臧。披圖畫於是日，得夫君乎此堂。乃知君之於德也大，畫之於工也長。畫非君無以展其妙，君非畫莫得揚其光。物有相假，不其昭彰。揆人事之類惡，論功庸之夥少。伊畫也，可以稱智者之先；惟君也，可以作真人之表者也。
明水之設，其義斯元，水以潔著，明由色宣，神靈是享，祀典攸傳。籩豆靜嘉，取其濯溉，曲糵不用，存乎吉蠲。審靈變之無方，實太陰之相借，月當盤而冥召，水承月而潛化。衝融其色，連桂影於晴空；泛灩其光，映銀河於永夜。理包幽奧，質本虛無，在洞徹而彌朗，介清明而不汙。冠澄酒之奠，禮其式序；方行潦之酌，亦實有殊。懿夫淨透霄光，遠浮星彩，取之不竭，從而不改，彰至敬而用協神心，兆無形而道符真宰。信體微而義博，知事簡而功倍。當其配饗宗祧，告成天地，壇壝廣設，粢盛大備，爰命司烜，聿持陰燧。月晃朗而遐臨，水潗[A16C]而潛至。既清既潔，表勤昭事之心；克誠克明，載展奉先之意。原夫物以類聚，應因感生，水惟坎德，月實陰精，所謂聲同即應，氣合乃並。行之斯行，且比夫流而不滯；止之斯止，亦似乎滿而不盈。徒觀夫皓魄淒清，湛然澄澹，出於朕兆，形乎有感。國家烝嚐是奉，享獻惟崇，明水載挹，至誠遂通。始分素魄之下，俄傳清廟之中。應召而生，寧假挈瓶之智；順時而委，豈煩汲井之功？固將降蚃於純嘏，表虔恭於聖衷者哉！
多事佳人，假盤盂而作地，疏綺繡以為春。叢林具秀，百卉爭新。一本一枝，葉陶甄之妙致；片花片，得造化之窮神。日惟上春，時物將革。柳依門而半綠，草連河而欲碧。室有慈孝，堂居斑白。命聞可續，年知暗惜。研秘思於金閨，同獻壽乎瑤席。昭然斯義，哿矣而明。春是敷榮之節，盤同饋薦之名。始曰春兮，受春有未衰之意；終為盤也，進盤則奉養之誠。儻觀表以見中，庶無言而見情。懿夫繁而不撓，類天地之無巧；雜且莫同，何才智之多工。庭前梅白，蹊畔桃紅。指掌而幽深數處，分寸則芳菲幾叢。呼噏旁臨，作一園之朝露；衣巾暫拂，成萬樹之春風。原其心匠始規，神謀創運。從眾象以遐覽，總群形而內蘊。彼有材實，我則以短長小大而模；彼有文華，我則以元黃赤白而暈。故得事隨意制，物逐情裁。凝神而珍奇競集，下手而芬馨亂開。不然者，欲玩扶疏，須買青山以樹；要窺菡萏，待疏綠沼而栽。將以緩愁予之思，將以逞吾人之才。此一作也，察其所由，稽其所據，匪徒為以徒設，誠有裨而有助者也。
曉日離鬥兮昏星見奎，鴻冘向北兮龍角徂西。天子慮層冰以為災，辟淩雲而大納；山人於其時而貢職，庶壽域以同臍。黑既馨，元冥已祝。人惟任土，侔有賦以歸王；物或稱琛，類無脛而奔陸。鑿固沍於窮壑，閉重泉乎夏屋。炯乎幹將之出地，燦乎連城之韞櫝。爾乃東風月仲之節，西陸晨覿之朝。薦明靈於寢廟，頒有位乎中朝。光可鑒形，鄙照車之寶楚；清能禦暑，輕萐莆之珍堯。向玉堂以孤瑩，鎮瓊筵而自昭。助微涼於長簟，回煩燠於炎飆。鬼神以之而饗集，君臣以之而利饒。豈止疾雷不震，淒風不飄。致兩儀之交泰，作六氣之和調而已哉。冰之藏也，旨意可稽。冰之賦焉，英華可覿。休宗社之成禮，暢乾坤而樹績。順時元吉，為我政之恒孚；悻道致尤，寧魯臣之屢析。六合蒼蒼，萬物攘攘。詎無時啟，亦有時藏。繹其功而此譬，於厥德而何方。勁挺金相，貞清玉質。展其用無愧於明時，韞其光不欺於暗室。乘凜冽以冬入，滌赫曦而夏出。穿楊發彼，觀國於茲。幾鬻三冬之學，又當二日之時。業屬辭以比事，遂含毫而賦之。
丙寅歲，因受譴，季冬之月，次於殷墟，曆關龍逄墓焉。昔聆其風，未嚐不回腸涕，睹夫塋壟，心又增傷，遂寫憤於言，為賦以吊。先生以忠諫致命，故以懷忠命篇雲。其辭曰：
天生彼辛兮，用殲覆於夏家。欲悠悠而罔極，毒浩浩而無涯。無幸殞身，肆市朝之若莽；有道並命，委炮烙以如麻。伊先生之諤諤，為酷烈之所加。嚐披圖於往載，每廢卷以興嗟。蕭條舊邑，漭滄空陂。陷陵成坎，古木無枝。或人曰此其墓也，又一倍以增悲。嗚呼！麟非騰噬之儔，詎豺狼之共穴。鳳實仁靈之類，豈鷹鸇之同列。惟玉石之明分，亦薰蕕之自別。是以謇謇心兢，昂昂麵折。彼炎炎之原燎，信撲撲而不滅。寧歸死以申懷，不貪生而結舌。痛矣哉！古人有言：輔仁者天，福善者神。胡為是日，功不如人。使典章之不信，俾忠義之空勤。律中大呂，日臨蒙穀。風颼颼於衰草，煙茫茫乎平陸。思淒淒而填臆，淚淫淫以盈目。義則非其知友，親故遠乎骨肉。節臨危而不撓，行於艱而彌篤。惟其有之，是以傷之而慟哭。
詠聲調兮律聲遍，人心厚兮國風變。伊在堯之既引，載得夔而斯見。哀思慮始，安和追往。宗伯官也，擇人乎有才；正始化焉，選音於無象。綴鹹池之雅韻，去桑間之末響。圖風普以雨周，算天長而地廣。律則以宮激徵，詠則從濁揚清。且懲流而反正，常誡險以歸平。若近若遠，非幽非明。類無臭，等無聲。信矣惟時，與四時而德洽；純如合莫，彌六合以文成。善詠者聲，應聲者律。會高低以齊奏，諧疾徐而並出。跡不得尋，功如何述。為災為眚，曾莫奉於淫君；調陽序陰，屢見資乎聖日。故得之者體圓禦方，失之者亡禋絕祀。比屋可戮，桀紂罔測其所由；率上可封，堯舜固知其所以。不然者，移風之言曷謂，易俗之訓則那。我所以清六管，順賡歌。載唱載吹，匪塤篪之獨葉；一張一弛，豈琴瑟之空和。八紘有截，四海無波。物阜人蕃，雖歸之乎至德。鳥來獸舞，蓋於斯而靡他。其理微，其用遠。論有助也，侔大君之得一；考無情焉，同八風之吹萬。可謂我詠斯暢，我律斯臧。發揚六氣，孕育群方。處植者以之而茂實，含識者於焉而壽昌。彼離連與栗陸，複何道而稱皇。
粵惟日行於冀，風發於庚。白露下降，鴻雁來征。野颯颯而木落，天寥寥而氣清。獨孤亭之不寐，見涼月兮東生。上迢迢之霄漢，掩冽冽之恒星。出江山之磅，豁閶闔之崢嶸。皎皎搖搖，晶晶盈盈。映階墀以曆曆，對窗戶以亭亭。雖他時之並照，何斯夕之為明。異夫白鶴翩翻，不分其色；寒泉灑落，空聞其聲。乃遙夜以虛燭，實純風之至精。於是照曜必周，通冥洞幽。其色也，潤林巒之卉物；其影也，瑩江湖之亂流。益池亭之寂寂，增氣候之颼颼。起離家之遠恨，生去國之繁憂。何處而不見，何人而不愁。豈謂征客懷歸，徘徊於黃榆之塞；佳人怨別，蕭條於紅粉之樓。已矣哉！信知宇宙之中，光明為至。非淒涼之獨感，亦清貞之可類。臨照者足以仿有德之君，潔白焉宜將匹無瑕之士。傷哉不肖，徬徨嶺徼。時雨露兮未沾，自形影兮相吊。願窮經兮取老，恐用人兮尚少。幸君子兮如月，冀餘光兮一照。
唐貞元六年，歲在庚午。陰陽家流曰：「歲在午，人馬食土。」人之所食也穀，馬之所食也草，今言食土，明歲無嘉穀，而野無青草。則運數於茲，合凶災之大者。於是天尋舊步，地轉恒軸，交糾回薄，將有結於常沴。自春三月，至於夏五月，或赫日杲杲，或密雲溶溶，為燋灼，為霖霪，似不日而至。皇帝宿布太和，人神、鳥獸、魚鱉鹹若。騰歡心，揚靈台，欣欣熙熙，休氣中積。浹磅礴，浮蒼蒼，潛相戛磨，力強者勝。九陽構旱而莫展，六陰作潦而不就。氛祲藹為慶雲，烈景為祥光。油油熏熏，宛複如春，塊不破而雨足，條無聲而風暢。日者眚氣欲凝，淑氣猶競，彼雖罔得為禍，此亦未能為福。徘徊相持，時澤不降；五稼含萌而待藝，百芳蓄穎以思坼。至是土膏融，甘液宣，若決渟泉，如開湧煙。豐草增歧，芃芃綿綿，無磽瘠與良沃，獲一十於百千。剩蔬雲矗以萎圃，餘糧嶽峙而棲畝。夫體病不能害心，心平必能制體。古人曰：「人者，天地之心也。」既和且平，則天地之病，又焉得成歟？況奔走遊泳之物，曰靈曰祗之類。皆籲怡逸於其中乎！宜其療乾元之宿沴，愈坤元之常疾，以至於交泰，如斯之盛也。古先帝王，至聖則堯，至仁則湯，有黎以稱理，曆水旱而莫禦。豈不以道未全洽，而德尚涼哉！皇帝非徒能禦之，又易之為大慶殊祥，其於道德，可謂充塞洋溢，光今而邁古矣。元元蚩蚩，嗚嗚啞啞，歌聖代者，動天殷地，以夜繼晝，而其詞末宏，輒為頌二章，用貽於康衢，庶事明而聲暢，流乎無窮，而以德勝目篇。頌曰：
歲在午，天災於常。昔人食土，今我飫粱。匪徒我飫梁，鰥寡千箱。盛矣乎！吾皇之德，變眚為祥。休哉德兮！
歲在午，天災斯屬。昔馬食土，今牛饜菽。匪徒牛饜獲，犬豕粱肉。盛矣哉！吾皇之德，轉禍為福。休哉德兮！
