新授鹽山尉孝廉郎濟南林君，脂轄東轅蒞官也。鹽山，滄州之屬邑也。滄州，戎狄接境之地，國家虞守之會。東南居恃力之卒，西北有矜功之眾，從事之劇，惟天下先。若非機足應權，達能通變，則不之與也。公以二善，而時與之。夫騏驥未馳，知有致遠之力；幹將未割，知有剸堅之功。堂堂林君，假道試使，嶧桐嶰竹，必中音律，勉以能事，為邦之光。祿者，所以食人為國；奉者，所以衣人讚時。予知之，而君豈不知之？苟知之，何往而不利。
始未與周相接，二年間，於貢府稠人中見之，年甚華，神甚清，英如穎如，若金在沙，若鬆在林。常奇之曰：「誰家千里駒，可羨也。豈權衡藻鏡，而遺於是邪？」今春獻藝，果登孝廉上第。予以片言隻字進，亦同年成名。既昔情所佳，又今跡斯葉，或因有覿，獨與之語。宮商起於朱弦，薑桂在乎太牢，泠然可聽，芬乎可嚐。已比郤詵之玉，思懷陸績之橘。夏五月，自京而東，賃廡陋居，回軒見別。予則不敏，輒奉以言。會稽之竹既鏃矣，宜羽之；荊山之璞既琢矣，直礱之。雖休勿作，古有光大，晨昏之暇勿忘，則疊劄之望可酬，連城之價可取。勉哉！有如君材，蓋不易得。
幼秀裴侃，昨自江湖西入關遊京師，今自京師東出關遊江湖。十二斯冠，才氣卓異。身猶三尺，交友四海。著丈數篇，其措意規格，儲乎遠大。旬時闕下，都發聲聞。公卿名德，待以優禮。告離之日，祖犮相屬。由晨及瞑，方容升車，軒蓋相追，百有餘兩。長沙歐陽某，企以芳馥，亦驅弊孱，將欲分手，詔之自愛。曰：「梗楠出地，知為梁為棟；鸞鳳在鷇，知摩霄薄雲。子之他日，豈在乎此？」不獨斯為，群公斯謂。子姑行無忽，所謂非徒謂也。
無生永存，旨不易源，綿兮在煩，澄兮處渾，釋氏子味其實，歸其根，其教雖傳，非言可言，唯相似者，複到其門。無知上人，其到門者歟？上人從儒至道，從道至釋，如曆星月，以得白日。若棄扇霎，而灑長風，真空洞照，熱惱頓盡。水其性，雲其身，周四海以終靜，出六合而非寄。維揚秋杪，方至自閩，日未成旬，作台山之適。目關河於不計，擬衣食乎隨施，怡如也，澹如也。此行逢流得抵，虛舟無程，峨峨五峰，幾日而上。登異清涼，侶善知識，所至也之至，元之又元乎？予弱冠之年，同時諦之學，神不遠逮，溺在名利，禮足而別，淒然自傷。歧路既殊，聊各以行。勉哉！無知公。勉哉！歐陽生。
儒有馭百行，駕六藝，曳長裾於王侯之門，以禮待。楊夫子是日之告謁漳浦李太守之行，行儒之事也。子幾於儒久矣，李太守天枝之英，金鏡之明，盛物之量，秤物之衡，夫子姿容不孤其鑒，多少有登其概，何往而不利？高梧始華，瑤草欲碧，去矣夫子！時景宜往。
諸侯歲貢俊才於天子，故陳侯今年有觀光之舉。白露肅物，青天始高，雲回鴻盤，言遵永途。吾觀夫雄心銳誌，將領能事，則夷山堙穀，不盡其力。何東堂一枝，南荊一片，足塵其慮邪？勉哉陳！有其才，奏其試，知其成矣。
三月三日，以酒食出於野，曰禊飲，古俗也。有唐今上禦宇之九年，年定三節：一以二月一日之中和，終取九月九日之重陽，次取此日之禊飲。賜群臣大宴，登高臨流，與時所宜。洎四方有土之君，亦得自宴其僚屬。
貞元十二年暮春，月哉生明一日，則其日也。臨汝魯山令趙郡李胃恭國令宴於縣南滍濱。先宴曰：「夫宴者，古所以示慈惠而期合歡者也。國家錫以斯宴者，情亦古情焉。況食在充腸，不在充目；酒在成禮，不在溺神。歌發其所自和，舞登其所自樂。窮八珍，竭千鍾，強發揚，課絲竹，則有勞有逸，豈合歡之意歟？」於是首設一席，肉一肩，酒一壺，命自天子命為佐者；次一席，酒肉亦如之，命自己命以為吏者；次一席，酒肉亦如之，命鄉閭許以耆年有德者。肉既飽，酒既酣，因化育之宿洽，有歌謠者進，有舞蹈者作，皆誠激乎中，章乎形容，婆裟慷慨，與習而為者不類。然後漁者請以其舟，農者請以其器，圃者請以其蓄，弋者請以其鮮。啐濁嚐漉，浮泛漪瀾，風恬日和，川晴野媚，以熙以怡，萬心一之。至義之門，大順之家，父兄子弟，一族一堂之中，不是過也。非仁德淳化，其孰能至於是邪？旅遊之子，實窺盛事。
茲宴也，雖溥於天下，百里不同風雨，恐他邑之景物此辰，不得似公之邑也；一方不同教化，恐他邑之歡樂此辰，不得似公之邑也。故序之。
泛舟餞行，別禮之重也。昔李郭有之，降自近代，名望之士，亦往往而用。皆其殷勤敻出於人意，文雅足賦乎時物，俾操執之容可觀，風景之媚不孤。理未符此，事罔得舉。清源郡春正月，客有河東裴參和將南遊，郡司戶置同正前大理評事扶風竇公，因攜俎豆，展故實，蓋厚裴而昭己德也。奇哉！英秀哉！其裴歟？明嶷乎風姿，瑰麗乎詞華，朗如嵩如，輝如煥如。予翰苑十年之遊，飽睹四方之彥，九霄寸步，一日千里者，予得識之：如其人，如其人！是餞也，主賢賓賢，譬古無作。指方舟以直上，繞長河而屢回，弦管鐃拍，出沒花柳。勝趣則深，離觴且酣，斜日應程，賓辭及固。噫！停橈一挹，裴其升車。美哉裴！何往而不利！況此選列郡，莫非哲人，有知之鑒，其豈相失？遊意儻盡，姑為時起。予從此更詣承明，竇公不日應召宣室。秋風似緊，當共天衢，佇羊角而來，一舉磨蒼蒼矣。詩人同誌之。
三折肱為良醫，予五升詞場，四遭掎摭，是以竊知乎文，則洪氏子舉秀才，前後勝負，予得而度。夫子黼黻之性，加好勤苦之節，紡績墳典，組織篇什，觀經緯機杼，則重錦繡段，日日當成。今年秋貢士，果居首薦，歌鹿鳴以飲餞，想鵬摶而飭駕。金欲求鍛，玉將就磨，光铓穎耀，朝夕以冀。回雁賓海，秋風落山，雖難別離，向慶無恨。中鵲餘矢，猶思再發，升冬元月，期會於闕下。
水不注川者，在藪澤則曰陂曰湖，在苑囿則為池為沼。苑之沼，囿之池，力墾而成則多，天然而有則寡。茲池者，其天然歟？循原北峙，回岡旁轉，圓環四匝，中成[QVDC]坎，窙窌港洞生泉嗡源，東西三裏而遙，南北三裏而遙。當天邑別卜，繚垣未繞，乃空山之濼際，曠野之湫。然黃河作其左塹，清渭為其後洫，褒斜右走，太一前橫。崇山浚川，鉤結盤護，不南不北，湛然中淳。西北有地，平坦彌望，五六十裏而無窪坳，紫蓋凝而不散，黃旗鬱以常在，實陶鈞之至，造化之功。沙汰一氣之辰，財成六合之日，既以磽確，外為寰宇，敞無垠堮，以居億兆，又選英精，內為區域，束以襟帶，用宅君長。若人斯生，支體具矣，有心以係其神焉。若堂斯考，廊廡設矣，有室以處其尊焉，彼如紫蓋黃旗之氣，豈陶鈞造化者用宅君長英精之所耶？
夫物苟相表裏，制必同象，泄夫外則廓以靈海，導夫內則融乎此湫。曆代帝王，未得而有，豈降巢宅土之後，聯綿千百之代，建卜都邑，不欲合夫天意而居乎？將天意尚伺其根深蒂固，可與終畢者而命處之。故涸於有隋，兆我皇唐之在孕，逮其季主，營之以須焉。揆北辰以正方，度南端而制極。墉隍劃趾，勾陳定位，地回帝室，湫成厥池。既由我署，才成伊去。真主巍巍，龍盤虎踞。爰自中而軌物，取諸象以正名。字曰曲江，儀形也。觀夫妙用在人，豐功及物。則總天府之津液，疏皇居之墊隘，潢汙入其洞澈，銷涎漦以下澄，汙廅隨其佳氣，蕩鬱攸而上滅，萬戶無重腿之患，千門就爽塏之致。其流惡含和，厚生蠲疾，有如此者。皎晶如練，清明若空。俯睇衝融，得渭北之飛雁；斜窺澹濘，見終南之片石。珍木周庇，奇華中縟，重樓夭矯以縈映，危榭巉岩以輝燭。芬芳蔭滲，滉瀁電誕，凝煙吐靄，泛羽遊鱗。斐鬱鬱以閑麗，謐徽徽而清肅。其涵虛抱景，氣象澄鮮，有如此者。皇皇後辟，振振都人，遇佳辰於令月，就妙賞乎勝趣。九重繡轂，翼六龍而畢降；千門錦帳，同五侯而偕至。泛菊則因高平斷岸，祓禊則就潔乎芳沚。戲舟載酒，或在中流。清芬入襟，沉昏以滌；寒光炫目，貞白以生。絲竹駢羅，緹綺交錯，五色給章於下地，八音成文於上空。砰訇沸渭，神仙奏鈞天於赤水；黔藹敷俞，天人曳雲霓於元都。其洗慮延歡，俾入怡懌，有如此者。至若嬉遊以節，宴賞有經，則纖埃不動，微波以寧，熒熒渟渟，瑞見祥形。其或淫湎以情，泛覽無斁，則飄風暴振，洪濤噴射，崩騰駱驛，妖生禍覿，其棲神育靈，與善懲惡，有如此者。
小子幸因受遣，觀光上國，身不佞而自棄，日無名以多暇，詢奇覽物，得之於斯。矚太始之元造，訪前蹤於碩老。天生地成之理，識之於性情；物儀人事之端，征之於耳目。夫流惡含和，厚生蠲疾，則去陰之慝，輔陽之德也。涵虛抱景，氣象澄鮮，則藻飾神州，芳榮帝宇也。洗慮延歡，俾人怡悅，則致民樂土，而安其誌也。棲神育靈，與善懲惡，則俗知所勸，而重其教也。號惟天邑，非可謬創，一山一水，拳石草樹，皆有所謂。茲池者，其謂之雄焉。意有我皇唐，須有此地以居之；有此地，須有此池以毗之：佑至仁之亭毒，讚無言之化育。至矣哉！以其廣狹而方於大，則小矣，以其淵洞而諭夫深，則淺矣。而有功如彼，有德若此，代之君子，蓋有知之而不述，令民無得而稱焉。輒粗陳其旨，刊諸岸石，庶元元荷日用之力也。
萬物闐闐，各由襲沿，無襲無沿，而忽以然，苟非妖怪，實為珍慶。斯石像者，其珍慶歟？始孕靈韞質，兆朕未見，則峨峨巨石，岩峭山立，鎮郡城之前阜，壓蓮宮之上界，海若鞭而莫動，天時泐而終固。皇唐天寶八年五月六日清晝，忽騰雲旁湧，驟雨來集，驚飆環駭，軒訇杳冥。雄雄者雷，騞然中震，迸火噴野，大聲殷空，岑嶺躨跜，潭洞簸蕩。須臾，風雨散，雲雷收。激劈輪囷，斬然中辟，南委地以梯落，北幹霄而碣樹。不上不下，不西不東，亭亭厥心，隱隱真像。三十二相具，八十種好備；列侍環衛，品覺有序；莊嚴供養，文物鹹秩；端然慈麵，嚴矣儀形。似倚雪山而授法，如開月殿以趺坐。異矣哉！不曰博聞乎？未聆於既往；不曰多智乎？罔測其所來。且物之堅，莫堅於石，況高厚廣袤，又群石之傑。一朝瓜剖，中有雕琢。其為造石之初，致有相以外封乎？其為有石之後，入無間以內攻乎？噫！不可以人事征，請試以神化察。
巍巍釋氏，發揮道精。其身既傾，其神不生。等二儀以通變，齊四大而有力。教於時有所頹靡，人於教有所忸怩。則為不可思議，以煦以吹。故示此無跡之跡，難然之然。俾知我存存，入我之門。經曰：「千百億化身，蓋隨感而應。」茲身者，則千百億之一焉。昔諸佛報現，皆托於有命，有命則有生，有生則有滅。曷若因其不朽之物，憑乎不動之基？形既長存，法亦隨是。與夫為童男而出世，假長者以來化，元元之徼則雖一，永永之利則不侔。可以禮足而悔罪，寄影以安樂。予則求福不回者，焚香跪仰，或從釋子之後，故於巉巉之餘仞，聊書其所由來。
《釋名》曰：「樓，婁也。」謂其高明覿遠。婁婁然也。建於第宅，則以閱園林有媚；樹於雉堞，則以警寇盜不虞。故《墨子》曰：「城三十步一坐候樓，百步一立候樓。」茲樓者，蓋此郡北墉之立候樓也。卜築之始，微而具之，袤不倍常，廣唯再尋。制造日遠，土木力殆，左騫右陊，上露下圮，有年數矣。邦牧安定席公，貞元七年下車，至九年牧之三祀，重民力而未形言。是年暮秋，歲豐農隙，有司率常典，告有事於土功。公曰：「斯郡之南極也，元後帝鄉，實在於北。《詩》不云乎？『心平愛矣，遐不謂矣。欲因戀主，向北瞻矚。』惟此有樓，半傾半摧，日夜闕登陴擊柝之所，風雨憂折榱復隍之患。政因時令，爾其營之。俾有布席跪立之地間，更人防卒之蒞事。予將時躋，展北面拱辰之心焉。」受命者感公之意，如公之意；野人群庶感公之誠，如公之誠：川朝子來，壞崩易蠹。趾有餘而不劃，基墌自延；材有長而不剪，棟宇自崇。既望庀徒，未晦成功，倚層霄於軒檻，納卡裏乎窗牖，如鱗之廨署，若岸之軍壁。得之之狀，苦連山之有重巒，長江之蹙洪濤，氣勢繇是以雄焉。
公每子牟情來，莊舄思生，俯仰於斯，徘徊於斯。夫完城壯邑，有邦之本也；戀闕愛君，為臣之節也。善矣哉！公廣茲樓也，遠得有邦之本，近貞為臣之節。執邦之本曰公，謹臣之節曰忠，唯公與忠，公斯昭矣。小子家在委巷，多聞輿頌，藝忝儒術，每侍公居，上誌下衷，兩獲而達。敬書其事，為之記以獻。至若眺四維之雲物，臨萬井之煙景，遐象佳致，眸莫勝觀。非公有樓之素，故不之載。
勝屋曰亭，優為之名也。古者創棟宇，才禦風雨，從時適體，未盡其要，則夏寢冬室，春台秋戶，寒暑酷受，不能自減。降及中古，乃有樓觀台榭，異於平居，所以便春夏而陶湮鬱也。樓則重構，功用倍也；觀亦再成，勤勞厚也。台煩版築，榭加欄檻，暢耳目，達神氣。就則就矣，量其材力，實猶有蠹。近代襲古增妙者，更作為亭。亭也者，藉之於人，則與樓、觀、台、榭同；制之於人，則與樓、觀、台、榭殊：無重構再成之糜費，加版築檻欄之可處。事約而用博，賢人君子多建之；其建之，皆選之於勝境。
今年暮春月，邦牧安定席公、別駕置同正員前相國天水薑公，念茲邦川逼溟渤，山連蒼梧，炎氛時回，濕雲多來；又日臨胃次，鬥建辰位，和氣將徂，畏景方至。《月令》云：「可以升山陵，可以居高明，蓋謂是月。」況地理卑庳，而不擇爽塏，以蕩夫汙廅乎？因問風俗，相原隰，郭東裏所，共得奇阜，高不至崇，庳不至夷，形勢廣袤，四隅若一。含之以澄湖萬頃，挹之以危峰千嶺，點圓水之心，當奔崖之前，如鍾之紐，狀鼇之首。二公止旌輿以回睇，假漁舟而上陟：幕煙茵草，玩懌移日，心謀意籌，有建亭之算，而未之言也。二公既回，邑人踵公遊於斯者如市。登中隆，觀媚麗，前來後至，異口同詞。昔漢帝不曰「百姓安其田裏而無愁怨之聲者，其由良二千石乎」？是謂政平教成，時和境清，使俗泰而民以才者也。《虞書》不曰「股肱良哉，庶事康哉」？是謂翼帝藩皇，調陰序陽，使物阜而民以昌者也。席公今日之化育，吾徒是以寧；薑公昔歲之弼諧，吾徒是以昌。且以之寧，又以之昌，愷梯君子也。《詩》云：「愷悌君子，民之父母。」二公者，真吾父母也。茲阜二公攸選，尚而加愛，務體訟簡，必複斯至。上露下蕪，忍令父母憩之乎？遂偕發言為公就亭之功，如牆而前，陳誠於縣尹。縣尹允其請，而為之辨方經蹠，環當上頂，誡奢訓簡，以授子來。於是家有餘糧，圃有餘木；或掬一抔土焉，或剪一枝材焉；一心百身，蜂還蟻往。榛莽可去以自，瓦甓無脛而奔萃。一之日斤斧之功畢，二之日圬塓之傭息。再晨而成，二公莫知。層梁亙以中豁，飛甍翼而四翥。東西南北，方不殊致，糊白墳以呈素，雘赬壤而垂繪。通以虹橋，綴以綺樹，華而非侈，儉而不陋。煙水交浮，岩巒疊迥，精舍奉其旁達，都城企其遐際。容影光彩，漪入瀾澄。指朱軒於潭底，閱雲岑乎波裏。爌煌由演，如飛若動，又釣人飄颻於左右，遊禽出沒平前後。一盼一睞，千趣萬態。稅息之者，若在蓬壺方丈之上。二公重清曠於舊賞，納衷懇乎群庶，尋幽探異常於斯，勞賓祖客常於斯。加以平疇開辟，通途在下，可以親耕耨，可以采謳謠，作一亭而眾美具。
噫！天造茲阜，其固與人為事歟？不然，何不遠郛郭，而博敞詭秀之若此？非常之地，意待非常之人，故越千萬禮祀而至二公方覿也。邑人想之，複言曰： 「事無隱義，物有正名。地為二公而見，亭從二公而建，斯亭也，可署曰二公亭。」雖芻蕘之雲，中實有謂。二公不忽，遂以為號。小子藝忝於文，曾觀光上國，去之日，曆越遊吳，歸之辰，逾荊泛漢，會稽之蘭亭，姑蘇之華亭，襄陽峴首，豫章湖中，皆古今稱為佳境，或棟宇猶在，或基趾未沒，山川物象，遍得而覽。方之於此，遠有慚德。懿哉！二公。智周德厚，卜地如此，感民若彼。某非飾說，入吾邑者升吾亭者知之。古之制器物，造官室，或有銘頌，以昭其義。斯亭也，豈無斅古而為之章句者？小子薄劣，不敢議其事，粗述其旨，姑為之記。兼借二公之名，紀於左以為邦榮，在位賓僚，亦以次序從公而列。
貞元八年，刺史安定席公為邦之二祀，冬，造六曹之都堂，公表微而慮遠也。天子建六官以紀綱天下，分刺史六司，用經緯封中，猶天之有四時，而人之有四肢：一時不若，則歲罔成功；一肢不和，則體莫全用。公以六司之掾如股肱，思安之，與身之安也。火流定中，將壞城郭，親覽廨宇，首視斯署，既聵而隘，非凝神揆務之所。日撫人民不則有國，營宮室是亦為政，乃量羨府以度用，指斯宇而命易。又曰：「處湫居卑，非智也；煩人蠹財，非仁也。吾欲全仁而就智，蕆事者誌之。」有司於是審基址，程廣袤，山節藻棁，僭也；削而不取，土階茅簷，逼也。革而是捐，非約非豐，允執厥中，然後計具材，量日力，山水則酬之如市，人功則稅之若時。物樂民願，未旬而畢。飛梁五道而通負，連楣六接以都豁；陽軒遐引，陰室旁啟；挹以重屏，翼以回廊；晻黔黔以秘邃，屹崇崇而宏敞。夏處其達，則炎天以涼；冬居其隩，則淒風以溫。足以寧肌靜心，以厘厥職者也。
夫哲人有作，不唯利身在利人，不惟利今在利後。相斯堂者，公侯卿士，禮隔殊品，公不之降也，斯不亦利人不唯利於身歟？堅壯固護，存延千祀，人不之逮也，斯不亦利後不唯利於今歟？睹斯堂，見公之意，時某處某乙為司功，某處某已為司戶、司倉、司法、司兵、司田，皆外莊內融，懷材抱忠，無回邪以蒞下，有謇諤以承上，當時之彥也。請列於記左，庶後之君子，睹名訪德，知夫是日，堂有人焉。
使有副，副之言繼也，其一繼之輔也，所以繼其或缺，而又輔其違焉。其亦總使之務歟？皇街使之副，其職大矣。天子外有六合，教內辟六街以達之，彼為庭除，此為堂室。靜諸外必先諸內，乃置使以清之，我唐新典也。蓋以警正天衢，糾逖王慝，領環遊式曷之卒，專扞掫徼循之令。夫京師，豪傑英俊之都會，蠻夷戎狄之來萃，排輪重足，馮眾多撓。我防則戶，伊動必由；我察則目，伊瑕必見。繇是九城之中，乘避貴，負敬長。金玉可拾，遺則猶土；幼弱可欺，遇則如傷。出門若有賓，讓路若有神。雲興烏合而無暴，自東自西以鹹萃。憧憧焉斯焉而能在其中，悖悖焉斯焉而謹在其中。六合澄晏，六街源之，則街使之功，副使攸同也。
貞元八年，上以元舅兵部尚書大金吾濮陽公兼右街使，俾訪忠良以自佐。濮陽公先以節行選，次以材能擇，加之以更曆，因之以故舊，得建州別駕前尚衣奉禦高陽許公以聞。上素知公名，即日召見，敷對器實，有符曩聲，當錫紫綬金章於殿庭，而允其請。濮陽公本官用視茲佐得人，街之政悉以相付。公靜而敏，清而貞，堅鑰禁樞，深鋤事根。不誡而部伍增肅，不案而逵陌倍理。日出作，日入息。三條四出，風恬月靜。職斯有述，公此無怍。遷蘄州別駕，副使如故，旌其勞，且藉能也。夫跡以行生，言由事立。公厘斯署之績，得國家建斯署之義，遂書其義，昭其績，為公廳之壁記雲。其或接公之武踐茲位者，任是既重，德亦無輕，列雲之左，雖百代可也。
說釋典籍謂之講，講之為言，耩也，如農之耕田疇焉。田疇將植而求實，雖耕矣必耩，分其畦壟，嘉穀由是乎生；典籍將肄以求明，雖習突必講，窮其旨趣，儒術由是乎成。我國庠春享先師後，更日命太學博士清河張公講《禮記》，成儒術也。聖祖三刊九經，公通其六，精於五，而《禮記》在乎其中。禮也者，御人之大，故首於群籍而講之。束脩既行，筵肆乃設。公就幾北坐南面，直講抗牘南坐北面，大司成端委居於東，少司成率屬列於西，國子師長序公侯子孫自其館，太學師長序卿大夫子孫自其館，四門師長序八方俊造自其館，廣文師長序天下秀彥自其館。其餘法家、墨家、書家、算家、輟業以從，亦自其館。沒階雲來，即集鱗次，攢弁如星，連襟成帷。公先申有禮之本，次陳用禮之要。正三代損益得失，定百家疏義長短；熔乎作者之意，注乎學者之耳。河傾於懸，風落於天，清泠灑蕩，幽遠無泥。所昧鏡徹於靈台，所疑冰釋於心泉。後一日，聞於朝，百司達官造者半；後一日聞於都，九域知名造者半，皆尋聲得器，虛來實歸。予職在下庠。亦掌有教，道不足訓，領徒從公，惟始洎終，睹公之美，敬書盛事，記諸屋壁。並列當時執簡摳衣者於左偏。
《說文》曰：「尉，畏也，亦慰也，主也。故字從屍、示、寸。」寸者，寸量禮度以敬上；示者，示陳教令以諭下；屍者，典職司以居位。敬上所謂畏，諭下所謂慰，居位所謂主：全茲三者，以蒞王爵，則仕義周。是以古之人嘉用尉字為官號，陶唐有太尉，周有軍尉，秦亦有太尉、輿尉、東、南尉。洎漢則複命縣掾曰尉，自是以名，至於我唐無或易，所命善也。我唐極天啟宇，窮地辟土，列縣出於五千，分為七等：第一曰赤，次赤曰畿，次畿曰望，次望曰緊，次緊曰上，次上曰中，次中曰下。赤縣僅二十，萬年為之最；畿縣僅於百，渭南為之最；望縣出於百，鄭縣為之最；緊縣出於百，夏陽為之最；上縣僅三百，韓城為之最。上之最次於緊之最，非最之緊無與焉；緊之最次於望之最；非最之望無與焉；望之最次於畿之最，非最之畿無與焉；畿之最次於赤之最，非最之赤無與焉。最之縣長於餘縣，如麟鳳五靈之長於群靈也。數長不數類，則韓城之稱，與萬年、渭南、鄭縣、夏陽並。自緊而上，簿尉皆再命三命已往而授，資曆至之而至也。上縣而下，則自解褐授。
韓城既上縣之最，簿尉解褐之貴者，唯三員伺其闕，非年年之有。或一員之闕，天下皆知之；授之日亦皆知之，曰某人授韓城尉。是其人則頌，非其人則誹。雖一命之官，其為人尚也如此，則主司慎擇才地精美。縣亦有六曹，尉二人，一判功戶倉，其署曰東廳；一判兵法士，其署曰西廳。茲廳兵法士之廳也，根之州，則司兵司法司士盡在；形之國，即兵部刑部工部盡在。兵主武，法主刑，士主工。今武未大威，務尚繁；刑未大措，訟尚生；工與人興，無時休。州縣司或雙曹，六人分其職，國則部屬僚，八九十人分其職。一人理六人、八九十人之理，雖大小有異，而揆緒不殊。其緒不殊，其官不易；能至於易者，則人無敢易之。人無敢易之，則國必重之；國重之，則踐洪鈞大柄，所由乎此也。
貞元十五年春，餘友人滎陽鄭伯義授焉。鄭自上，累葉聲名為天下聞。鄭以明經登科，又三舉進士，屈於命，詞學亦流輩推內行第一。其受命之年，五月，餘詣焉；十月，又詣焉，見東廳有記，西廳無記，因請書其姓氏，序於左。其或先於鄭，芳馨猶在者，亦得之；至於鄭，係於鄭譜皆係之。若土壤廣狹，物產有無，尉非得主，不敢僭序。
