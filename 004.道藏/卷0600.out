維某年月日，皇帝若曰：於戲！《易》：「明兩作離，大人以繼，明照於四方。」蓋所以毓其明德，繼於正體，邦本由是固，萬方由是寧。粵祖宗之闡帝業，亦莫不由此而繼於明德。肆予一人，緒承大寶，纂奉丕構，懼有失墜，以貽先帝之羞，永懷主器以繼明，用副予不德。谘爾元子王某，襲列聖之姿，體健行之質。吹銅稟異，辨日耀奇。早習德成，克敬師保。事業可大，和順積中。天縱溫文，生知孝悌。洎分茅土，望出東平。符彩昭彰，禮樂文錯。固可正位重震，為天下之儲君。人神葉從，德任相稱。仰稽令典，光載盛儀。是用冊命爾為皇太子，往欽哉！夫富貴莫大於家天下，忠孝莫大於敬君親。俟爾一人，貞於萬國。必谘正事，必近正人。必杜逸遊，必樂善道。求諫如不及，惡佞如探湯。懋爾厥修，惟懷克和，以貳於朕躬，無忝祖宗之烈。可不慎歟！
維某年月日，皇帝若曰：啟茲東國，境於青州，略嵎夷，導濰、淄。鹽絺貢庭，檿絲入篚。粵在少昊，為爽鳩之域；沃若殷商，乃薄姑之邱。周實太公之國，積海、岱之饒，習戎革之盛。因俗簡禮，其政易成。谘爾第二子某，直諒多聞，溫裕有立。樂於為善，力其未能。行本貞廉，言依忠孝。固可錫茲青社，俾藩於東。是用命使某官某乙，持節冊命爾為齊王。往欽哉！宜聽朕命。夫敬人可以理國，後已可以得人。謂已不明，任賢良藥以為明；謂已不德，資師傅以為德。國安則備爾忠孝，人散則忝爾君親。慎乃厥修，無替休命。
惟某年月日，皇帝若曰：衡嶽峙靈，雲夢潤德。錫十朋以備神物，包三脊以供王祭。浮江潛漢，實曰渚宮。俗輕而佻，上難其化。谘爾第三子某，正性自得，懿行克修。曠淡居心，寬裕推已。移此成器，綏於荊蠻。錫爾赤社，以屏南土。是用命使某官某乙，持節冊命爾為楚王。往欽哉！宜聽朕命。於戲！布政在寬，革俗先信。分吾之憂，以惠黎庶；勵爾之誌，以報君親。為子為臣，克忠克孝。臻於二德，在理一邦。祗敬勿休，無忝我命。
惟某年月日，皇帝若曰：朕讀《詩》至《豳風》，見古公亶父之跡，然後知王業之難。仰惟我高祖、太宗之櫛沐風雨，以啟天下。是用兢惕，若墜泉穀。豳之舊地，積德之餘，俗厚而忠，人悅其上。王於茲土，克懋賢戚。谘爾第四子某，質重性和，神清氣茂，威儀儼若，恬淡寡言。介然風規，坐鎮流俗。固可將吾勤儉，宣化豳郊。錫爾白社，藩於西土。是用命使某官某乙，持節冊命爾為邠王。往欽哉！宜聽朕命。於戲！播種者，後稷、公劉之業；善繼者，古公亶父之誌。積德行義，國人戴之。《詩》有《七月》之章，非惟王業艱難，亦俗阜化成之風也。爾其日夜思之！訓以溫柔之教，無奪農時。使獨戴周德，以忝我一人之命。
維某年月日，皇帝若曰：涉河之東，千里而廣。右浸衛水，左據常山。蒲版唐堯封之丘；曆山，虞舜隱耕之地；晉陽，我高祖誓眾之野。本晉國也，而謂之唐。其人憂深思遠，有帝堯之遺風焉。故我國家，因之以啟王業。將我朝政，保茲舊邦。克建戚藩，以任賢德。谘爾第五男某，和裕秉質，端貞理身。撝謙似不能，好善知不足。行歸於厚，口無擇言。本孝克家，資忠體國。固可嚴奉啟聖之域，綏懷積德之邦。錫爾黑社，以藩於北。是用命使某官某乙，持節冊命爾為晉王。往欽哉！宜聽朕命。於戲！踐唐堯之地，理虞舜之人，開高祖之域。爾其兢兢厎慎，以臨其人。思流愷悌之風，祗敬與王之地。無一舉足以忘我祖宗艱難之業。往利厥土，以孚於休。
惟某年月日，皇帝若曰：桃李發詠，雲日連輝。禮秩克柔，肅雍載美。築館大國，建號名邦。乃躅通規，用光懿範。谘爾長女，金枝寵愛，玉質輝奇。蘊異體和，含章挺秀。柔順懿德，幽閑可貞。已及初笄，言從下嫁。主之以同姓叔父，配之以貴族聞人。式遵舊儀，錫是土宇。是用命使某官某，持節冊命爾為某公主。於戲！何彼穠矣，《詩》之《國風》。蓋美王姬，能成婦道。爾其克念，以敬所從，無忝我之休命。不其猗歟！
臣某言：伏見制書，以二月十八日冊立太皇太后。徽章克備，慶賜遠行。榮冠古今，澤周寰海。伏惟皇帝陛下，纘承列聖，歡奉兩宮。太皇太后含飴保和，重光疊慶。漢儀盛於長信，周祚興於大任。方之聖朝，彼有慚德。臣遠守邑峽，不獲稱賀闕庭。無任抃躍屏營之至。
臣某言：伏見制書，以二月二十五日冊立皇太后。盛禮畢陳，德音逺被。一人有慶，萬國同歡。中賀。伏惟皇太后禀靈作合，誕聖表祥。徽號極域中之尊，至仁為天下之母。陛下君臨有國，子道無違。長樂宫中，永獻南山之夀；濯龍門上，再揚東漢之風。率土臣子，不勝歡抃。臣遠守荒服，不獲稱慶闕庭。無任踴躍屏營之至。
臣某言：伏見詔書，正月二十六日皇帝陛下嗣登寶位。萬國同歡，日月繼明，乾坤交泰。中賀。伏惟皇帝陛下，欽承顧命，惟懷永圖。以大孝奉宗祧，以至仁蘇品物。洞照寰海，統和神人。聖祚延長，從今無極；群生鼓舞，自此大寧。臣限守遐藩，恪居官次，不獲奔馳拜舞，稱賀闕庭。無任抃躍屏營之至。
臣某言：臣伏聞陛下，式遵典章，正位宸極。臣聞大明繼照，雖昧者必昭其視；震雷發聲，雖聵者必達其聽。是以聖人鼓萬物而耳目感受革，感人心而天下太平。致理興邦，率由茲道。中賀。伏惟陛下紹累聖之鴻緒，冠前王之盛烈。祥符薦委，景福修臻。纂武繼文，重光累洽。自宣猷上嗣，育德儲闈，仁孝表於域中，慈儉章於天下。由是餒者思食，瘠者思豐。曶爽咸耀於光明，枯朽更延於惠澤。禺禺億兆，咸沐惟新。鼓舞而四表歡心，運行而二儀貞觀。臣夙承朝獎，謬列藩條，歡抃之誠，倍萬恒品。
臣某言：臣聞帝堯之禪虞舜也，業歸乎異代；漢祖之尊太上也，禮徇乎虛名。有棄屣而傳七廟之重，斯則堯圖非遠，漢道未全。卓哉！冠鴻名而超古始者，孰若今之盛也！陛下孝至通三，上極於君父；德均吹萬，下被於生靈。大聖所以宣昭，庶品由其利見。聖作物睹，天清地平。故雖冰霰傷和之姿，人情慢蔽之物，宿陰茲解，惡氣未除。無不仰南至而自銷，隨東風而盡變。坐見可封之俗，更覃無外之恩。率土之，俱沾覆育；稟靈之內，無不謳吟。遐邇歡康，昭聾發瞽。臣謬忝朝列，久總藩條。（云云）。
臣某言：伏見冊皇太子。盛禮斯畢，德音遐宣。萬國以貞，庶類咸悦。中賀。伏惟文武孝德皇帝陛下，體元立極，垂訓御時。既闡王猷，思安國本。前星位定，拱宸極以昭彰；蒼震氣宣，與天地而長久。禮光匕鬯，澤被華夷。宗社有無疆之休，生靈懐莫大之慶。臣恪居官次，遐守巴南，不獲稱慶闕庭。臣無任踴躍之至。
臣某言：伏奉制書，以今月十日冊皇太子。德音遐布，盛禮畢陳。國本永安，人心同慶。伏惟皇帝陛下，以繼天之聖，有知子之明。義兼君親，禮重宗祏。龍樓肇建，展嘉禮於三朝；鳳曆延長，固本枝於萬葉。臣守在遐郡，不獲稱慶闕庭。無任踴躍屏營之至。
臣某言：伏見制書，以今月日冊魯王禮畢。皇家有慶，寶祚無疆。既榮本枝，克固磐石。伏惟皇帝陛下，德符列聖，道冠前王。孝敬承兩宮之歡，虔恭奉九廟之祀。先崇大禮，慶浹天人；次念建封，事兼家國。伏以魯王夙承睿訓，特稟天姿，爰擇吉辰，光膺寵冊。既示之以君親之道，又錫之以禮義之邦。寰海聞風，室家相慶。臣自嬰疾疹，已曆旬時，不獲展禮明庭。拜舞稱賀。
臣某言：臣得本道觀察使報，伏承聖躬痊愈，已於紫宸殿視朝者。一人有慶，萬國有歡。伏惟皇帝陛下，外親萬務，內奉三宮。常懷宵旰之勤，遂失寢興之適。上元降祜，列聖表靈。百神奔走以來扶，四海精誠而致感。勿藥有喜，如山永安。宗廟保無疆之休，寰瀛申莫大之慶。臣恪居官次，遐守江幹，不獲稱賀闕庭。無任踴躍屏營之至。
臣某言：伏見今月七日制書，大赦天下者。帝遊出震，聖澤如春，神人以和，天地交泰。伏惟皇帝陛下，丕承鴻業，光闡睿圖。吉日展嚴配之儀，告天陳太平之盛。九廟成禮，百神降祥。鑾輅旋衡，風雲改色。殊私廣被，再宏莫大之恩；寶曆惟新，更啟無疆之祚。兩宮承慶，四海永寧。率土臣子，上千萬壽。臣恪居官次，不獲稱賀闕庭。無任屏營之至。謹差當州軍事衙官、試慈州吉昌府別將徐倫奉表陳賀以聞。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
臣某言：伏見今月十六日德音，布告遐邇。天道下濟，人情大安。中賀。伏惟皇帝陛下，凝旒思理，垂衣擇材。以日月無私之光，照寰區有截之内；貴使下情盡逹，寧虞厚貌潛謀？一昨李訓、鄭注等，敢有逆心，兼連凶黨。陛下睿謀神斷，左右恊同，頃刻之間，掃除巳定。重臣畢力，禁旅竭忠。氛祲廓清，華夷咸悅。言念政刑之外，或有詿誤之徒。再發德音，廣宣聖澤。當星紀回天之日，迎陽和煦物之光。懷危疑者，如山之安；欲告訐者，望風知懼。非同謀者，一切不問；未結正者，三宥從寛。含生之倫，普天同感。臣恪居官次，不獲稱賀闕庭。無任忭躍屏營之至。謹差防禦知衙官、朝議郎、權知容州都督府司馬孫惕奉表。
臣某言：伏奉今月一日制書，大赦天下者。盛德廣運，浹於華夷。天光下臨，照被幽蟄。臣某誠歡誠躍，頓首頓首。伏惟睿聖文武皇帝陛下，神扶寶祚，天讚鴻猷。意有所之，事無不克。當淮甸凱旋之後，是域中慶幸之時，順陽和以發生，施霈澤於寰海。網開三麵，危疑者許以自新；耳達四聰，瑕累者期於錄用。求碩畫於庶位，慮遺材於放臣。旌忠烈之家，賞勳庸之胤。仁及枯骨，無隔於寇戎；榮加顯親，普沾於存歿。恤刑已責，實廩蠲徭。頒錫彰有客之詩，崇儒葉宗予之望。嶽瀆鹹秩，耆艾飲和。大僚承任子之恩，武旅荷賜金之寵。斯皆禹、湯、文、武之遺美，高祖、太宗之耿光，集於聖朝，然後大備。德音所至，和氣隨之。歡謠上徹於九天，福祚永延於億載。能使遠夷屈膝，豈惟小醜革心！率土人臣，不勝大慶。臣久辭闕下，恪守海隅。犬馬之誠，倍百恒品。無任抃躍屏營之至。
臣某言：伏見今月三日制書，大赦天下者。大明初升，萬物咸觀。渙汗一發，神人以和。伏惟皇帝陛下天資睿聖，神啟昌期。端拱受萬國之朝，承顏奉兩宮之慶。初嗣大位，克揚孝心。三光協明，和氣來應。臣伏讀赦令，首於奉園陵。盡誠敬，親九族，蘇兆人。次及定章程，止進獻，已逋責，滌夙瑕。內照於九重，則歸嬪嬙、放鷹犬；外明於四目，則求隱士、開直聲。柔遠以仁，則還其係虜；賞延以禮，則澤及後昆。菲食遵夏禹之規，弋綈法漢文之儉。墜典咸舉，舊章再明。升平之期，正在今日。發號之始，疾於春風；殊私所及，霈若時雨。臣幸逢昌運，曆事五朝。出守遐藩，僅垂二紀。欣承雷雨作解之澤，不勝犬馬戀主之誠。瞻望帝鄉，無任屏營懇悃之至。
臣某言：伏見詔書，以唐州節度使李生擒逆賊吳元濟獻俘，文武百僚於興安門列班稱賀者。天威遠被，元惡就誅。一方既平，萬國鹹慶。中賀。伏惟睿聖文武皇帝陛下，德超邃古，道合上元。臨禦以來，天人協讚。削平吳蜀，掃蕩塞垣。車書大同，夷狄來貢。蕞爾元濟，敢懷野心。輒聚犬羊，苟偷時月。陛下聖謨獨運，睿感潛通。天助神兵，人生勇氣。既擒凶逆，爰正刑書。伏三紀之逋誅，成九衢之壯觀。宗社昭告，華夷式瞻。行吊伐而在禮無違，烜威聲而何城不克？楚氛改色，淮水安流。漢上疲人，盡沾雨露；汝南遺老，重睹升平。凡在具臣，孰不欣抃！臣久辭朝列，忝守遐藩，不獲稱慶闕庭，陳露丹悃。仰瞻宸極，倍萬群情。無任踴躍慶快之至。
臣某言：伏見詔書，以今月某日，奉遷獻祖懿祖神主，祔於德明興聖皇帝廟。盛禮雲畢，宗祧永安。誠感誠悅，頓首頓首。伏以太祖景皇帝，膺期撫運，啟封於唐，為百代不遷之宗，開三靈眷命之兆。頃以本朝初建，清廟備儀。二祖冠西室之先，景皇闕東向之位。諸儒獻議，曆載未行。陛下浚發睿謨，旁延正論。爰詔多士，會於中台。酌三禮之前文，參百王之故事。講貫斯定，詢謀僉同。備物展儀，考祥視履。配貴神於遠祖，正尊位於始封。廟貌有嚴，禘嚐參穆。示人以孝，得禮之中。既觀秩秩之容，必降穰穰之福。臣職居內史，屬忝本枝，躬導盛儀，獲申誠敬。無任感悅屏營之至。
臣某言：伏奉聖旨，以時雨愆候，有妨耕農，應諸有靈跡處並令祈請者。德音才發，膏雨驟飛。滂霈已周，動植鹹說（雲雲）。伏以久愆時澤，上軫聖慈。爰命禱祈，俾申誠敬。神應如響，天且不違。未興《雲漢》之詩，已致桑林之雨。臣謬司京邑，虔撫黎蒸。睹豐年之可期，同比屋而稱慶。無任欣抃之至。
臣某言：伏以去冬以來，久無雨雪。臣每於殿內，親奉德音，以宿麥未滋為虞，以兆人生疾為念。聖情所屬，神理潛通。獻歲發春，佳雪肇降。當夷夏會同之日，觀天人合應之征。迎喜氣於三元，浹歡心於萬國。癘疵永息，豐年可期。臣以疾疢未平，步趨有阻，伏蒙恩貸，已具奏聞。謹於光宅寺中管當本務，不獲隨例稱慶明庭。既睹嘉祥，益彰聖德。無任欣躍屏營之至。
臣某言：伏奉詔旨，充某郡主禮命使。謝恩之日，親承德音。以春初已來，雨雪猶少。慮妨農事，有軫睿慈。今當下嫁之辰，克致上元之感。雲生河漢，及佳期而降祥；雪滿寰區，應豐年而呈瑞。臣官當撫字，職在肅雍。慶抃之誠，實倍常品。
臣某言：今月某日，中使吳文政奉宣聖旨，緣今年雨多，恐傷苗稼，諸有靈跡處並宜祈禱者。臣謹檢尋祀典，方議遍祠。惟德動天，倏已澄霽。伏以至教惠農，兆人務本。今歲宿麥，茂於常年。爰自季春，遂逢多雨。蓋陰陽常數，有以推遷，而隴畝之間，未聞傷敗。陛下勞謙思切，覆育恩深，或慮成災，先期軫念。昭薦未陳於方社，睿誠已格於上元。文明煥開，陰曀潛掃。有年之慶，實兆於茲辰；先天不違，敻超於前代。臣謬司京邑，虔撫蒸黎。欣抃之誠，倍百群品。無任踴躍屏營之至。
臣某言：今月十七日，中使某奉宣聖旨，以霖雨未晴，諸有靈跡處並令祈禱者。臣當時於興聖等竹林神親自祈祝，兼差官城外分路遍祠。伏以神隻效靈，景物澄霽。兆庶睹動天之德，大田俟多稼之期。臣謬荷恩輝，忝司京邑，抃說之至，實倍常情。
臣某言：中使宋惟澄至，奉宣聖旨存問，兼賜臣墨詔及昭示洗雪吳少誠等事。天地宏覆燾之恩，雷雨施渙汗之澤。瑕累鹹滌，危疑獲安。中謝。臣伏以少誠擅興兵戈，事生詿誤。自王師致討，天威下臨，曾無悖辭，亟聞引咎。初懷疑懼，雖擁眾以偷生；旋感聖神，屢拜章而請命。陛下仁深解網，慮軫納隍。念饋餉飛挽之勤，閔戰爭暴露之苦，舉茲宥過之典，副彼效順之誠。一方承再造之恩，九有睹惟之化。敷鴻霈而覃及蠢類，鼓仁風而臻於太和。罷柝銷鋒，自茲而始。臣謬膺重寄，虔守遐藩，不獲稱慶瑤墀，陳露丹懇。仰瞻宸極，倍百常情。無任慶屏營之至。
臣某言：中使李國真至，奉宣聖旨存問，兼賜臣墨詔。鴻澤浹下，大明燭幽。曉諭便藩，慰安租疊。中謝。臣伏睹天書，恭承睿旨。宏愛人屈已之道，酌因時適變之宜。擇賢王作鎮徐方，俾張愔便主留務。上則成邦家磐石之固，下則副士眾拜章之請。戚藩之寄斯重，舊勳之祀獲全。丕變猖狂之徒，鹹躋仁壽之域。既宏在宥，坐見止戈。率土人臣，孰不欣說？臣素乏方略，謬荷寵光。猥塵將相之名，無施分寸之績。遭逢若此，報效蔑聞。官謗已興，渥刑宜及。陛下恩深覆載，道務含宏，恤公私饋餉之勤，念吏士鋒鏑之苦。特紆神算，昭發德音。危疑獲安，制置惟固。好生宥過，誠陛下開網之仁；屍位無功，重微臣素餐之責。周章局蹐，胡顏自安？但以遐守藩條，恪居官次，不獲仰謝雲陛，陳露血誠。未遂周任知止之言，敢逃臧文竊位之咎。無任戰越之至。
臣某言：伏見四月二十七日德音，以王承宗效順著明，複其官爵，所獻二郡，別置藩垣。聖德動天，鴻恩及物。瑕累鹹滌，蒸黎永安。伏惟睿聖文武皇帝陛下，自承寶位，克振皇綱。既以四海為家，每念一夫不獲。昨因大慶，爰降殊私。廣宥過之科，開自新之路。綸言一發，神聖潛通。遂令迷誤之徒，頓釋憂危之慮。命允子以入侍，獻名都以效誠。臣心既明，天網為解。因析四郡，別為一方。惟懷永圖，盡去前弊。大河以北，化為禮樂之鄉；率土之濱，重見升平之日。臣恪居官次，遐守嶺隅，不獲稱慶闕庭。無任踴躍屏營之至。
臣某言：伏見二月二十日制書，逆賊李師道已就梟戮者。皇靈有截，睿算無遺，妖氛廓清，遐邇慶幸。臣某誠歡誠喜頓首頓首。臣聞亂常千紀，天殛神誅。李師道包藏禍心，暴露逆節，罪盈惡稔，眾叛親離，未勞師徒，自取擒戮。伏惟睿聖文武皇帝陛下文經天地，武定華夷，凡是猖狂，無不誅剪，兩河清晏，四海會同，升平之風，實自此始。臣名參共理，職忝分憂，忭無歡呼，倍萬常品。守官有限，不獲稱慶闕庭，無任慶快踴躍之至，謹具奏聞。謹奏。
臣某言：伏奉前月二十五日詔書，示逆賊鄭注已梟首訖。妖氛殄滅，華夏乂安。伏以逆賊鄭注，本出細微，潛懷梟獍之心，兼結凶狂之黨。人倫共棄，神理不容。陛下睿略感通，天人合應。重臣協力，禁旅齊心。指顧之間，猖狂自潰。乾坤交泰，日月增明。凡在人臣，不勝慶快。臣恪居官次，不獲稱賀闕庭。無任欣歡抃躍之至。
臣某言：上天降禍，大行皇帝奄棄萬國。奉諱號擗，糜潰五情。伏惟皇帝陛下，孝思至性，攀號罔極。臣恭守所部，不獲陪位西宮。伏增感慕之至。謹奉表陳慰以聞。
臣某言：臣得進奏官楊惕狀報，淄王薨，輟朝三日。伏惟皇帝陛下，德邁前王，情深近屬。憫枝葉之謝，諒切宸衷；割肌膚之愛，何堪聖念！萬方知化，九族歸仁。凡受國恩，伏深淒惻。臣限以藩守，不獲奉慰闕庭。無任屏營之至。
