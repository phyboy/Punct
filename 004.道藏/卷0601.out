臣某言：伏承成德軍節度使太尉兼中書令王武俊今月某日薨沒。伏以武俊生逢昌時，天授忠節。奮揚義勇，茂建勳庸。秩冠朝端，參燮和於台鉉；姻連戚裏，承嘉慶於雲霄。榮掩華夷，事高今昔。方膺作翰之寄，遽迫歸泉之期。鼎臣雲亡，梁木斯壞。伏惟陛下君臣義重，存沒感深。臨冊禭以興懷，聽鼓鼙而軫念。臣恪居官守，奉慰無階。悲慟之誠，有加常品。謹遣某官某乙奉表陳慰以聞。
臣某言：伏承義陽公主薨。伏惟聖懷傷悼增切。伏以公主妍姿令則，冠絕天人。稟教皇宮，已挺柔嘉之德。降嬪卿族，益彰貞粹之儀。方期作範壺闈，長榮邸第；豈意遘茲短曆，奄謝昌辰。慮陛下軫念未捐，深慈莫遣，有虧常膳，罷設宮懸。臣子之情，不任惕戀。況聖凡禮異，家國制殊。伏願道齊彭殤，理達修短。割肌膚之愛，慰寰海之心。率土人臣，孰不相慰！無任懇款屏營之至。
臣某言：伏奉制書，授臣檢校司徒同中書門下平章事充度支及諸道鹽鐵轉運等使者。臣久塵高位，屍素已多，更受新恩，滿盈為懼。雲雲。伏惟皇帝陛下，紹登寶位，光纂鴻猷，抉用之間，華夷聳聽。況利權所在，宜適變通；國計是資，須明輕重。當至化鼎新之日，是微臣遲莫之年。將何以上副宸衷，下成庶務？進退惟穀，冰炭在懷。輒罄愚誠，冀回天監。陳力無補，庶遵周任之言；循涯若驚，敢飾範宣之讓？慚惶局蹐，倍萬常情。謹奉表陳讓以聞。
臣某言：伏見淮南節度使王鍔所奏，當道將吏、僧道、耆老等請為臣立去思碑。伏奉聖旨，允其所奏。內惟菲薄，聲績無聞，祗荷恩私，慚懼交至。臣某誠惶誠恐，頓首頓首。臣伏蒙先朝過獎，累典方隅。頃鎮江都，十有四載。數周星紀，水旱備經。境接淮濆，兵戈時起。至於邑裏，粗免流離。非臣所能，悉稟聖化。在唐堯可封之日，奚假吏才；當漢宣責實之時，皆承詔旨。王鍔與臣交代，輒有上聞。況以「去思」為名，慚無可紀之績。伏以建碑示後，甲令垂文。苟非至公，翻益貽誚。臣伏覽故事，宋璟自廣州都督入拜尚書，南海之人，請為刊石。璟自遜讓，至於再三。雖勒其文，竟從降制。著在國史，舉為美談。璟非苟榮，人益見德。臣才誠不逮，心實慕之。伏乞聖慈，賜寢前命。情非飾讓，義在徇公。無任懇款之至，謹奉表陳讓以聞。
臣某言：高品吳千金至，奉制加臣銀青光祿大夫同中書門下平章事兼徐泗濠等州節度觀察處置等使，餘如故者。初受恩榮，若登霄漢；退思塵忝，如履春冰。臣誠惶誠恐，頓首頓首。臣聞以德詔官，以勞定賞。苟或虛授，人無勸心。臣自守方隅，累更時歲。荷唐虞宣力之寄，乏齊魯報政之能，愧無可稱，以答高位。豈意聖慈宏獎，天澤薦加，以燮讚之崇名，被庸虛之陋質，懼速官謗，有玷大猷。伏以宰相之職，安危是注，其在當否，係於慘舒。惟以材升，例無平進。舉不失德，則副蒼生之心；苟非其人，或致外夷之哂。臣雖愚昧，嚐覽前言。豈敢冒榮，遂安竊位？輒思事理，冀盡芻蕘。若以汴河要津，漕運所切，徐方俶擾，師旅未寧，謹當上稟睿謀，下貞戎律，克期而進，屈指可平。勵眾之先，是臣之誌。既行其事，必在正名。所加節制，安敢飾讓？至於青貴服，金鉉重名，勳績無聞，豈宜濫及？伏乞賜寢前命，俯亮愚衷。微臣遂知止之宜，聖朝無不稱之服。名器斯慎，退讓有聞。遐邇聆風，孰不知勸？其新授官告，謹重封進。無任懇禱屏營之至。
臣某言：臣去冬得疾，近日加劇，西夕之景，豈能久留？及其未亂，披露誠懇。臣犬馬之齒，六十有七，壽雖不長，亦不為短。位忝公台，近十五年，皆由際會，非以才進，常懼官謗，以招國刑。今被病得死，保其始終，為幸甚厚，豈複谘嗟？所恨者，遇聖明之君，不得佐成太平之化。自量氣力，忽恐奄然，則有微素，無階上達。伏惟聖慈昭鑒，憐而察之。伏以三公非曠職之地，宰相非臥理之官。伏枕之初，已有陳乞，請罷直食，兼辭貴階。伏蒙優詔，才遂一事。頻降中使，慰勉再三。專令禦醫，旦夕診視。苟安名器，不覺經時。主恩則深，公議不可。伏思陛下臨禦之始，宰臣四人，逮今零落，忽已一半。臣且危惙，餘年幾何？惟易直外鎮，獨得無恙。竊惟此理，權位難居。伏乞賜臣停官，許在家養疾。就間辭祿，或冀有瘳。害盈福謙，固是神理。儻天眷綢厚，念以伏事多年，臣之所陳，未蒙便遂，則國朝勳舊以疾辭位者，皆得以致仕，使其家居，足以頤養。既有成例，著於舊章。伏望天恩，特賜哀允。
臣某言：臣所獻章表，發於至誠。伏奉批答，未蒙允許。外負公責，內迫私情。期於必遂，敢守難奪。臣束發已來，號為強力，及其晚節，亦未甚衰。一朝被病，遂至綿惙。臣自思省，得其端倪。非因飲食不節，無有霧露之犯；蓋由才微而任重，功薄而賞厚。竊位既久，妨賢則多。以積年之過幸，致今日之沈疾。不能酌損，所以生災。悟雖已晚，情實非矯。伏惟陛下念其委使之久，察其危苦之詞，特降深恩，救臣不逮。無冒榮之咎，得遂性之宜。物議不形，病心自泰。忍死俟命，披肝再陳。伏乞聖慈，俯賜容綱。無任迫切懇倒之至。
臣某言：得病逾年，在假三月。再有陳請，未蒙允從。慮其奄忽，銜愧入地。伏惟聖慈，哀而信之。臣聞君之使臣，在知其心而聽其言，不以容屍祿為惠也；臣之事君，在無隱情而盡忠節，不以受非據為榮也。然後上下交感，終始可詠。臣伏事陛下，五年於茲。葵藿微誠，已蒙識察；桑榆莫景，所冀哀憐。豈令危惙之時，更懼滿盈之禍。雖有藥石，安能調和？聖日雖逢，生涯漸短。體羸無拜舞之望，心在有涕戀之悲。臣伏覽國史，備見前事。太宗朝李靖、高宗朝劉仁軌，皆自宰臣，乞骸致政。其後知猶可用，複起於家。進退之間，曲盡情禮。君臣之際，良史美談。伏望陛下悉臣至誠，念臣羸病，許遂頤養，以保餘年。俟其有瘳，或冀萬一。無任懇款遑迫之至。
臣某言：伏特奉某月日制書，授臣容州刺史兼禦史中丞，充本管經略招討等使。臣發開州日，已差某官某乙奉表陳謝。伏以道途遐阻，水陸縈紆，臣以今月某日，到本任上訖。謹宣聖旨，慰諭遠人。臣某中謝。臣本書生，素無吏術。頃因多幸，賁自邱園。累沐聖慈，驟居清貫。識昧通變，動乖事宜。慚無善狀，以塞公責。伏惟睿聖文武皇帝陛下，凝旒穆清，洞照寰海。推共理之義，分寄股肱；念蒸人之勤，溥沾遐邇。察臣前任事實，恕臣本性樸愚。賜以恩輝，拔於廢棄。遠辭偏郡，重委方隅。捧印綬以為榮，望闕庭而增戀。雖到官之始，惠未及人；而率下之誠，務先克已。凡施政教，皆稟詔條。參以土宜，遂其物性。可行必守，有弊必除。使蠻夷生梗之風，慕臣子盡忠之道。力誠不足，心實在茲。伏乞聖明，俯賜昭鑒。無任感戴屏營之至。
臣某言：伏奉某月日制書，授臣使持節都督夔州諸軍事、守夔州刺史。跪受天詔，神魂震驚。伏惟文武孝德皇帝陛下，垂衣穆清，睿鑒旁達。三統交泰，百神降祥。浹於華夷，盡致仁壽。臣家本儒素，業在藝文。貞元年中，三忝科第。德宗皇帝記其姓名，知無黨援，擢為禦史。在台三載，例遷省官。權臣奏用，分判錢穀。竟坐連累，貶在遐方。先朝追還，方念淹滯；又遭讒嫉，出牧遠州。家禍所鍾，沈伏草土。《禮經》有制，羸疾僅存。甘於畎畝，以樂皇化。伏遇陛下大明禦宇，照燭無私。念以殘生，舉其彝典。獲居善部，伏感天慈。臣即以今月二日到任上訖。硤水千里，巴山萬重。空懷向日之心，未有朝天之路。無任感恩戀闕之至。
臣某言：伏奉去年三月七日制，授臣使持節連州刺史。恭承睿旨，跪奉詔書。皇恩重於邱山，聖澤深於雨露。抃舞失次，神魂再揚。臣某誠歡誠懼，頓首頓首。臣性本愚拙，謬學文詞，幸遇休明，累登科第。出身入仕，並不因人。德宗臨禦之時，臣忝禦史；陛下龍飛之日，臣忝郎官。恭守章程，勤修職業。權臣奏用，蓋聞虛名。實非曲求，可以覆視。跡卑易枉，無路自明。亦緣臣有微才，所以嫉臣者眾，競生口語，廣肆加誣。伏賴陛下至仁，特從寬典，舉以緣坐，貶佐遐藩。屢易星霜，頻經恩赦。犬馬懷戀，寢興匪寧。惟讀佛經，願延聖算。昨蒙詔命，追赴上都。隨例授官，俾居遠郡。在臣之分，榮幸已多。伏荷陛下，孝理宏深，皇明照燭。哀臣老母羸疾，閔臣一身零丁，特降新恩，移臣善郡。光榮廣被，母子再生。凡在人臣，皆感聖德；凡為人子，皆荷聖慈。豈惟賤臣，獨蒙恩造？不覺喜極，至於涕零。昔殷王俯念於前禽，且聞解網；漢帝有哀於少女，爰命罷刑。方之聖朝，不足多尚。感召和氣，慰安群生。非臣殞越，所能上報。伏以南方癘疾，多在夏中。自發郴州，便染瘴瘧。扶策在道，不敢停留。即以今月十一日到州上訖。謹宣聖旨，以示遠人；恭述詔條，所期安複。無任感恩戀闕之至。
臣某言：伏奉制書，授臣使持節和州諸軍事、守和州刺史。臣自理巴賨，不聞善政。恩私忽降，慶抃失容。臣某中謝。伏惟皇帝陛下，丕承寶祚，光闡鴻猷。有漢武天人之姿，稟周成睿哲之德。發言合古，舉意通神。委用得人，動植鹹悅。理平之速，從古無倫。微臣何幸，獲睹昌運。臣業在詞學，早歲策名。德宗尚文，擢為禦史。出入中外，曆事五朝。累承恩光，三換符竹。在分憂之寄，祿秩非輕；而素蓄所長，效用無日。臣聞一物失所，前王軫懷。今逢聖朝，豈患無位。臣即以今月二十六日，到所任上訖。伏以地在江淮，俗參吳楚。災旱之後，綏撫誠難。謹當奉宣皇風，慰彼黎庶。久於其道，冀彼知方。伏乞聖慈，俯賜昭鑒。臣遠守藩服，不獲拜舞闕庭。無任懇悃屏營之至。謹差當州軍事衙官章興奉表陳謝以聞。
臣某言：伏奉十一月七日恩敕，授臣持節蘇州諸軍事守蘇州刺史，以今月六日到州上訖。臣績用無聞，寵章非次，恩崇效淺，任過憂深，承命震惶，不知所措，臣某中謝。伏惟睿聖文武皇帝陛下道符乾元，功配坤德，盛明參於兩曜，休烈冠於百王，覆幬群生，憂勤庶政。至於物人長吏，簡在宸衷，然後明視達聰，獎勞懲過，俗臻壽域，垓靡窮人。是以列郡庶尹，莫不甘於隕首，以答元造。臣藝術非工，吏能罕立，累困過幸，嚐忝官榮。所曆衢、婺兩州，皆屢荒殘之後，侵漁稍息，是朝廷法令之明，饑饉不生，屬年歲豐稔之運。績無異等，恩被殊私，累貪天功，以竊身寵。況東吳繁劇，首冠江淮，自非良能，豈可妄處？受任逾重，兢慚失圖，獨不汰侈於法程，晏安於寢食，誓刻肌骨，用申涓毫。無任受恩慚懼之至。
臣某言：伏奉去年七月十四日詔書，授臣使持節汝州諸軍事守汝州刺史兼禦史中丞，充本道防禦使，餘如故者。臣久居遠服，戀闕常深。忽降新恩，近鄉為貴。承旨慶抃，省躬慚惶。臣某誠歡誠喜，頓首頓首。伏惟皇帝陛下，垂衣清穆之中，旁照寰瀛之內。車書所及，動植鹹安。臣昨離班行，遠守江徼。延英辭日，親奉德音。知臣所部災荒，許臣到任條奏。恭承睿旨，宣示群黎。減其征徭，頒以賑賜。伏蒙聖澤，救此天災。疲羸再蘇，幼艾同感。二年連遭水潦，百姓幸免流離。交割之時，戶口增長。雖才術不足，於事未周；而憂勞則深，為眾所悉。臣本業儒素，頻登文科。帝命遽回，再領軍郡。即以今月二十七日到州上訖。謹當奉宣聖化，慰彼蒼生。臨汝水之波，朝宗尚阻；望秦城之日，回照何時？臣無任感激屏營之至。謹差防禦押衙韋禮簡奉表陳謝。
臣稹言：伏奉今月三日制書，授臣使持節同州諸軍事守同州刺史兼本州防禦使。臣罪重責輕，憂惶失據，慮為台府迫逐，不敢徘徊闕廷，便自朝堂匍匐進發，謹以今月九日到州上訖。臣某辜負聖朝，辱累恩獎，便合自求死所，豈宜尚忝官榮？誠恐誠慚死罪死罪。
臣八歲喪父，家貧無業，母兄乞丐，以供資養，衣不布體，食不充腸。幼學之年，不蒙師訓。因感鄰裏兒稚，有父兄為開學校，涕咽發憤，願知《詩》《書》。慈母哀臣，親為教授。年十有五，得明經出身。自是苦心為文，夙夜強學。年二十四登吏部乙科，授校書郎。年二十八蒙制舉首選，授左拾遺。始自為學，至於升朝，無朋友為臣吹噓，無親黨為臣援庇，莫非苦己，實不因人。獨立成性，遂無交結。任拾遺日，屢陳時政，蒙先皇帝召問延英。旋為宰相所憎，貶臣河南縣尉。及為監察御史，又不敢規避，專心糾繩。複為宰相怒臣不庇親黨，因以他事貶臣江陵判司。廢棄十年，分死溝瀆。
元和十四年，憲宗皇帝開釋有罪，始授臣膳部員外郎。與臣同省署者，多是臣初登朝時舉人；任卿相者，半是臣同諫院時拾遺、補闕。愚臣既不能低心曲就，輩流亦以望風怒臣。不料陛下天聽過卑，知臣薄藝，朱書授臣制誥，延英召臣賜緋。宰相惡臣不出其門，由是百計侵毀。陛下察臣無罪，寵獎逾深，召臣麵授舍人，遣充承旨學士，金章紫服，光飾陋軀，生人之榮，臣亦至矣。然臣益遭誹謗，日夜憂危，唯陛下聖鑒照臨，彌加保任，竟排群議，擢備台司。臣忝有肺肝，豈並尋常宰相？況當行營退散之後，牛元翼未出之間，每聞陛下軫念之言，微臣恨不身先士卒。所問於方計策遣王友明等救解深州，蓋欲上副聖情，豈是別懷他意？不料奸人疑臣殺害裴度，妄有告論，塵黷聖聰，愧羞天地。臣本待辨明一了，便擬殺身謝責。豈料聖慈尚在，薄貶同州，雖違咫尺之顏，不遠郊畿之境。伏料必是宸衷獨斷，乞臣此官，若遣他人商量，乍可與臣遠處藩鎮，豈肯遣臣俯近闕庭？
臣所恨今月三日尚蒙召對延英，此時不解泣血仰辭天顏，便至今日竄逐。臣自離京國，目斷魂銷，每至五更朝謁之時，臣實制淚不已。臣若餘生未死，他時萬一歸還，不敢更望得見天顏，但得再聞京城鍾鼓之音，臣雖黃土覆麵，無恨九原。臣某無任自恨自慚攀戀聖慈之至。
然臣一日未死，亦合有所陳論。或聞党項小有動搖，臣今謹具手疏陳奏，伏望恕臣死罪，特留聖覽。臣此表並臣手疏，並請留中不出。謹遣差知衙官試殿中監馬宏直奉表謝罪以聞。
臣某言：臣伏蒙獎拔，超踐鈞衡。慮玷大猷，昧死陳讓。再奉嚴旨，不令固辭。恩厚命輕，位高責重。中謝。臣聞天下安危，注意將相。處論道具瞻之地，當總戎作鎮之權。雖葉夢而求，無聞秉越之寄；登壇以拜，不兼調鼎之榮。授受維艱，伊昔猶爾，況臣庸瑣，何以克堪？陛下元造曲成，大明私照。俾掌戎律，複參廟謨。寵光之命，在臣已極；毫髮之效，於國何施？謹當罄竭微誠，奉遵至教。仗天威以懾不順，敷聖澤以遂群生。上分旰食之憂，下塞素餐之責。力誠不足，心實念茲。伏乞皇明，俯賜昭鑒。臣恪居官次，遐守藩維，不獲伏謝彤庭，陳露丹慊。心存闕下，同犬馬之戀恩；身在淮濆，仰雲天而結思。無任懇悃屏營之至。
臣某言：奏事官韋溫回，特蒙聖恩，重賜朱鄭等官告。宸象昭回，煥然下燭，榮分右職，光賁遐藩。臣某中謝。臣伏以朱鄭樸忠為心，沈毅見色。當建封禦侮之寄，見張愔提孩之年。昨者隸職徐州，分鎮蘄縣。驛騷之際，梗亮彌彰。曆險而前，實繁其旅。詳探本末，有足褒稱。輒具奏聞，恐須獎勸。伏蒙睿鑒，俯亮微誠。優詔先行，已階直指之列；殊私薦至，超升獨坐之崇。戶領三千，爵逾五等。恩生非次，感異常倫。轅門有光，武旅增氣。遂使感激之士，希勇爵以捐軀；猖狂之徒，聆聖澤而悛性。風行草偃，其勢必然。臣忝總戎，倍百欣荷。
臣某言：中使南宮懷珍至，奉宣聖旨存問，兼陽臣墨詔。天光下濟，睿澤曲流。銜恩未酬，居寵彌懼。臣某中謝。臣受任斯極，微功莫施。昨以封略未寧，幹戈猶動，壽春固壘以備盜，淮甸興師以捍奸。經費所資，數盈巨萬。饋餉時久，供億力殫。慮始圖經，不敢緘默。輒陳管見，上黷宸聰。伏蒙聖慈，特遂誠請。遠承如綍之旨，特假聚人之財。軍須不愆，士氣彌振。糗糧既備，永無半菽之虞；襦袴足頒，遠起挾纊之感。是為悅使，鹹願先登。臣忝總戎，倍百欣荷。伏以上分國用，俯濟軍興。候清煙塵，謹備償納。
臣某言：伏奉去年十一月二十七日詔書，加臣賜紫金魚袋，餘如故者。恩降重霄，榮沾陋質。既黷陟明之典，恐興彼己之詩。寵過若驚，喜深生懼。臣某中謝。臣起自書生，業文入仕。德宗朝為禦史，以孤直在台；順宗朝為郎官，以緣累出省；憲宗皇帝後知其冤，特降敕書，追赴京國。緣有虛稱，恐居清班。務進者爭先，上封者潛毀。巧言易信，孤憤難申。俄複一麾，外轉三郡。伏遇陛下膺期禦宇，大振滯淹，哀臣宿舊，猥見收拾。職兼書殿，官忝儀曹。微勞未宣，薄命多故。又離省署，重領郡符。延英麵辭，親承教誨。銜命即路，星言載馳。到任之初，便逢災疫。奉宣聖澤，恭守詔條。上稟睿謨，下求人瘼。才術雖短，憂勞則深。幸免流離，漸臻完複。皆承聖化所及，遂使人心獲安，豈由微臣薄劣能致！臣素乏親黨，家本孤貧。年衰無酒色之娛，性拙無博奕之藝。自領大郡，又逢時災。晝夜苦心，寢食忘味。曾經誣毀，每事防虞。惟托神明，更無媒援。豈期片善，上達宸聰。回日月之重光，燭江湘之下國。絲綸褒異，苦節既彰。印綬煒煌，老容如少。望雲天而拜舞，豈盡丹誠？視環玦以徘徊，空嗟白首。無任感激屏營之至。
臣某言：中使吐突仕曉至，奉宣聖旨慰諭，並送臣至本任者。深山遠郡，忽降王人。跪受恩榮，仰瞻宸極。伏以發自巴峽，至於南荒。涉水陸湍險之途，當炎夏鬱蒸之候。山川縈轉，晨夜奔馳。幸無他疾，得至本管。九重結戀，遙傾捧日之心；萬里獲安，皆荷自天之祐。無任感戴屏營之至。
臣某言：伏奉今月一日制，授臣長男師損秘書省著作郎，次男式方太常寺主簿；又得進奏官裴遘狀報，伏承聖恩，特降中使送官告到臣宅分付師損者。寵渥非常，授任不次。驚躍無措，懼失容。臣某中謝。臣謬分重寄，獲守外藩。受恩既深，無績可紀。男師損等器惟凡品，教闕義方。早沐睿慈，已階官次。每懷塵忝，常誡滿盈。豈謂鴻霈曲覃，大明私照。寬臣屍素之責，念臣葵藿之誠。下延允息，叨踐班級。天書出禁，中貴臨門。榮冠等夷，慶流宗族。況著作乃撰論之地，惟史才是居；太常實禮樂之司，非儒者勿履。顧茲庸謬，忽此超升。內省慚惶，若墜冰穀。伏以聖朝立制，建官惟賢。名實無乖，輪轅盡適。微臣父子，獨為幸人。非據逾涯，自中徂外。虛受邱山之賜，實增負乘之憂。進退彷徨，不知所據。無任戰汗屏營之至。
