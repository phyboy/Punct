聖人清謐六合，車書一家。皇心協於天統，令節徵為國華。思播植以富人，故農書是進；建中和而煦物，俾淳風不遐。是以四夷即敘，九穀用嘉。當其天廟低臨，昭光發泄。二月初吉，式協於農祥；三務成功，不虧乎歲節。授其時用天之道，進其書知人則哲。一人垂拱以憂勤，百辟獻章而誠竭。於是元老進而言曰：陛下道洽無外，化康有截。猶慮九扈未宏，三時尚闕。命陳書而王化可闡，俾知方而農政斯列。既種既戒，粢盛之望有期；弗震弗渝，地利之宜奚設。豈不以寒氣總入，春陽始初。陳乎五種之用，本乎三農之書。王者則千畝是藉，庶人則中田有廬。故年穀之順不差，物力之功克實。首嘉節而東作方起，符中星而西成乃畢。其殖也習無不利，其耕也動罔不吉。然後邦國知設節之宜，象魏識勸農之術。於以見君臣克協，於以見土穀惟修。足食表豐年之慶，多稌興大田之猷。且夫節者育物於生成，農者豐功於遐邇。善宣兮時罔不若，化洽兮物無非是。乃疆乃理，歌積庾於京坻；有翼有憑，致殊方之率俾。非我後聖應太昊，德包神農，則不能盡地力，祈天宗。故得貞萬姓，行八政，幸沐化於和平，庶采葑而謠詠。
昔孝武寤善馬，駕英才。窮貳師於海外，獲汗血之龍媒。於是宛卒大北，神駒盡來。駔駿奇狀，超攄逸材。走追風於馬邑，嘶逐日於雲堆。因行師之勳著，辨前王之業開。當夫海西出征，掣敵要遠。始遲疑而不進，承再命之爰晚。奉皇風之用宣，冀邊草之齊偃。既量功就，已料生返。越窮海之沙塵，及大宛之城苑。既高勳以茂閥，且不愧於分閫。芻糧盡取，騄驥亦空。材為地產之最，精降天山之中。背不毛之殊俗，從入律之東風。沛艾骨異，低昂氣雄。溢鏡光於金勒，流雪彩於花驄。悉可耀威華夏，奪魄獯戎。若乃發跡窮荒，來儀中國。史驚千載之異，朝慶一人之得。君子之德式孚，天王之道允塞。騰驤永埒，曾何比於權奇。滅沒長衢，獨有賴於筋力。然則馬惟行地，君實統天。黷兵者耗財之本，愛財者有國之先。徒知天駟之可獲，莫痛征夫之寡全。時泰俗饒，固理道之所急。珍禽奇獸，在人君之可捐。穆王之荒何取，文帝之事足傳。竟洽大東之詠，奚為天馬之篇。況驥之生兮有矣，屈之產也在焉。複何必勤求於遠卒，當耗斁之事邊。向使武帝退術士，寶賢者。罷征戰於戎夷，浹風俗於純嘏。自將致丹質之鳳鳥，豈徒來汗血之龍馬。故前代論邊之徒，以勞師遠伐屈眾策之下。
晦，字大章。第進士，登直言極諫科，累拜中書舍人。敬宗朝出為同州刺史，大和中以禮部尚書致仕。開成三年卒，贈兵部尚書。
巨浸不極，太陰無私。褰積水之遊氣，睹圓魄之殊姿。皓皓天步，蒼茫地維。泱漾崩騰，助金波玉浪之勢。晶熒激射，當三五二八之期。蓋進必以道，豈出非其時。繼傾曦以對越，擅浮光而在茲。嗟乎！空闊之容若彼，清明之狀如此。蜃樓旁起，疑庾亮之可從；珠蚌潛開，異隋侯之所委。躔次雖遊，風濤詎弭。出霞岸而不遲，過鼇山而孔邇。顧兔搖拽，姮娥徙倚。將運行以故然，諒滌濯之難揣。遠絕昏霾，回臨津涯。竟無幽而不燭，斯冥力而上排。希逸之賦可稱，界於斜漢；元暉之詩有作，映彼清淮。未若皎皎初吐，蒼蒼可階。葉朝夕以晦朔，寧望斷而意乖。奫淪涳洞，雪翻煙弄。水族將蟾影交馳，浪花與桂枝相送。凝目是遠，賞心斯眾。苟佳景之必存，孰良辰之不共。滔滔節宣，冉冉徂遷。循彼萬流，差廣納而觀海；推夫兩曜，候久照而得天。客有吟想此夜，淹翔有年。感浮桴而偶聖，庶乘槎而逢仙。亦將覽孤景，盥洪漣。聊學抽毫而進牘，豈追羨魚以臨川。
次元，貞元中進士，官吏部員外郎，元和中為福州刺史河南尹，終江西觀察使。
右，臣伏奉某月日手詔，令臣速具前件官本末事由聞奏，臣以月日謹具某官歸本道事以聞；某月日奏官至，伏奉某月日手詔，所奏某官尋赴廣州事宜，具詳本末，想宜知悉者。臣伏以綸綍下於紫霄，明命光於滄海。榮深感極，寵洽心驚，周章失圖，歡惕交集。顧臣鄙劣，忝寄藩維，無補涓埃，累更涼燠。矧茲地遠，敢望恩加！日月照臨之明，無幽不燭；乾坤生成之德，在物莫遺。豈期奏報常儀，特降詔書慰撫。事逾等列，喜萬恒情。伏以軒墀一違，歲序三變，謬職愧深於星琯，荷恩思拜於彤庭。廁清列於班行，峨冠劍而何日。守炎荒之遐服，甘瘴癘以嬰身。懷死節之丹誠，願生還於絳闕。每承存諭之命，更切攀戀之心。臣不勝感恩歡躍屏營之至。
右，臣伏以青陽發春，肇寶曆於茲始；元穹隆祚，仰聖壽而維新。正殿向明，班行承慶。顧臣等守土，列在東隅。空懷捧日之心，望雲何及；獨闕稱觴之禮，鳴佩無因。瞻九重而在天，空倍情而增戀。前件物及衫段宣台卓座等，禮不憚輕，物斯展敬，節當有慶，用申致貢之誠；情苟為珍，願比負暄之獻。臣某不勝感恩忭躍屏營之至。
右，臣伏以律應蕤賓，日惟端午。訖於四海，皆馳必獻之珍；節彼南山，鹹祝無疆之壽。臣職叨藩服，守在遐方，貢菲禮以展誠。單微既懼；傾葵心而向日，捧戴何因。情空愧於遼東，戀益深於闕下。臣某不勝感恩戰灼屏營之極。
右，伏以履長之慶，鹹歡比日之休；率土之濱，皆祝如山之壽。況臣蚤參近侍，出鎮遐藩，望闕既遙，瞻天積戀。手舞足蹈，既不及於九流；任土展誠，空用馳於一獻。輕瀆旒扆，戰越惟深。前件女口及紫袍段銀疊子等，謹遣某官隨狀奉進。
右，臣伏以瑤光之祥，貫月於佳夕，繞樞之感，降聖於良辰。歡浹寰瀛，慶延寶祚。百靈效祉，固增壽於南山；萬國一心，皆貢珍於北闕。臣謬膺廉問，分鎮甌閩。當朝寀之稱觴，身居遐遠；望長安而瞻日，戀積心魂。前件女口及銀器衣箱等，稽《禹貢》之文，敢遵任土；比野芹之獻，空願竭心。冀因此而展誠，豈以菲而廢禮？輕瀆旒扆，隕越伏深。
臣某言：伏以幸遇通年奏請遷奉事，伏奉月日手詔，令子弟主辦以趁時日者。私願上陳，天書下降，跪承恩命，榮感失圖。臣實不天，幼丁家禍，薦鍾凶釁，方在童蒙。逮於成人，終鮮兄弟，比以時日非便，顧室且貧，日居月諸，未辦歸祔。痛心疾首，以候吉辰。昨者陳露下情，求替遷奉，赴任之日，亦具奏聞。今奉詔書，令子弟主辦，雖懇辭上瀆，而天聽未回。荷朝廷之寄深，望阡兆而心隕。臣即準詔遣子弟專往揚州舒州主辦，便赴上都，續具聞奏。臣揆以才劣，職任非輕，不敢重陳，再煩睿覽。懷罔極之感，章奏冀允於深誠；奉絲綸之書，獎任益彰於聖旨。顧違恩重，哀荷難任。臣不勝荒塞摧逼之至。
嗣復，字繼之，僕射於陵子。第進士博學宏詞，長慶初累拜中書舍人。文宗立，遷戶部侍郎，開成三年以本官同平章事，封宏農縣伯，進門下侍郎。武宗朝出為湖南觀察使。宣宗立，拜吏部尚書。大中二年卒，年六十六，贈尚書左僕射，諡孝穆。
伶人賤類，出入宮禁，定刑議罪，有異平人。若不痛絕，即難簡肅。準宣各決痛杖一處死，事亦相緣。宣下之事，未有正敕。府司準宣處置，又不覆奏，稍乖常例，有惑眾情。
陛下躬勤庶政，超邁百王，每對宰臣，日旰忘倦。正衙決事，二史在前。便殿坐日，全無紀錄。長壽初宰臣姚璹奏置時政記，旋即不行。貞元中宰臣趙退翁請行故事，無何又廢。恭惟聖政，必在發明。今請每致延英坐日，對宰臣往複之詞，關德化刑政之事，委中書門下直日紀錄，月終送付史館。所冀帝猷不墜，國史有倫。
龐驥贓貨之數，為錢肆百餘千，其間大半是枉法。據贓定罪，合處極刑。雖經赦恩，不在原免。伏以近日贓吏，皆蒙小有矜寬。類例之間，慮須貸死。
唐有天下二百二十載，用文章顯於時，代有其人；然而自成童就傅，以及考終命，解巾筮仕，以及鈞衡師保，造次必於文，視聽必於文，采章皆正色而無駁雜，調韻皆正聲而無奇邪，滔滔然如河東注，不知其極，而又處命書綸綍之任，專考核品藻之柄，參化成輔翊之勳，初中終全而有之，得之於相國文公矣。
公諱德輿，字載之，天水人也。族望祖宗之遠，當官行已之道，語在國史，銘於壙而碑於途，此不敢詳。今所載者，因緣文業而已。蚤歲為淮南江西從事掾，管記室之任。屬詞詣理，奏入報可；移文走檄，疆事迎解。登朝為起居舍人，改駕部員外郎，換司勳郎中，遷中書舍人。凡四任九年，專掌詔誥。大則發德音，修典冊，灑朝廷之利澤，增盛德之形容；小則褒才能，敘官業，區分流品，申明誡勸。無誕詞，無巧語，誠直溫潤，真王者之言。公昔自纂錄為制集五十卷，托於友人湖南觀察使楊公憑為之序，故今不在編次之內。其他千名萬狀，隨意所屬，牢籠今古，窮極微細，周流於親愛情理之間，磅礴於勳賢久大之業，不為利疚，不以菲廢，本乎道以行乎文，故能獨步當時，人人心伏，非以德爵齒挾而致之。
貞元中，奉詔考定賢良草澤之士，升名者十七人；及為禮部侍郎，擢進士第者七十有餘。鸞凰杞梓，舉集其門。登輔相之位者，前後凡十人，其他征鎮嶽牧文昌掖垣之選，不可悉數。繼居其任者，今猶森然。非精識洞鑒其詞而知其人，何以臻此耶？憲宗皇帝紹開中興，始以英明，申威提法，武功既愈，文教是圖。元和五年冬，執政暴疾，既瘖且痺，未旬日而公作相。憲章儒術，潤色王度，使和聲順氣，發自廊廟，而鬯浹於幽遐，我之所長，時以推戴，玉立冰潔，無緇磷遷染之譏。以文德自終，豈徒然哉！
嗣複不佞，發跡門館，儀曹台席，皆忝前躅。公之元子中書舍人璩，不幸短命，其嗣憲宗孫泣奉文集，求鄙詞以冠篇首。雖觀於巨海，難挹波濤，而藉用白茅，所資誠敬。其五十卷次第具在集目。謹序。
嗣複愚之至也，不知愚而所以愚，每雕訛斫弊，求多譽而自飾，曾未辯巧捷輕曲，為大妄之枝葉，作大愚之藪澤。但務躁進，不欲靜止。因讀莊周書至「孔聖九征」，乃泫然流涕。捫心愧意，方覺弛張不得其妙，通變不得其精。於是火集中腸，冰寒肌骨，同書紳之作戒，仰佩韋以自亻敬。讚味斯語，欲寡其過。乃屏繁機，操筆硯，各隨本事，妄有褒闡。雖不作發揮聖作，亦表籲嗟，尚其九征之力也。
太行莫並其高，溟津莫同其深。且物不能自大，因人而大之；人不能自名，因事而名之。即人可以鑒物，事可以鑒人。物當鑒而振美無斁，人當鑒而垂譽無極，其九征之文，即鑒人者也。救必墜，扶必顛，登吉途，辯吉士，如沈屙之服良藥，昏夜之有燈燭，欣歎不盡，敢引類而侔之。嚐聞老氏教誇《黃庭》神驗，讀之萬遍，必得上升。上升之言，誘聾俗耳。何者？真隱之士，自保形骸，道播四支，德耕五藏。故述《黃庭內景、外景》，並是修身、修心之書，以時人樂其遠而不樂其近，賤其目而不賤其聞，故易於易而不易於不易，難於難而不難於不難，乃假立蕊宮，欲伸其說，虛張瓊戶，使重斯言。所以同於道者道以得之，同於德者德以得之，以心付心，以口傳口，其要在一讀其文，即一修其心。讀經萬遍，即耳聰目明，神清氣靈，調衛理營，六府和平，於是染妄不幹，筋骸自潔，同上清之真侶，為出世之高人。指名喻仙，以勵行者，未可脂肥滿腹，營慮填胸，含蓄是非，包藏喜怒。口念《黃庭》之字，心迷碧落之門，如刻規矩於冰霜，齊曲直於雲霧，有何功德，而自勤哉！於是念《黃庭》之人，非修《黃庭》之事也。此《九征之書》，亦念至萬遍，隨而行之，即知正知非，辯辱辯疑，絕詐防機，百祿來依。於是節貫青松，名高白日，同上古之君子，為當代之令人，風格難儔，貞華獨立。未可剛愎好犯，憸虐居中，蹈虛跡危，甘佞樂拙。口念《九征》之字，身無一行可觀，如朽木強雕，難施斤斧，腐鐵雖淬，終乏光輝，徒有虛勞，而無實跡。夫筌者所以在魚，得魚而忘筌；言者所以在意，得意而忘言。慎勿失魚而空執其筌，失意而守其言。此是讀《九征》之夫，非行《九征》之士也。如藥能療病，必堅服之，書能治身，必堅行之。堅之至，無不愈矣。即存身保命，力不減於《黃庭》；心淡體閑，道更融於《內景》。以其拔馳名救物之誌，同深居避事之徒，彼利一身，此利多人，宏濟邈然，孔聖之道長矣。而乃不踐幸人之跡，長親長者之車，口出雅言，腹包至行，常能外已，不私於身，還同飲醴味芝，便是行雲化雨。《德經》曰：「修之身，其德乃真。」未有已不修而有真德者也。若使敬之如神明，仰之如日月，一言出而千里響應，一行著而四海趨風者，此修身而得之，未有不修而得之者。
嗣複年四十一，造次至三品，人多稱幸。凡得其如高名厚利，唯恐不及。自六七載，有拯物之願，無自拯之心，但力步煙霄，躡雲霞之路，未足上親天漢，恐雨露之恩不濃，此貪名也，非畏盈懼滿慎終之心也，非知進退存亡之心也。如此心未決，增負乘致冠之迫，必待人而拯已，何力能自拯也。今者洗心滌腸，祗荷德語，盡夜栗栗。若臨深穀，必薄嗜捐華，祛情除妄，至於白首，不敢中廢。
孔子曰：「凡人心難知於天。天猶有春秋冬夏旦暮之期，人者厚貌深情，不可測也。」誠哉是言！有貌苦而心柔順者，有貌和而心酷烈者，有貌弱而心勁悍者，有貌剛而心懾怯者。或美其言而失信，寡其辭而好淩，近於禮而善諛，強其氣而無節。又有張君子之腹，陳小人之心，衒虎豹之文，中犬羊之質；又有外示躁撓，中實靜安，不耀已功，陰施惠澤；又有正言馭物，直道觀人，哺糟順時，受汙合俗；又有禮下於人，言出於已，顧瞻其行，心之不同，故不可悉識也。君子以此九事觀人者，以明鏡矚顏，毫微莫隱；流光鑒物，曲直何逃！彼之進不進，此知彼也；此之退不退，彼知此也。周於所驗，已得於心，以驗明周，故存於目。如於《九征》之中，粗得一者，如蘭生一葉，誰謂無芳，桂長初條，宛然嘉木。得二三者，如漁舟入浦，不揖濁流；樵客登山，不爭俗路。得四五者，如鏌鋣之兩利不可當，璠璵之輝美不可並。得六七者，如金石在庭，欣逢雅韻，黼黻居篋，喜觀華章。得八九者，如驪龍出海，光透萬重，鵬翼高摶，聲聞六合。如得其人，即傾意而鄰向，孰敢不勉，以副思齊之至也。高者附之，卑者舉之，屈者伸之，沈者浮之，德者師之，謙者友之，親者厚之，疏者禮之，能自觀也上之，謂他人之所觀也。知上之上慕哉，知下之下懼哉。
崔子玉有《座右銘》，諸葛亮有《審心戒》所以桎梏誑妄，羈鎖滿溢。嗣複不敢類古人而創立題目，亦欲因古人而刊削是非，便以《九征心戒》為名，用繩準不遷之行，正文之下，皆嗣複述耳。時大和元年丁未歲夏四月十一日，謹題。
古者言之不出，恥躬之不逮也。嗣複淺鈍極矣，亦喜挹此說。今者謬為纂釋，倍感於心，雖有是言，實無斯行，日省其說，讀而改之。其達者恐我行不及言必憂，迷者喜我行不及言必笑。丈夫既有言也，豈敢中道而廢？當不使相笑者笑，相憂者憂，必有年矣。知餘者表餘心矣，不知餘者曷敢言誌？當自省惕而行之。
