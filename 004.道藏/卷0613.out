羽族紛紛，彼飛隼兮獨勁捷而莫群。心耿介以騰踴，毳斑斕而被文。擊每依於素節，翔亦致於青雲。匪全身以自愛，寧有齒而見焚。貫矢落庭，既垂名於孔宣父；搏鳩陷網，又伏罪於信陵君。今也何時，輕乎所履。伊廣甸不遊，乃高墉爰止。信非位乎是蹈，宜賈害而鬻死。吾嚐問術於列禦寇，學藝於熊渠子。爾或舍諸，吾斯過矣。我矢惟良，我弓未藏。度中而發，於何不臧。矧專精而致用，奚得失之難量哉？於是正色斂容，凝心定誌；睨目引滿，注矢神萃。驚弦駭括，將辟易以翻飛。裂臆洞胸，已披離而迸墜。觀彼隼之貽戚，諒吾人之會意。故君子周而不比，用則擇地。無苟進以躡高位，無躁求以享厚利。智昧於是，安往而免夫顛躓。然則懷貪怙力者怨所聚，材小任崇者覆可待。故聖人明彖象以立言，懸日月而不改。或有人兮，修其詞，遇其時。三覆射隼之兆，載質射隼之期。幸寸長而罔貴，冀一聞而在斯。
徐先生相馬，不相色。不相力，相其德。奧乎不可測，何以征之？鬛青絲兮風生，眼黃金兮電光。蹄盤攤而散花，毛翕而成章。眾人觀之，已駢於路傍，不啻於堵牆。一曰為龍，一曰為鹿，中間何敢乎比方。先生則異於是，忘筌於毛質之外，引鏡於肺腑之裏。見其心兮如思勿思，見其目兮如視非視。虛舟為動，喬木為止。合大道而自然喪一，齊至人而何處有似。若此者，足不以遵地，影不以逐形。騰六合，噴四溟。截飛鳥，遺流星。日車為之不轉，風馭為之中停。貳師為之罷貢，伯樂為之焚經。卓然擅天下名，宜乎不爾。直中繩，曲中鉤。徘徊閶闔之遊。圓中規，方中矩。蜿蟺交衢之舞。亦以其次。噫！徐公不至。駑駘共皂於騏驥。徐公一來。騏驥出群於駑駘。由此觀之，世上賢才，用則虎，否則鼠。何以異哉？小人也，內顧無國馬之賢，遇君有徐公之術。早已蒙於一顧。至今長鳴，猶未騁於千里。更思翦拂，超然自得，怳然自失。儻受恩兮果如前，則平生之願畢矣。
琅琊王易簡，今之獨行士也。雖承冠冕之緒，不踐名利之途。怡心曠澹，篤誌廉直，精識雅鑒，洞元鏡微。司徒相國好山水之遊，深吏隱之興，啟沃多暇，不孤勝賞。遇良辰麗景，必載酒攜賓，將陶性情，屢造郊野，每車馬麏至，簪裾蒲席。布褐之客，唯王生焉，得賢而親，亦可知矣。
岐公有林園亭沼，在國南朱陂之陽，地名樊川，鄉接杜曲。卻倚峻阜，舊多細泉，縈樹石而散流，瀝沙壤而潛耗，注未成瀑，浮不勝杯。王生睨之，歎而言曰：「天造斯境，人有遺功。若能疏鑿控會，始可見其佳矣。」公乃命僮使，具畚鍤，稽度力用，而請王生主之。生於是周相地形，幽尋水脈；目指頤諭，浚微導壅。穿或數仞，通如一源，竇岩腹渠，惣引涓溜，集於澄潭，始旁決以淙瀉，複湧流而環曲。觴斝徐泛，自符洛汭之飲；管弦乍舉，若試舒姑之泉。映碧甃而夏寒，間蒼苔而石淨。懿夫！曩滴瀝以珠墮，今潺湲而練垂，又何以助清瀾於荷池，滋雜芳於藥囿。不易舊所，別成新趣。岐公乘間留玩，畢景忘疲，優遊宴適，更異他日矣。王生之靈襟巧思，不其至歟？
在昔神龍、景龍之間，故人中書令韋公嗣立，有別業在驪山之下，雲鬆泉石，奇勝幽絕。中宗皇帝嚐親幸焉，既而第從臣之篇詠，為國朝之盛美。因詔改其穀名幽棲穀，賜韋公號逍遙公。渥恩稠疊，時罕為比。上之愛女安樂公主，恃寵驕恣，求無不得，遂奏請買韋公此莊，以為遊觀之地。上不許之。曰：「大臣所置，宜傳子孫，不可奪也。」公主竟慚而止。信足以輝煥史筆，作程將來。況茲池台林圃，密邇舊廬，所居之別館也。貽厥百代，保之無窮，猗彼瀑泉，亦與慶流而不竭矣。少儀忝公門客，竊跡翰苑，謬當授簡，俾紀王生之能事，因獲略而敘焉。其餘則已具奉常權公之記述，故不複重列雲。
高平古泫氏邑也，其沿代改名，圖經詳矣。初相地而居之，蓋以土厚水深為善，農鑿井而飲者，則以穿壤剖石為艱，故千家之中，數井而已。綆以遠引而多絕，瓶以難升而驟羸。則雖有端賜之機智，無施其巧捷；雖有管寧之仁惠，無杜其忿鬥。況牛馬俟乎滿腹，必遵乎十裏之河；而瓜蔬期乎給口，常望一旬之雨。朝夕勞苦，歲時饑饉，可勝道哉！嘻！凡為前敝滋久，終俟後賢乃革，不然，豈子男百輩，而莫之是恤？
貞元七年，潞州屯留令平原明濟，受連帥相國大司空義陽王李公之命，假領茲邑，撫桉疲黎，其清勤簡惠，不異於屯留之政，政可知也。下車之日，谘訪故老，問人疾病。僉曰：「公之至也，俗詠其蘇矣。惟水之歉，詎敢求救於公耶？」明侯聞之，若疚於心，且形於色。曰：「夫窮必有泰，固常理也，此豈無望！前或未思，吾將退而慮之。」由是發智周之妙，躬循郊原，目究川穀，度高下之勢，相引決之宜。有丹水者，始自縣之西北，山源高而派平，可議壅以導。明侯載審厥事，將利於人，乃下謀於鄉耋，次白於郡守，上言於節制。才獲所請，爰臧其功，乘井稅之暇，候農桑之隙，先儲乎薪芻之物，次具乎鍬鍤之器。然後量功命日，使裏人樂助，競子來而展力。故不更數，宛其有成。始瀦流而為潭，因疏渠以繞郭；築防以補其陷隙，刳木以道其險阻，脈分枝散，貫邑周閭，彌苔草之間，陰陰槐柳之下。遂使家開沼沚，戶植芰荷，濫觴可以寄傲，垂釣可以烹鮮。豈直豐畦圃之沃灌，恣閭閈之飲濯？路有奉漿之義，井為應汲之泉，人無荷擔之勞，畜無奔走之困而已也！複於潭側，特建水祠，列樹敞亭，別成佳境。將俾水依神而永久，人賴水而無極，庶功用不再，且祈報有歸焉。明侯睹夫眾情之欣洽，足以間居而賞玩。化舄之餘，閱王鳧之雙飛；臨堂之際，調宓琴而合響，不其美爾！
君子曰：「政無大小，以勤民為良；事無工拙，以利物為貴。」如明侯者，實兼而有之。其由我大司空義陽王以至公且明推獎而致此者矣。予偶以行役，經過於斯，耳聆嘉謠，目覽異績，緇黃耆艾，因請予以記事。予誠忝跡於文者，姑具述義陽王之德，舉明侯之善，亦何辭焉？是則勉而誌之。貞元癸酉建。
士諤，泰山人。貞元元年進士，元和初官監察御史，擢戶部郎中，出為資州刺史。
伏以某日誥命，爰以令辰，太上皇后光膺典冊。盛化既行，中外同慶。臣某中賀。皇太后母德降祥，坤儀垂訓。堯門誕聖，時逢寶曆之興；彤管紀言，道光內輔之業。九族承序，萬國乂安。伏惟皇帝展禮南宮，奉觴北極，榮超簡冊，慶浹寰區。凡在生靈，孰不傾戴！臣以遠守藩鎮，不獲抃舞闕廷。
臣某言：今月日，吏部符下，奉恩制，加臣銀青光祿大夫。朝命遠臨，殊私曲被，喜躍無措，惶懼惟深。臣某中謝。臣謬忝方隅，實淹歲序，幸逢昌運，得備職官。昨者累狀封章，輒有陳乞。敢希獎進，虛荷恩榮。而陛下不思天功，為臣已力。詔曰：「二千石便安吾人，理有異等，則就行賞典，不係年序。」夫人神休泰，自感陶鈞，封域乂安，是恭理化。雖雲六稔，無裨三載之文；況當退思，乃叨進秩之典。濫憑微績，陟在綸言。超踐清階，猥登明勸。榮深載造，光被生華。匪臣孱愚，所宜忝竊。惟奉宣時令，敬尊農祥，保率土之康寧，讚遠黎之生植。而邱山施重，螻蟻效輕，上報無階，稽首知懼。無任感戴屏營之至。
臣某言：臣以菲才，親奉昌運，受藩隅之重任，效犬馬之微誠。惟君知臣，特受恩獎。夙興夜惕，榮懼積中。臣某中謝。伏以租稅之殷，江鄉為重；閭井之化，水旱是虞。臣職在分憂，期於富庶。宣陛下雨露之惠，令獲小康；守朝廷刑賞之規，敢思中立。條賦斂以辦集，除疾苦而均安。閉閤齋心，仰思元造。竊以聖慈廣被，每念遐方。臣忝守官，合具聞達。
越部凡七郡三十有八邑，提封所加，旁合溟海，由是崇元侯之命，建東征之府，其鎮曰會稽山，其神為永興公。國朝接周漢之統，元化大備，禮茲百神，受職祀典，錫以嘉號，視為諸侯。貞元九年夏四月，連率安定皇甫公，以前月丁酉詔旨，奉元玉制幣，禱於靈壇。勤報功之享，循每歲之法。致齋野次，虔捧祝冊。夜漏未盡，禮成三獻。君子謂公能宣命以展敬，故祀神而降祉，克靖甌越，大康東南。我修德刑，以牧黔首；神作雷雨，用登有年。明訓式敷，幽讚斯效。觀夫高麓回抱以蔽景，大澤下浸而蒸雲，沈潛龍虎之姿，泱漭風霆之氣，靈衛交戟，宮洞門，神其在焉。寵被侯服，是宜劄瘥不生，水旱罔沴，允答宸慮，長於眾山。乃銘石壖垣，以代彝器。其辭曰：
天秩喬嶽，奠茲南方。精合晦明，化備柔剛。帝念下土，延神致祥。清廟既辟，華蟲有光。乃卜元辰，爰詔方伯。爾克精享，神其昭格。蘋薦惟誠，金奏匪樂。時臻太和，人受景福。元德孔鑒，虔恭肅祗。陳信不匱，形乎正辭。


賁，毗陵人，後徙宜春。貞元中進士，調江陰縣主簿，權知無錫縣，遷毗陵太守。
德動天鑒，祥開日華。守三光而效祉，彰五色而可嘉。驗瑞典之所應，知淳風之不遐。稟以陽精，體乾爻於君位；昭夫土德，表王氣於皇家。懿彼日升，考茲禮鬥。因時而出，與聖為偶。仰瑞景兮燦中天，和德輝兮光萬有。既分羲和之職，自契黃人之守。舒明耀，符君道之克明；麗九華，當帝業之嗣九。時也寰宇克清，景氣澄霽。浴鹹池於天末，拂若木於海裔。非煙捧於圓象，蔚矣錦章；餘霞散於重輪，煥然綺麗。固知疇人有秩，天紀無失。必觀象以察變，不廢時而亂日。合璧方而孰可，抱珥比而奚匹。泛草際而瑞露相鮮，動川上而榮光亂出。信比象而可久，故成文之不一。足使陽烏迷莫黑之容，白駒驚受彩之質。浩浩天樞，洋洋聖謨。德之交感，瑞必相符。五彩彰施於黃道，萬姓瞻仰於康衢。足以光昭前古，照臨下土。殊祥著明，庶物鹹睹。名翬矯翼，如威鳳兮鳴朝陽；時藿傾心，狀靈芝兮耀中圃。斯乃天有命，日躋聖。太階平，王道正。同夫少昊，諒感之以呈祥；異彼夏王，徒指之而比盛。今則引耀神州，揚光日域。設象以啟聖，宣精以昭德。彰燭遠於皇明，乃備彩於方色。故曰惟天為大，吾君是則。
惟皇動天，辨方正位。稽大明於北陸，郊上元於南至。五夜祗肅，載惟列祖之誠；三日罔愆，用表致齋之意。於是乘法駕，鳴和鸞。玉漏聲曉，金波影殘。環衛儼以星拱，簪裾列而雲攢。備肅肅之盛禮，鹹濟濟於靈壇。大呂雲門，既六變而斯闋；嘉栗旨酒，感百神而具歡。矧器用陶匏，藉以包茅。光逾泰畤，馨邁周郊。朱火煬煙，遠浮於華蓋；元酒明水，近映乎長旓。懿夫宇宙氛氳，晴郊景曛。宗伯司禮，保章辨雲。榮光燭於九野，佳氣覆於六軍。飄飄颻颻，鬱鬱紛紛。足以昭上帝，瑞吾君。時謂唐時，歌卿雲之五色；德稱虞德，詠南風之再薰。是以惟聖惟壽，可大可久。既豐稔之足征，複災癘之何有。既而旋天步，回象輿。大孝是展，皇情未攄。將欲超羲軒於上古，方淳樸於太初。俾時和俗阜，塗謠史書。土階攸則，而瓊室靡居。且慮乎賢哲尚屈，所以敦於雲物。緬乎德化未覃，所以郊於國南。祈動植之攸濟，匪娛樂而是甘。然後景福來格，無疆在茲。笑竹宮之求應，鄙宣室之受厘。是以降哀矜之詔，宣惻隱之慈。布政施德，逮惸與嫠。舉沈淪於是日，庶聞之於有司。
新豐之路兮，朝元有歸客。見初陽於東嶺，照層閣於南陌。惟閣也憑高不傾，惟日也臨下有赫。既瞳蒙而延燭，曷埃壒之能隔。陽烏之翼兮若駐禁林，羲和之轡兮若頓高岑。蒼蒼之質才辨，杲杲之光稍臨。發璿題之麗色，開玉戶之宿陰。浮輝外融，峻勢無不呈其壯；引曜中朗，邃宇無以其深。於原之表，揭雲之杪。映朱檻以衝融，凝粉垣而皎。司晨而見，異星樓之麗霄。質明乃光，殊日觀之生曉。陽彩舒文，昭然可分。晞拂簷之夜霰，辨出棟之朝雲。類列仟降真，祥光綿冪；疑大君臨禦，瑞氣氤氳。諒清旭之初起，非反照之猶曛。日惟至麗，閣亦蓋高。竦莫大之標，洪纖奚比；委無私之照，巨細何逃。是以詭狀摩天，殊姿詳悉。欒虯欲動，謂起蟄於春光；井蓮倒披，若爭開於夏日。的交映，岧嶢上軼。不殊南榮之明，奚獨東方之出。閣之峙矣，於彼高岡。閣之麗矣，於彼朝陽。據厚載於秦雍，鄰顥氣於穹蒼。豈比昆侖之山，俟燭龍銜耀；鳷鵲之觀，俟金波寫光。孰若列皇都之次，鎮王畿之位。近白日之貞明，總離宮之蒼翠。祥雲不散，意往仙如存；耀景每臨，誠望幸可冀。因徘徊而寓目，遂含毫而寫意。
前王之立制也，取象於明翬。森然如六翮之布，煥乎分五彩之輝。其位也夾輔於皇極，其用也咫尺於天威。故歷代奉之而不替，我後行之而不違。若夫朝彥晨趨，天仗宿設。分鴛鷺而式斜，儼貔貅而成列。視容具瞻，誠意咸竭。司儀克仰之以取則，對敭必候之以為節。禮斯恭，敬斯崇。倏傳詔而初合，知大君之居中。俄承命而復啟，見天顏之在空。謂儀鳳於煙閣，若飛龍於霞宮。列丹楹之左右，分玉扆於西東。爛兮方照其朝景，颯然如度其薰風。光彩絢練，羽儀廣殿。接鈞天以成形，洎億兆而咸見。高其中也，如捧聖日於雲霄；散而行也，似扇皇風於寓縣。當合朝之滿盈，辟凝旒於穆清。無謂其求進也，所以應時而至，待命而行。無謂其速退也，示不敢蔽人之望，掩君之明。既進退而有則，在行止而何情。且蔚其文寧以自耀，布其彩非其競照。象舞羽於舜階，異總幹於周廟。輝映皇居，間列綺疏。來若鱗萃，去如翼舒。指北辰之期可久，待南面不替其初。故先君而出，待朝而畢。合儀不爽其疾徐，舒布亦獲其疏密。前拂瑞氣，傍臨旭日。永效用於君前，願竭盡其微質矣。
惟肇祀於上元，必展禮於南至。至者作候，故用其吉辰；南則向明，故就於陽位。蓋取諸吉土，以父事天。降皇車以盡敬，奉蒼璧以告虔。至誠遂通，禎祥不能以自；幽讚不昧，雲物於是乎昭宣。及夫盛禮既畢，大駕言旋。兆人仰觀於空際，太史伏奏於君前。曰當此和煦，靜無纖氛。照曜兮天垂愛景，霏微乎山出祥雲。度青霄而匪徐匪疾，向丹闕而乍合乍分。應乎一陽之始，煥乎五彩之文。氤氳搖曳，去來無際。望之雖曰崇朝，慶之知其嗣歲。誰謂其有葉，本乎觸石而來。誰謂其無心，偏舒捧日之勢。豈非夫表王者之殊祉，答泰壇之親祭者也。天子乃命百辟，詔有司。載筆以茲記事，祝史葉其正辭。國慶可征，寧虞於水旱；年豐有待，先詠其京坻。自躋仁壽之域，肯繼春秋之時。且南正上言，休征無咈。肯比夫觀台之望，將為備於雲物。子月之祀，陰陽始交。豈比夫魯史所紀，候啟蟄而乃郊。我禮逾舊，我祥靡究。望歲而知歲之穰，祀天而受天之佑。五雲八風之異，寸眸遂占；三百六旬之期，一日可候。不然者，何以炳煥圖牒，發揮草奏。是知郊祀而漢武奚匹，推曆而軒後懷慚。照臨之明兮，將日月並出；覆載之廣兮，與天地同參。臣有睹盛儀而瞻瑞物，願齊聖壽於終南。
扇有異體，六角其尤。雖嚐巧而是鬻，非好奇而不求。故須借聲於墨工之類，假手於劄家之流。伊彼姥矣，裨販是以。鏤竹於蕺山之陽，求錢於越人之市。柄一條而有象，形六折而難擬。翳杲日規模莫成，搖清風綺紈而已。逸少遇諸，濡翰而書。兩行而露垂花散，五字而龍盤鳳居。絕筆以授，高價是就。觀之者雲集，售之者輻輳。騰驤乎六體之先，彈壓乎九華之右。既而厥價載殷，厥聲載聞。賈之者但慚於老婦，鬻之者寧忘於右軍。且手非扇之所題，扇實手之所藉。一自以翳飛塵，一自以防朱夏。何握提之見投，而毫芒之忽借。既盡攜之之妙，亦長鬻之之價。是知物不自貴，惟人貴之。向使鬆煙不染，翠管不持。則是扇也，入晉鄽而陋賤；彼老姥也，同班妾之見遺。又安得用六角之善，獲五銖之資哉！嗟乎！小因大而事罔不行，美加醜而用無不可。故扇待書而色貴，人假扇以財夥。姥曰右軍，惠而好我。
處州溯浙江東南七百裏，連山洞溪，負海逾嶠。綿曆更置，至隋始為處州，後複號栝。國朝置十道，處州列在江南，第居於上。天寶初為縉雲郡，大曆末複之。刺史更置迭廢，州郡沿革，官則隨之。大凡親人輔化，任莫重焉。大和五年，紓自司賀員外郎奉符典州，大懼不稱其職。且以地險而瘠，人貧而勞；繭絲之稅，重倍他郡。故逢穰歲，亦未若他郡之平年也。為是邦者，得不謹節而乃自封乎？夫為惻隱可以安疲羸，忠信可以美風俗，待物以誠，飲人以和，可以去刑法矣。是三者，紓未之逮，而有誌焉。因書之壁以自亻敬。
