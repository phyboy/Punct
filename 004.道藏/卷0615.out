張氏之先，運籌博物，風靡萬民，公其裔焉。公諱敬詵，馮翊同川人也。皇朝左金吾衛大將軍太常卿元長府君之孫，皇朝中散大夫撫州長史崇讓府君之次子。公禮度清曠，育德含章，蘊晏樂佐理之謀猷，懷吳周匡弼之骨梗。弓裘不墜，文武攸稱，清貫克序。加朝請大夫，以博雅周才授鴻臚少卿，以公忠推德錫金章紫綬。東都副留守河南尹裴公謂命公為押衙，奉上以忠貞，撫下以信義，休聲遐著，寮友欽之。方申呂父之榮，遽染劉貞之疾，以貞元十八年八月二十三日，卒於洛陽縣永泰裏之私第，春秋六十八。以其年九月二十四日，窆於澗之陽邙山之新塋，禮也。胤子三人：曰叔重、叔威、叔齊，皆年始能言昂逸足（疑）。有女五人，長女從緇隸寧刹寺，次女歸杜氏，三女歸王氏，兩女尚幼。夫人樊氏，淑順傳芳，霜明勁節，移天墜翼，同穴後時。哭不絕聲，撫孤增慟。永懷陵穀，爰托鬆銘。其詞云：
神理茫茫兮，倏明忽幽。人世營營兮，生勞死休。更相泣送兮，萬古千秋。隴樹白楊兮，悲風飀飀。
伊惟仲秋，日在端午，我皇帝出震蘭殿，誕膺紫微。祥光夜合，佳氣晨飛。聖人作而萬物睹，固先天而天不違。是以禮容之盛，六葉交映。或體天以設軌，或因時而布令。乃啟新節，獻金鏡。形於四海，加於百姓。虛以受物，則萬象必涵；金以平心，而九流惟正。當其時也，天宮戚裏，公侯卿士。各薦其明，用伸知已。雖大小而殊致，必規圓而相似。且夫考工垂典，匠人有作。或鑄或鎔，是磨是削。刻以為龍，鏤以成鵲。初臨玉扆，透鸞影而將飛；未對金墀，拂菱花而不著。徒觀其用之則滿，舍之則虛。固無私於物類，非取鑒以焉如。爾其提握見重，光芒未歇。若清潭之無比，類瑤池之有月。如以題古字，隱盤龍。無藏菲薄，無漏纖濃。映空而天地且霽，照遠而山河更重。豈獨淋漓玳瑁之床，澄澈芙蓉之帳。熒熒綺疏之下，皎皎青樓之上。有美人兮無良媒，飾蛾眉而相向者也。所以吾君欽崇萬化，錫賚百官。其表不枉，其形必端。《詩》所謂「我心匪鑒」，豈不戒於遊盤。別有照象無疲，含光未知。方有期於見膽，竊自比於臨池。儻先容之可致，庶斯焉而取斯。
煥彼景星，麗於蒼昊。其隱也，陰魄晦而氛霧作；其見也，夜景明而欃槍埽。敷大信以何言，抑殊祥而是考。祥所以葉天經，符帝道。既表應而無欺，亦照臨而不私。祚聖而德斯至矣，懸象而人皆仰之。向晦且殊於中見，在天寧比乎明夷。垂至精而契至理，宏蕩蕩而播巍巍。不然，出房孰稱乎舜德，居翼何貴乎堯時。今我皇齊七政以作則，奉三無以御極。上天降祥，景星昭德。固云其道不遠，孰謂其神不測。晦明始見，助皇化之惟明；動息靡常，類乾健而不息。應陽精乃三其數，彰土德乃黃其色。既不孤而有鄰，信元吉而柔克。時也雲斂遙素，天澄遠青。纖塵不起，微露斯零。掩映孤月，乘陵眾星。回燭北辰，似將朝乎帝座；傍窺南極，疑欲觀乎天庭。激高風以熠熠，耿斜漢之熒熒。青赤以辨其方，合散以通其變。連二氣而初吐，混三光而乍見。否泰之運式孚，天地之心可見。景星之瑞也，曷與為雙。俾具瞻於萬邦。景星之德也，配乎悠久。粲熒煌於九有。於以讚高明，於以示休咎。察無聲之載，非我何知；彰有道之邦，非我何守。不私其用，胡繼明於月晦之時；克保其謙，故騰輝於日入之後。是時天鑒匪遙，德聲孔昭。煥赫綿古，光揚聖朝，豈徒並連珠而邁同色，流碧落而耀青霄。
風之過兮，一氣之作；簫之應也，眾音以殊。雖高下以異響，終合散而同塗。體宮商而自得，均清濁以相須。動必造適，用當其無。冥然理順，昭與道俱。以由一人之化，為而不有。萬物之心，以虛為受。帝於何力，各自遂其生成；天且不言，乃能恒於悠久。觀夫指大塊之噫氣，裁眾管而聲隨。始[QM50]]兮清越，終杳杳以逶迤。遠而聆之，初疑白虎方嘯；迫而察也，旋驚丹鳳來儀。知化本之有關，見天籟之在斯。道固無名，物罔不感。彼命宮而商應，信陽舒而陰慘。雲何事而從龍，水何情而習坎。故達人作用而虛其清心，大道不疵乃滌其元覽。之風也，扇其輕重，之簫也，應以洪纖。彼若疾而颺，我則以號以噭；彼若和而靜，我則若沈若潛。曷異夫暴心感而粗以厲，敬心感而直以廉。爾其斷續清空，蕭寥永夜。曆虛無而輕飆自遠，拂鬆竹而幽韻相借。微聞闕下，伴金奏之發天庭；迥徹雲中，疑笙歌之隨羽駕。莊生托之以齊物，子綦由是而觀化。化之至矣，茲焉可知。風乃不私其用，簫亦自得其宜。元元立言事無事，我後垂拱為無為。君子曰：風簫也，罔有爭而善勝，契不言而自應。是將觀彼以成化，豈獨因之而比興。
皇唐之與伊唐也，濬哲文思，異代同時。鹹進善以欽若，又建旌以求之。不進善焉，何以延側陋之士。不彰別也，何以嘉讜正之詞。是宜式創宏模，聿陳令典。綴析羽以藻耀，植修竿之偃蹇。相其地以崇樹所宜，因其人以康莊是踐。即之者有以翊聖，瞻之者於焉遷善。忠謇之徒，風馳雲趨。畢效臣節，同膺帝俞。猶金礪而君臣合契，類土圭而形影相符。回立岧亭，而克同國柄；直行勁挺，而自陟天衢。由是悉索草茅，罔資介儐。高懸垂逮下之德，仰視知不言之信。鹹策足以員來，思捐軀而自徇。同於舞羽，至誠之感必臻。異彼召弓，非禮之招不進。大哉求仁，其必有因。懿此標表，本乎諮詢。制其事者，上惟允恭之帝；集其下者，眾皆可封之人。是必隨謗木以用舍，與諫鼓為等倫。若夫容衛繁多，制度奇詭。元蛇始務其厭勝，翠鳳式崇乎侈靡。熊虎之示勇則那，日月之比崇徒爾。寧有裨於啟沃，且無取於率俾。偉夫有台有宮，胡為乎途中。所以闡於聖聰，使無不通。爰樹爰揭，豈惟乎人悅。所以尊彼雋傑，使皆就列。然後朝廷邁德嗣於羲軒，得賢方於稷契。躬好問之裕，有知人之哲。固以日奏於嘉言，矧斯旌之攸設。
承宣，貞元八年進士，大和中官檢校吏部尚書天平軍節度使。
絲之為體兮，柔以順德。絲之為用兮，施之則直。從其性而不改，成其音而罔忒。故君子體直以為象，履中而立身。豈委曲而取媚，將勁挺而維新。既端懿以難匹，想高張而莫倫。初未為弦兮，信任其舒卷；既比夫矢也，諒難乎屈伸。寧懼不合於眾而改操，不同其類而易真。雖立質以假物，立音而因人。敦夫慌氏之功，辨夫園客之養。非繞指以可悅，將如絲而是仰。誌士以是而興歎，詩人因此而取象。清廟之瑟，非我而莫聞；空桑之琴，非我而奚響。惟直是與，惟端是求。惡靡然以從俗，恥紛若以隨流。天心保貞，側媚見而用侮；神道助正，謇諤鑒而無憂。信乎去邪以受福，孰不履正而身修。間其色兮未嘉，素其質兮孰美。信挺挺而直繩是若，固奕奕而渥丹無比。欲眾之好我，染之而匪他；知代之惡邪，直之而有以。非矯其俗，將遷其時。寧三思而有讚，諒一向而無疑。道在斯而為得，文舍此而何之。古所以嗟是非而莫分，怨邪正之難考。多將任情而媚俗，鮮能率性而行道。何不鑒朱繩而獨異，與群類而且殊。其美雖偶，其道則孤。儻斯言而是當，又可得而已乎。
昔如來以善惡無所勸，為之說因果；修因果者無所從，為之存像教。像教設而功德爰立，因果著而報應彰明。至於聚沙，亦獲多福，矧❥❥縱廣之高大，其功德曷可思量哉！
惟唐貞元己卯歲孟夏四月旬有九日，聖君降誕之辰也，煌煌乎溥天之大慶，率土之盛事，窮祥絕瑞，略而不談，人神幽讚，品類歡樂。❥自京邑，達於海隅，各獻珍寶，以賀昌運。先是觀察使柳公、監軍❥魚公相與言曰：「聞夫西方之聖者❥崇福之本，至仁之教。故報君莫大於崇福，崇福莫大於樹善，樹善莫大於佛教。教之本，其在浮圖❥❥❥今皇帝道邁往初，澤漸無垠。天下之人登壽域樂太平者，二十有一年於茲矣。含氣之類，尚猶知感，矧臣子之心，當於茲辰焉。」於是會釋徒，謀建置，作為浮圖，以塔名之。夫塔者，上❥諸天，下鎮三界。影之所蔭，如日月之照，破昏為明；鈴之所響，如金石之奏，聞聲生善。如是諸福，盡歸❥❥謀之既臧，相顧踴躍。願力❥果，事無不諧。齋心至諴，三卜皆吉。相地麵勢，依山憑高，標勝概於南方，跨上遊於福地，食王祿者樂於檀施，荷帝力者悅而獻工。役無告勞，功用斯畢。皇帝嘉焉，禦紥題額，錫名貞元無垢淨光之塔。屹然峻然，高立雲外，露盤而星象可接，金榜而鸞鳳交馳。從何處生，如踴諸地，侔金剛而難壞，與劫石而齊堅。取舍利以置其中❥❥❥，以表其外，俾夫觀覽者名號斯識，瞻禮者利益居多。
異夫經營之初，墾鑿之始，周其基址，下現盤石，五色❥❥❥❥❥❥意將靈隻先有所待。盤石之上，又生異表，瑩澈冰淨，淋漓玉顏，如物之牙，粲然攢植，訊諸博識，得未曾有。非❥孝之感動，神祇之協讚，則何以有斯靈異乎？況河東公以仁德鎮撫，海隅厎安，魚公以忠❥❥❥❥❥輯睦，二臣協心，一方康寧。建彼崇塔，赫然丕績，上以資大君無疆之福，下以遂眾生❥❥❥❥❥❥❥❥❥❥亦至矣。盍刊諸貞石，以示於將來。小子備從事之末，奉銘敘之命，豈積竺乾之道，空為❥❥之❥❥❥
瞻彼靈塔，巍巍崇崇。疑自地踴，若將天通。作鎮海隅，高標閩中。影護下界，形儀太空。金盤❥❥❥❥❥❥❥❥❥❥讚茲盛功。侯其建之，臣子之忠。❥❥福之，聖壽無窮。
彼思者誰？思李公也。所慰者何？慰邦人也。曷以思之？政成而惠及也。曷以慰之？刻石而播美也。侯其能紀其所以慰，今節度使淮陽郡公袁公尚賢嘉善之旨也。
於戲！郡國者，土地人民之謂也；藩鎮者，軍旅鈇鉞之謂也。皇家綜核名實，襟束體要，上有成則，下無分權。於是慶位寵命極其數，殺生刑賞專其柄，政理教化仰其成，任之莫大也，事之莫重也。唯其聰明可以盡聽覽，唯其材智可以適利害，唯其忠誠可以竭肺肝，然後能聳動乎群倫，師範乎四方，作帝垣翰，為人膏澤。曆選授命，非全器備用，則不稱茲職焉。
德宗臨禦既久，鍛煉惟精，鑒洞群下，舉無遁情，以四方之少事，專將帥於賢良，得《禮》《樂》《詩》《書》之精英，盡典法政化之根本。居則物受其福，厎於康寧；去則人慕其德，形於謠詠。古之作者，又何加焉？貞元歲，公自給事中累月除尚書右丞，上方倚以為輔，而群望僉屬。會東軍闕帥，時許蔡不靖，撫安鎮定之寄，鹹又與能。用賢先於急病，簡兵符於注意。是使澤潤之功，未及於天下；乂安之理，獨賚於一方。麾幢既行，寵冠群後。茲鎮之地，據當要害，風俗之舊，號為堅強。兵甲精而氣勝，疆土沃而人逸，界大藩之雄盛，邇王畿之德澤，善否之政，難於厥初。矧自賈相國之寬厚居外，略其法度，李仆射以制作求理，未及惠化，姚以靜而潛用，盧以促而不暇。軍雖和未及於整，人雖安未遂其泰，官雖備未盡其理，法雖張未一其門。遂使強力暴氣，時黷武經，黠胥豪家，時漁細民。署職祿士，時或幸致；斷刑察獄，時或情及。公乃明示畫，立程軌，利銜莢以謹其不度，峻提防以遏其淫心。開通耳目，改易視聽。先之以端莊肅怠惰，齊之以精爽攻矯誣。清明燭於無間，機權制於有關。十萬之室，不可以戶曉；三軍之眾，不可以心期。正身行令，罕不率俾。桉典籍，無冗員以敗法；閱部伍，無寵私以居職。入閭井，有敬讓禮節以厚俗；行田野，無汙萊蕪穢之不理。儲倉庫本乎節用，水旱因得而備也；從人欲本乎省事，教化因得而興也。苟理道之可究，誌意之可留，小無不勤，大無不備，一貫其道，七年有初。公積孝友發為聰明，本學術施於政事，儼容而居公可畏，莊色而非義不幹。手衡目鏡，毫厘無隱；竹操鬆心，風霜強勁。《春秋》稱子產以寬猛相濟為善理，《晉史》美元凱以文武盡在為全材。古今異時，賢哲同道。
今皇帝纂大統之二歲，元和紀號，方將郊上元，謁清廟，乃詢大政於二三元老，俾第郡國之聲績，懿重望以居內，副祀之任，曆永歲時。詔書遂東，有待而起。及黃霸赴召，韓侯入覲，營舍空其將校，府署盡其官吏，巷無有居，室無有處，或擁塞遮邊，或饌酒饋餼。鹹曰：「獸草魚水，夫何所依？寒裘饑食，複何所自？」思念之音，亹不絕者，逮於今焉。夫民者，氓也，未易其感動；庶者，眾也，又難其一心。非功利之積及於下，惠澤之漸漬自久，胡不唱而同和，不約而同期？誠之所孚，在物知感。自後出鎮浙右，入掌邦計，聲先路以人悅，政不言而事理，由滑之所以著焉。
淮陽公代公守鎮，琴瑟異質，雅音同致，邦人重濡其厚惠，是用思報其前政。於是左廂都押牙兼禦史大夫房士郢、右廂都押牙兼禦史大夫範山才、攝白馬縣令盧乾真洎耆老張西雲等，詣庭詣閣，宣讚功德。淮陽公乃跡事錄實，累表上聞，願刊石垂休，以慰人望。公遂懇白執政，讓形於色，由是所請，不時得下。淮陽公歎曰：「仁極於政，義臻於讓，誠君子之用心也。紀事揚美之道，其在予乎？今宜名碑，遂賢者之誌；述於文，抒東人之思。」顧謂觀察判官殿中侍禦史庾承宣，以從事在茲，詳備聞見，盍敘之而昭示永永焉？公名元素，字大樸，其先趙郡人也。若崇基峻源，清門茂閥，曆官之前後，修身之事業，則紀名臣，傳循良，得以耀竹帛焉。今不書，不敢專也。乃編邦人之詠，係於篇末，俾采詩之官，得以薦馨香雲。其辭曰：
我所思兮春之陽。氣熙愉兮物芬芳。枯者茂兮焚者息。曷以比之公之德。我所思兮親之慈。察痛癢兮知寒饑。充寒饑兮延性命。曷以比之公之政。我所思兮正始音。薰然和兮天地心。興敬讓兮去奸詐。曷以比之公之化。我所思兮鑒澄澈。淨冰玉兮皎霜雪。幽隱盡兮研精英。曷以比之公之明。我所思兮河之水。靡晝夜兮波彌彌。我所思兮嵩嶽之名山。仰申甫兮霄漢間。居霄漢兮興雲雨。霖旱歲兮澤九土。俾吾侯兮終獲祜。望而祝之享天祚。
於戲！節義立則人倫之風厚，忠孝彰則君親之恩大。罔極之報，非死不盡；臣子之心，非盡不明。決去就於至誠，擇利害而無撓。其生也，挺身為萬夫之特；其終也，成名於泰山之重。淩視千古，高居上遊。斯人伊何？魏博節度使田公布字敦禮之謂也。
初公烈考曰宏正，輔佐憲宗，掃除寇逆，為侍中魏博節度使。今上嗣位，鎮州軍吏以節度使王承宗死，上聞，詔宏正除中書令代焉。居一歲，兵亂遇禍。公時為涇原節度，詔追至京，聞喪，公卿獻議，以為討鎮莫若用魏，魏強而近，又公恩德積洽於魏，以鉞賜其子布，布複有能，則魏之士欣戴而效死焉，詔從之。公泣血號天而辭不能者再，詔不許。乃曰：「報君恩，複父讎，在此舉也。如不濟，則無其生以謝之。」別兄弟妻子屏門之內，辭賓客朋友於西階之下。
喪輿遂北，至魏，則徒跣行號，以見將士。將士蓍艾者父兄事之，齒類者骨肉親之，毀家以結人心，辭祿而贍公用。明求報之道，竭勵士之方，冀其協心，以副私誌。異哉！魏之風俗，久悖聲教；魏之將士，素染很戾。懷安自固，忽感激之勇節；積驕成惰，無戰鬥之剛腸。初猶哀公之誠，悅公之賞，雖未心化，蹔忘舊風。無何，奉詔出師，抵冀之南宮縣，邇賊而振威也。時討幽鎮諸軍，庶事草創，計司荒略，供饋大虧。公乃以本部六州之租入，權以自濟，冰雪方盛，飛挽阻艱。眾相言曰：「頃常出軍，賴朝廷供給優贍，軍府因以完濟，今者瘠已肥國，尚書無乃太公忠乎？」旋以滄景喪敗，王師不振，諸軍顧望，莫有鬥心，賊使間諜，騰肆飛語，以不固之誌，加懷怨之心，望風聽聲，將欲謀亂。鹹有見者，宜圖其休。全身保軍，以俟後舉。公仰而號曰：「天子征兵，以討叛亂。吾特授旄鉞，複其家冤。將軍雖死，國典斯在。豈蓄縮完守，為不忠孝之臣乎？」眾知公不可迫，因師行而遂潰，中軍不同其謀，奉公達於魏城。眾又言曰：「魏土不知朝化久矣，刑賞禮樂，皆自已出。近以保富貴，遠以貽子孫。苟能從眾之謀，則捧戴如舊。」公知其不可以道化，又難以力服。時太尉之靈座，在魏之官署，公陽以入臨，人不以虞，慟哭伏劍，眾驚至而絕矣，春秋三十八。
噫！相國李公先公帥魏，眾以貪亂，李不能制，閉域以自固，重幣以貸死。及公初至，悖氣尚存，邀賞撓法，一唱萬和；況鎮之軍於魏，舊有救敗德，兩軍相觀，如親戚焉。寧有一人之忠義，化六萬之肝膽；三月之將帥，移六十年之舊風？強其陸梁，計其相觀，同騃愚蔽，知其不可。李石有言曰：「重耳教訓，三歲而後敗楚；勾踐生聚，二十年而後滅吳。以中古之愨信，晉越之馴伏，尚且遲之，況今魏乎？」聞者信之。
及公終也，賊眾感義而退守，王師聞風而憤激。達於朝廷，天子壯其節而哀其死，為之廢朝。公卿洎百執事，谘嗟淒憫，久而不絕。及喪至，則吊周懋恤，禮備而恩加焉，贈尚書右仆射。以長慶二年八月二十六日，葬於萬年縣白鹿原。公之大王父曰廷輝，安東都護司馬，贈右仆射。王父曰玠，相州刺史；烈考中書令贈太尉，而勳高位崇。至公而名重節立，蓋以茂德為浚源，大忠為厚阯，克生賢哲，焯燿邦國。
初自魏之裨將以謹幹至大將，自侍禦史以討叛勞至大夫，以平蔡功為金吾將軍，以長材鎮要衝為河北節度，以多略靜邊陲為涇源節度。在裨將則辨冤囚，太尉無淫刑矣；領征軍則備賊之驚突，諸軍因之立功矣；為金吾抑同列而不遏諫官，聖朝有容直之美矣；帥河陽也，則省將而多戰卒，滅賊而守詔條，於是乎兵實而人安矣；鎮涇源則勸其力穡，教其騎射，於是糴賤而人能矣。其大材敏識，有名臣之體要；深謀善計，得良將之精華。善而不伐，高則思降，無豪貴之侈欲，慕廉讓之高風。惜乎壯年，有誌不立。豈天意用斯人以激其怠惰，警其奸凶者哉！伏劍之辰，手操遺表，陳凶逆之根本，明將帥之儀矩，聖君因得辨邪正，可謂始終之善者也。其遺孤及門吏，知予夙奉周旋，感激名義，請揚盛烈，於萬斯年。銘曰：
具體皆人，能恥者誰。輕死重義，謂之有思。豺狼貪惏，力不能支。部下將貳，誠無所施。上虧國恩，中冤父私。兩誌莫遂，顧生奚為。明者獨斷，勇夫不疑。忍恥偷安，犬彘等夷。顏冒寵，複何人斯。誠貫心膂，竟違我期。利刃貫胸，血殷喪帷。軍士喧駭，逆黨忸怩。義風激揚，征車不衰。自居所重，賢人得之。地察天明，稱為神祇。雅有節鉞，流聞邊陲。青史長存，馨香葳蕤。
☆芭蕉偈幽山淨土，生此芭蕉。無心起喻，覺略非遙。
學於是專，教所以立，信尊賢可上，在易性難從。眷彼儒流，職司學校，誠宜警不及之誡，懼將落之辭。苟毀方以為心，雖容眾而奚用？且非善誘，在傳授而則乖；曾是詭隨，於博裕而何有？不可以訓，無易由言。請從司業之規，無取學官之見。
絳，為魏博節度使田緒賓佐，與同府候臧爭權，緒子季安斥為下縣尉，俄召還，生瘞之。
維天以五星辨經紀，維人以五常垂教化，奉天者皇王，牧民者侯伯。故五星失次舍而天綱乖，五常悖倫理而人紀壞。非夫人神厭禍，天地合德，俾降英傑，以靜邦家，則無以正綱紀，成教化矣。皇唐九葉，今上馭曆之五載，得佐命戡難之臣，曰田公諱緒字某。北平盧龍人也，係自唐虞，盛德載世，祚於全齊，醇仁酣和。衰周鼎遷，暴嬴璧返，劉項角逐，正者得之，則齊王橫去國隕身，與義終始；議郎疇立功逃賞，興讓澆薄。十數世家於北邊，議郎即公之十五代祖也。至皇鄭州別駕景，生公大王父安東合都護贈戶部尚書，有遮虜護塞之勳，而生不登貴位。加之以齊王之秉節，議郎之遺榮，濬源茂本，故尚書克生太尉承嗣，曆檢校戶部尚書兼禦史大夫魏博貝相滄德州節度度支營田觀察處置等使，尚書左仆射司空同中書門下平章事兼魏州大都督府長史，封雁門郡王，歿贈太保，累贈太傅複魏州大都督，公太傅第六子也，乘博厚之慶，得堅剛之氣。君臣之大節，理亂之形兆，實天賦不言而知。侯王之姿，見於童孺。太傅朗識，異而器焉。以諸侯之嫡拜京兆府參軍兼五領騎士，深得將略，鳴弓上馬，雄棱挺然。無何，太尉寢疾，或以措置故事，不歸於公。聖朝載懷輯綏，永顧勳績，爰命從子，俾侯於蕃。
既履四封，乃遷六官，付畀於天，威惠在已，主恩寵章，赫赫煌煌。孝未昭而忠隳，正不悟而邪及，誌惟悖德，動則無名。是以河朔塵飛，隴右霧塞，青兗既葉，幽冀未同，見多壘於魏郊，發天兵於隴坻，曠日持久，連年不平。履危者若安，處禍者皆樂，囂然相視，孰辨其非！公斷天下之疑，達天下之務，以為君親可報也，世德不可墜也，犯是二者，生將何為！於是欷歔流涕，冀其感寤，靡有虛日，而無正言。
及京師變生，翠華順動，人望愈惑，堅不可離。星辰之間，戎帥薨謝。師人將士，退迫公理軍。公清望威名，眾所欣戴，且曰：「吾先公太傅之塚子也，仁而能斷，嚴不至殘，當去禍就福，化危使安，敢以死請，期乎息肩。」公雖懇辭，人實誠奉。於是三軍之裨將，列城之守宰，及士吏卒伍，大和會於旌門之外，而聽命焉。公乃陳其逆順，曉其利病，西向稽顙，如對天顏。萬人歡呼，式抃且舞，受公相誓，如履夷途。曾不崇朝，而獻狀行在。於時黃屋南巡於巴濮，元凶僭盜於鎬京，握兵者鱗差，失節者踵武。公挺身禍敗，拔跡危難，掃氛祲之未開，定危疑於已變。乃分遣寮屬，結約諸侯，回成德向闕之心，合昭義勤王之誌。雖漁陽之勁悍，北虜之猖狂，公精誠籲天，銳氣蟠地，能走馬實於魏壤，覆朱滔於貝邱。希烈勢孤，賊泚援絕，訖於收複，經啟自公。巍巍碩勳，孰與公比！由是捷書上聞，未幾而降優詔，拜魏博節度管內支度營田觀察處置等使銀青光祿大夫魏州大都督長史兼禦史大夫。君臣之契運，昭泰之元符，千載一時，灼見茲日。及六龍駕返，九有風清，然後議刑賞，頒慶賜，則公之茂績，結於宸衷。即日加工部尚書，節度等使如故。上複以麾幢之任，賢賢也；腹心是托，親親也，親賢之選，簡於帝心。賜公姻戚，尚嘉誠長公主。公主肅宗文明武德皇帝之孫，代宗睿文孝武皇帝之子，今上之妹。玉潤貞質，蘭芳粹容，德配元臣，道光卿族。降自九天，歸於列藩，獎納忠之誠，重匡戴之績，由此見公之寵畀群後也。昔漢張敖、曹窋，皆因緣戚屬，稱榮主第，若公之分茅胙土，樹牙推轂，上自振古，迄於聖朝，一人而已。尋遷尚書右仆射，特封常山郡王，食邑三千戶，明德也；改封雁門，真食五百戶，襲慶也。公惠訓封圻，桉部師律，恢皇威以勉群師，敷渥澤以潤蒸人。禮讓興行，廩積斯實，修整人紀，統和天常，夷難戴君，每為已任。朝廷褒是休烈，爰谘弼諧，以本官就拜同中書門下平章事。
公既參廟謀，又統兵柄，方將刳胎禍之未兆，措理本於永貞，張三光之明，調六氣之府，致君堯舜，身作夔益。豈獨鎖結燕趙，連衡齊魯？嘉言有聞，而遽嬰寢疾，以貞元十有二年四月十日，薨於戎府，享年六十有三。天子震悼，不臨朝者三日。列辟相吊，邦人大慘。即日詔遣尚書職方員外郎房挺，申賻襚之恩，備君臣之分，追是勳伐，冊贈司空。詔書褒寵，禮加常典。不逾時而命公令子節度副使兼都知兵馬朝散大夫試光祿少卿兼禦史大夫季安，纂厥戎政，式光茂烈。雖哀過乎禮，而義貴從權，寧息魏人，藩翰王國，稟君之命，移孝作忠。生而顯榮，歿有遺祉，薰灼今昔，在公一門。越以其年十月四日，葬我公於魏州貴鄉縣金堤鄉吳河原，邇先太傅之塋，禮也。
嗚呼！公精彩朗徹，誌氣雄厲，性通事表，心達化權。二十總戎，三十作相，俾魏博為順本，功以之高；奉家國於正初，孝以之大：忠孝斯立，福壽攸歸。何蒼生失望，國棟斯折，古今之恨，可勝言哉！
公有子三人，長曰孝和，朝散大夫使持節澶州諸軍事澶州刺史兼禦史中丞充本州防禦使，少曰季直，朝議郎殿中侍禦史內供奉銀青光祿大夫檢校工部尚書兼魏州大都督府長史禦史大夫充魏博相貝澶衛等六州節度管內支度管田觀察處置等使。季安，公之次子也，十五授鉞，為唐名臣，固河山葉奕之封，奉貴主慈嚴之命，光闡前烈，其不朽與？公左右王家，厎靜藩閫，功勳大略，書於惇史。若乃垂休聲於開國之地，申罔極於元侯之恩，刊勒豐碑，光顯舊壤，門人之事也。追慕恩顧，直而不文。其辭曰：
三光昏霾，兩儀否閉。爰資英傑，用讚開濟。天人合符，斯人命世。
塞直盧龍，山橫紫蒙。元精委輸，慶發於公。其勳惟茂，其德惟崇。
建中季年，兩河難作。淮圻怙亂，燕趙濟惡。洶洶鯨奔，狺狺獸搏。
翠華順動，關右塵飛。戎輅載駕，苞茅不歸。且懷疑顧，孰就是非。
時惟我公，拔跡艱阻。率彼叛徒，悉為王旅。白日精貫，丹誠自許。
婪婪燕寇，嗇禍稱兵。動搖東夏，應援鹹京。旌旗蔽野，獯虜連營。
公仗天威，修鄰葉誌。忠見於時，泰生於否。十萬奸凶，一敗塗地。
帝嘉殊績，乃授藩維。輯寧有土，惠訓成師。威令自肅，仁風載馳。
乃作官師，真食茅土。窮寵極貴，封王尚主。恩光顯融，獨映今古。
既司右揆，爰作上台。皇猷允穆，俗阜爰來。人望匡弼，天胡降災。（其十）
冊贈司空，念深宸扆。道則致君，人而知子。帝命元侯，傳封四履。（其十一）
高墳峨峨，先隴之旁。河掃通氣，沙麓連岡。歿而可作，公其不亡。（其十二）
應，貞元十一年進士，曆官戶部員外郎郎中。
顓業就師，有大小之間；函丈待扣，慎先後之傳。故得怡然有孚，相悅以解。甲強學自立，博習成性，摳衣以往，如趨闕里之前；請益而來，疑在舞雩之上。宜務知遠者而願學焉。仲尼先乎祖述，傅說念以終始，豈可異子皮之言？淺者何效，師卜商之業；末也無如，或屢聞長者之言。將習少儀之禮，心善魏勃；宜拘袂於席前，誌異陳蕃。或灑掃於庭內，不議罪此，無施勞心。
禮不與奢，慎微以從事，用過於儉，在貴而能貧。乙也不愆其儀，匪解其位。詎聞不擊不考，同詩人之鼓鍾？而乃翕如純如，類文侯之冠冕。東山逸態，事比謝安；後庭曲施，意齊田蚡。法司所舉，允執厥中。儻人惟通班，列四備之嘉樂；國成有命，因五利以和戎。理宜舍之，以勸能者。
播字明揚，其先太原人，父恕官揚州，遂家焉。貞元中進士，舉賢良方正異等。憲宗朝累官禮部尚書，充劍南節度使；穆宗立，拜刑部尚書，進中書侍郎同中書門下平章事，出為淮南節度使；敬宗朝加檢校司空；文宗朝加檢校司徒，拜尚書左僕射，復輔政，封太原郡公，太清宮使。大和四年卒，年七十二，贈太尉，諡曰敬。
諸縣皆有鎮軍，並隨逐水草，木放牛馬，賊徒因茲假托，挾帶軍器，晨夕混雜，善惡不分。伏請從今日已後，牧放之徒，不得躬帶刀劍器杖等牧放。仍請詔下後十日外有犯者，百姓所在集眾決重杖二十，屬軍者許臣擒捉，牒送本鎮，亦準例科決，仍便解退。其近城弋獵，準前後敕並以禁斷，公郡駙馬將軍子弟子鷹鷂，準敕但許城南桉放，不得輒越諸界，並請不得別持刀劍等。所冀邦畿之內，盜賊屏息，居人行客，是夕獲安。
準故事：禦史到館驛，已處上廳，中使後至，即就別廳；如中使先至，禦史亦就別廳。近日多不遵守，中使或不諳往例，貴欲逾越；禦史若不守故事，俱失憲章，喧競道途，深乖事體。伏請各令遵奉故事，冀其守分。
天德軍五城及諸邊城配流人等。臣竊見配流人，每逢赦恩，悉得歸還，唯前件流人，皆被本道重奏，稱要防邊，遂令歿身，終無歸日。臣又見比年邊城所配流者，多是胥徒小吏，或是鬥毆輕刑，據罪可原，在邊無益。伏請自今已後，流人及先流人等，準長流格例，滿六年後，並許放還。所以抵法者足以悛懲，滿歲者絕其愁怨。
準本年九月十七日敕，自今已後，兩京及關內河東河南河北淮南河東西等道州府犯罪係囚，除大逆及下手殺人外，其餘應入死罪者，委所任官長審量事狀，但情非巨蠹，並免死配流天德五城諸鎮。臣謹言：敕文除大逆下手殺人外，餘入死罪，科目至多，若不舉其條流，或慮中外處斷不一。今請犯十惡及故殺鬥謀劫私鑄錢造偽，並京兆界持杖強盜不論，並依律文及前後格敕處分。自餘死刑，即請今敕減死，配隸天德五城。有妻者仍準式勒隨流人，其父祖子孫欲隨去者任去。
伏以軍興之時，在係財賦，國用之本，出於江淮。頃者劉晏掌領鹽鐵租庸，每自巡桉，至於錢穀利病，州縣否臧，隨以上聞，使得厘革。臣緣在城務重，不獲躬行，伏望遣臣副使程異，特以詔命出巡江淮。其諸州府上供錢米，如妄托水旱，輒有破除，伏請委程異一切勘責聞奏。其度支戶部並臣當司合送上都行營錢物，並令急切催促，其遠年逋欠。亦委具可征之數聞奏。
東渭橋每年北倉收貯漕運糙米一十萬石，以備水旱，今累年計貯三十萬石，請以今年所運者換之。自是三歲一換，率以為常，則所貯不陳，而耗蠹不作。
