申叔，字子重，德宗時博學宏詞中第，為校書郎。
皇帝在位十五載，西人獻異龜於王庭。匪青黑以飾體，特潔白而成形。融彩可嘉，且不溷於五色；呈祥有異，詎止齊乎四靈。蓋以我皇，行化無外。止戈偃武，人綏道泰。升至德於元穹，降殊祥於神蔡。且夫龜者稟先知之異，白者表司殺之方。豈天意興威於有截，俾臣下受命而無將。西土是生，實西方而主義；被甲以至，猶帶甲以來王。不然，何以愛純容，皎素甲。皓霜華而浹洽。炯玉質，輝金精。凝雪彩之清貞。泳靈沼而冰靜。息泰階之砥平。足使孟津之鱗，恥捷乎素鬛；越裳之雉，羞奮於翹英。矧乎稟殊姿，體異貌。陋三足之為美，匪六眸以是效。其用也，或協聖人之心；其動也，克符智者之樂。然後知戲朝之虎不足征。銜鉤之狼不足神。彼駒來思，徒稱皎皎；爾獸至止，虛擅諄諄。未若茲瑞，德無與鄰。應天之命，昭王之仁。非櫝中之毀棄，不蓮上以因循。將順乃元穹以呈其貺，曷思乎綠水而返其身。則彼寧王有遺，元緒又安得而比倫。向非我皇，從道不咈。必將混於介族，詎得分為理物。宜乎冠異紀首靈篇，且無使其湮鬱。
惟漢德之雍熙，俾遐荒兮肅祗。布澤所治，致遠人之樂隻。任土必貢，奉良馬以來思。殊乎皎皎，陋乃騤騤。翼八鑾以禦矣，齊四牡以維之。由是朝發於窮邊，夕獻於君所。倏追風以掣電，邈千里兮一舉。仰騄驥之居周，鄙驌驦之在楚。故將進薦於象魏，庶得超遙於苑圉。帝曰斯馬，爾其還與。旅獒之訓，今則皎如。歸獸之義，寧當忽諸。矧乃乖乎法駕，而不合於乘輿。且帝之禦也，厥儀惟舊。帝之動也，其道惟守。驅千乘以啟前，羅萬騎以居後。分青旌兮在左，揚素旆兮在右。儼五路以居中，矯六龍以齊首。和鑾是響，將節乃疾徐。次舍有期，豈宜乎奔走。蓋順之而可信，違之而則不。雖千里兮足珍，於一人兮何有。矧乃場苗既食，馬政攸班。間以赤兔，兼之白𩦃。葉圖之駒伏皂，稱德之驥在閑。足以驅馳於九域之內，足以巡狩於六合之間。宜乎旋爾故鄉，歸於舊壤。超乎半漢，適彼莽蒼。庶逐北風之思，卻從東道之上。俾得交頸裔土，翹足荒陬。克全真性，有歸群休。同越地之放象，似桃林之罷牛。豈比驊騮，卒見羈於造父；寧同屈產終服禦於晉侯。是知漢文之德彌尊，歸馬之猷克中。示後之立國者，盡規矩之以卻遠方之貢。
囊之為物也，虛受而無遺。錐之為器也，利用而攸資。彼式處焉，必將勁而出矣。此乃柔止，安得固而藏之。遂得耀穎於紉縫之處，呈銛於挫銳之時。諒遏之兮不可，非剛克兮何其。炯炯乎從革之資，纖纖乎徑寸之質。露微铓以外見，透虛囊而首出。方同人之處晦，靜以求伸；比達士之奮奇，物莫能屈。既藏身於不固，寧脫穎之無必。觀其觸之必徹，指之必穿。方將動而愈出，孰曰鑽之彌堅。所以趙氏克明，因之而興喻；毛生不讓，比之而自賢。信立德而法矣，誠有待而言焉。且賢之在代也，或默或語。猶錐之在囊也，或出或處。囊雖固兮，錐必自分。代雖溷兮，賢罔同群。豈比夫不銳者載繁載考而莫出，不善者四十五十而無聞。是以匪無思乎指地，將有望於決雲。吐穎呈鋒，磨礪而自我。投奇擢異，提攜而在君。嗟乎！道之將行也，必有用我者。彼賢未達，雖執鞭而尚從；我道有庸，寧補履而為下。向使無銛鍔之珍，為鉛刀之倫。縮勁挺於囊橐，受頑鈍於陶鈞。複何異恍忽之內物，鴟夷之中人。君子曰：是事也，可以為鑒戒，可以明進退。豈獨美於一時，蓋垂規於百代。
道無象，天無聲。聖人不有作，曷以觀化成。由是鼓吹大塊，鏗鏘元精。因乎心而式是理本，形乎器而強為樂名。以齊五方之俗，以厚萬物之生。始積中而發外，率充性而養情。樂與心冥，則所謂固天之縱；心由樂理，亦得夫自明而誠。至若樂在朝廷，君臣葉義。一發而陽唱陰和，九變而雲行雨施。上以見為君之難，下以知為臣之不易。有國者理心以此，必獲儀鳳之嘉瑞。若乃樂在闥閫，父子靜專。蓋取諸無荒而樂，有節而宣。和以嚴濟，愛由敬全。有家者理心以此，必返天性於自然。且夫樂之作也，一動一息；心之理也，惟清惟直。然後在聽而必聰，無入而弗克。節有序，觀貫珠而匪珠；聲成文，見五色而無色。其或惟邪是念，惟慝是廋。則雖琴瑟在禦，管弦聿修。立樂之方既失，理心之術何求。亦焉望變淳風之浩浩，致和氣之油油。徒觀其心尚元通，樂資交暢。明則讚天地之化育，幽則索鬼神之情狀。會節有極象之則，發而時中；應變無方擬之則，貞而不諒。大矣哉！至樂希夷，侯其禕而。聽之以思，固不資於子野；作必在德，亦無俟於後夔。方今敦和統同，反本複始。別六律以分聽，納八風而齊軌。洪鍾虛受，我則開其直言；朱弦遺音，我則戒夫專美。此吾君之以樂理心也。宜乎貴為天子。
樂之為樂也，布五氣，和八風。政之為大也，包有截，被無窮。雖尋源溯異，而致用是同。故政行而樂作，而樂在其中。是以重華昭昭兮簫韶若此。獨夫靡靡兮顛沛如彼。鄭衛作而濮上栗焉，弦歌聞而武城樂隻。故為政之善否，實由樂之張弛。惟審樂之大義，其梗概也如是。若乃終始類四維，廣大象八區。成質文於五色，齊宥密於三無。奏宮而君位斯合，動商而臣道克符。角之鳴人斯度矣，征之應事而形乎。理方元氣，政亦陰敷。彼師曠傾耳而在晉，季劄發跡而在吳。惟樂之道也，蓋精微於此乎。不然，何以深聽密察。善惡凶劄。寂慮居安，靜誌遐觀。故將亡之音哀以思，至理之感柔而寬。是故君子審音以知樂。存亡必見乎未兆，理亂亦在乎先覺。其道亂也，噍殺作而嘽慢興；其世理也，乘麒麟而棲鸑鷟。則是政之所以，樂亦依於。苟聽五聲以悖矣，諒八音而忽諸。方今九功已成，八佾斯舞，鼓虙羲之琴瑟，植虞舜之幹羽。故能仁洽道廣，澤融德薄。聽之忘味，殊三月之在齊；化之式臧，寧一變而至魯。客有作樂之賦者，將含容於上古。
天配五色，惟春也蒼然。地孕萬物，惟玉也堅焉。玉可久持，故君子比德於玉；蒼實正色，蓋聖人形象於天。歲既陽止，色其著矣。東方木德之令，蒼本靈威之紀。順其色繄象服是宜，飾其容信以蒼為美。晶熒兮其瑩如碧，追琢兮其平如砥。實同法服，不敢違於先王；有異象環，獨見用於孔子。若乃太史告立春之期，天子迎東郊之時。映乎元冕，節以采茨。碧若生芻之色，肅乎出藍之姿。縈垂組而溫潤澤矣，係衝牙而左右流之。質且異珪，終乃磨之無玷。色雖匪白，誰謂涅而不緇。故能間五玉，先四服。混元冕，曜黃屋。微白虹之皎潔，對蒼龍以照燭。豈非哲匠之所逢，他山之所攻。采此溫如之質，擇其善者而從。得佩之服之於此，琢之磨之於彼。齊蒼璧之獲薦，異白玉之見毀。色膺時用，寧侔純漆之元；彩非染成，詎比奪朱之紫。矧乎四氣莫先乎春陽，五位莫首乎東方。九有具瞻，其尊也帝皇。萬物鹹賴，其大也穹蒼。我乃應春氣之德，順陽和之則。為帝者之行節，候穹蒼之正色。叢四美而具宣，冠群玉之攸克。所以標嘉名於時令，宜乎哉垂楷模之無極。
達萬類者莫尚於和氣，鬱萬類者莫極於幽情。故登台而豁望，得寓目於春榮。高臨乎雙闕，迥出乎重城。洞千門而拂曙，披九陌於初晴。雲當軒而氣潤，風溢檻而光清。陰始分而土膏起，陽已動而泉脈生。縹緲九層之端，希微四達之眺。春馭興而搖裔，興牽春而窈窕。鶬鶊來於東野，鴻雁去於南津。愛煙霞而改舊，嘉草樹而含新。思欣欣於麗景，情豔豔於韶春。雖懵陰陽之義，且知天地之仁。我國家道洽眾靈，化涵諸夏。吹律豈勞於鄒衍，操音寧藉於子野。德被荒遐而有截，澤周品物而無假。因壽域以同歸，奚樂郊而獨寫。是知氣之所感者情，情之所和者氣。氣苟達而內愜，情必洽而外慰。等彼純綿之溫，若享太牢之味。因在極於羨溢，寧止臻於仿佛。不然者，太昊之令何榮，老氏之言安貴而已也。春台高兮勢峨峨，鶯亂囀兮傳伐柯。聊登陟兮一過，攬春心兮未和。春台曉兮光淡淡，花競落兮如菼。遠憑臨兮一覽，嫋春心兮多感。感因外而重遣，和自中而再尋。任三陽之榮悴，齊萬化以浮沉。風何知於虎嘯，雲何識於龍吟。猶春台之蹈泰，與聖政之同深。
聖唐九葉，皇帝平內盜，攘外夷，建中興永圖，以崇王業。乃命潼關鎮國軍節度使檢校尚書右仆射兼禦史大夫華州刺史武康邵王李元諒，整兵隴右，分鎮京西。朝野以為宜，軍州翕而益重。複我洮罕，期在於茲。且謂分星辰之精，山河之靈，彧穆英明，為國而生者也。
於是行軍司馬禦史中丞董叔經，以州人感公救其塗炭，荷公拯其瘥癘，露表群言，讚於雲隄曰：臣聞鼓天下之大節，莫先於忠義；卻天下之大難，莫出於才能；奏勳庸，播金石，以為天下表，莫盛於碑版。然則陛下宗臣元諒，雄傑英勇，沈斷明謀，虎身之望夙成，龍額之封果及。武齊七德，而克用為模；文有九功，而能舉為法。故炳燭方召，秕稗韓彭，桓桓然徇國之功，皆可揭而昌言也。
昔陛下薄狩郊甸，爰幸巴梁，蛇虺畜而毒生，豺狼飽而害作，內奰宮闕，黨與譸張。何望之墾掘鹹林敬缸，窺覷蒲阪，同逆相扇，傾陷巨州。元諒時以散員，副戎關鎮，無一廛之土，無一旅之眾，感憤而發，招輯白徒，斬賊使於潼津，破賊將於敷穀，乘勝連擊，遂克城池。閭閻載安，室家相慶。此其徇國之功一也。勇夫重閉，以備不虞，創績墉提，是徵板幹，環回裹於修郭，延袤臷於通衢。冀防馳突之鋒，庶窒搜牢之掠，四封輻輳，不震不驚。益凶豎東顧之憂，壯義夫西討之勢。此其徇國之功二也。州之器備，自昔其空，乃剔鑊鼓為兵，撤氈彯為甲，剡蒿揉為弩，載簀鞏為排。嚴約誓於五申，肅部隊於三令，勞逸斯共，甘苦必分。德以導其懷，刑以齊其力，義以啟其憤，忠以發其誠。由是士皆向方，樂公戰矣。此其徇國之功三也。籍馬蒐乘，補卒濟師，始編簿者二千，終載書者一萬。進次昭應，稟命於副元帥之軍，列屯興泰，分迾於尚可孤之壘。元凶恃眾，犯我中營，或靡旌而來，或掉鞅而去。因其去也，霆激飆衝，分翼夾馳，邀核其陣，血鬥滻川之水，屍膏灞岸之田。狡勢迷窮，不能複振。此其徇國之功四也。蒼茫禦苑，橫矗長雲，摧百堵而洞開，擁三軍而徑入。姚令言望旗而潰，張光晟棄甲而奔。彀騎爭追，若燎於藪。賊泚憂迫，躬率全軍，驅其恟恟之徒，揮我堂堂之眾，一鼓而北，竄死真寧。氛祲廓而黃道清，腥穢消而彤庭肅。頓師章敬，都邑晏如。迎大駕複於鹹秦，還大兵散於陰晉。此其徇國之功五也。李懷光阻河拒命，竊弄戈鋋，北連絳台，南抵黃巷，選朔方之健將，保朝邑之離宮。陛下特詔攻圍，重鞠戎旅，總於經略，丕冒平涼，或掎擊其救兵，或邀絕其餫卒，力殫命窘，因乃求降。未殲當道之豺，且磔吠籬之犬。此其徇國之功六也。進屯河縣，接邏官橋。雖竹纜已焚，而水口將渡，大憝知窘，猶懷鬥心。乘時出奇，幸於有勝；遲明遇伏，卒以無歸。恚蹙窮城，因絞中閣，三條以謐，三輔斯寧。此其徇國之功七也。戎羌不道，俶擾西陲，驟掠邠涇，深入鹽夏，狃其橫猾，溽暑仍留。苟不用權，若何攘暴。乃勵我鷹揚之旅，乘其馬瘠之時，張皇軍形，緩俘令逸，然後排烽結隊，加灶翻營，師未逾於洛源，寇已還於河曲。此其徇國之功八也。婪婪藩虜，匿詐求和，重違修好之言，用許尋盟之約，諸軍畢會，是燭沈疑，陳其不誠，請以為備。且曰：「古者諸侯相見，兵衛不撤，警也。今犬羊反覆，未可以端拱待之。」乃距平涼二十裏所，柵為壁，塹為壕，設晉師敖前之伏，修楚臣勁後之殿。練銳三千，涉涇式遏。既而升壇將歃，果以惡來，聲若河翻，勢如山進，望我旗鼓，驚眙而還。禦侮之道既宏，折衝之威亦著。此其徇國之功九也。良原縣間在涇隴，西壓窮邊，罹彼煙塵，翦除荊棘，事未經啟。密命興功，遂發軫而遽行，即建標而特起，恢其制度，峻以規模，役不二旬，隱然嶽立。乃修廬井，乃辟田疇，商旅載通，流庸偕附。烽堠交於塞表，保障連於峽右。雖周築虎牢，漢憑馬邑，式遏亂略，曾何足雲！此其徇國之功十也。朝廷所以降丕命，策高勳，重位以崇之，豐爵以榮之，歌鍾以樂之，邸宅以寧之。
自建中以來，衛社稷之臣，秉旄鉞之將，除宰輔董戎外，其孰能疇匹於此哉！況明允豪賢，勤於理要；清恕以康黎獻，簡恤以裕公私；推信誠，宏敬讓；薄九賦，勵三農；抑浮窳之風，興廉正之教。一年而人知禁，二年而人知惠，三年而人知愛，四年而人知誦。夫然，又安可使懋功昭德，沉隱無聞者歟！願聽華人，篆之樂石。
制曰「可。」於是耆壽荔非升古沙門釋僧惠道士遊方外等千乃心，萬乃口，喜從所欲祈我筆端，乃約奏章，以纂成績。
公本姓安氏，武威姑臧人，蓋黃軒帝孫，降居安息，高陽王裔，留宅姑臧。仆射元魏之股肱，武衛巨唐之牙爪，世濟其貴。公又昌明，而弱歲羈孤，感於知已某某之族，從駱統之姓，鎮潼關者五年矣。既申武節，克建戎勳，天子以敦淳可親，誠明可信，更名賜氏，以昭實焉。《書》所謂踐修厥猷，靈承多寵者矣。若夫校功王府，撰德侯家，雖馮異揚言，已傳徽於昔歲，而吉甫作頌，庶宏美於今辰。詞曰：
洸洸武庸兮有虔秉鉞，即戎臨敵兮，原火烈烈。隊如星兮陣如雪，進如流兮止如臷。轉電激兮衝風發，壞苑垣兮複宮闕。既東征兮又西伐，鼙鼓雄兮才氣傑。滌昏霾兮掃妖孽，河瀆清兮渭源澈。功既成兮恩亦結，倚鐵防兮賚金穴。華山麗兮敷水澨，惠汪濊兮威凜冽。庶安兮群盜絕，舞稚童兮歌大耋。城窣雲兮營偃月，望麾幢兮想旌節。樹豐碑兮頌英哲，詞不愧兮勳不滅。
文昌字墨卿，一字景初，西河人。元各中累轉祠部郎中知制誥，穆宗立，拜中書舍人，進中書侍郎同中書門下平章事，自表還政，授劍南西川節度使。敬宗立，拜刑部尚書轉兵部判左丞事。文宗朝遷御史大夫，封安平郡公，檢校右僕射平章事，充淮南節度使，再徙鎮西川。大和九年卒，年六十三，贈太尉。
平都山最高頂，即漢時王、陰二真人蟬蛻之所也。峭壁千仞，下臨湍波；老柏萬株，上插峰嶺，靈花彩羽，皆非圖誌中所載者。昏旦萬狀，信非人境。貞元十五年，餘西遊岷蜀，停舟江岸，振衣虔潔，詣諸洞所。石嵒靈竇，蒼焉相次；苔龕古書，依稀可辨。時與道侶數人坐於下，須臾，天籟不起，萬竅風息，山光耀於耳目，煙霞拂於襟褒。相顧神竦，若在紫府元圃矣。牽於形役，不得淹久，瞻眺惆悵，書名而去。爾來已三十四年。大和庚戌歲，自淮南移鎮荊門，有客由峽中來者，皆言當時題紀文字猶在，觀宇歲久，台殿荒毀，不三數年，必盡摧沒於岩壑矣。乃舍一月秩俸，俾令修葺。子來同力，浹旬報就。去年冬十一月，詔命換麾幢，再領全蜀，溯三峽，曆舊遊，依然境物，重喜登覽，聞泉聲而緩步，愛鬆色而難別。遂命筆硯，誌於岩穀。時大和七年正月五日記。
蜀城正南，當二江合流之上，萬井聯甍之內，獨有岡阜，回抱數裏，地形含秀而高坦，木色貫時而鮮澤。以氣象言之，不有金刹梵宇，孰能主其勝勢乎？天寶末，元宗巡狩此方，崇護法教，度僧建寺，大啟休福。至德二年，長史盧公元俗奏置此寺，以菩提為號焉。
先是僧眾鄉黨耆舊，相厥林野，將興塔廟，徘徊凝睇，漠然無所，乃諗於草堂寺無相大師以質之。大師傳繼七祖，於坐得三昧，以不思議之知見，破群心之蒙惑，遂指茲地，宜開法門。夫風行地上，而萬竅自號，大師一言，而天心感悅。故得廣輪棟宇，版築垣墉，翦榛莽以立宏規，繚荒墟以羅物象。大曆初，節度使相國崔公寧，以此寺創名，修建未就，乃迎彭州天飭山惠悟禪師以居焉。禪師即無相大師之升堂法子也，覺照圓朗，了於實際，以方便說，化導群生，俗流歸依，其眾日倍。經始之制，於茲複興。
其後有信心居士薛藏、尹偘者，生於岷峨，得其靈秀，氣豪量闊，宗敬二乘。皆能以財發身，悟愛為妄，捐舍寶貨，同修梵場。蚩蚩之徒，隨我先倡，方構雲起，儼如天成。觀乎崇殿巍巍，殫於宏麗，列柱屹立以壯趾，攢櫨分形以扶栱；豁紺宇而色明，洞綺寮以霞散。金碧絢煥，逢倒景而共照；珠鐸玲瓏，無回飆而獨響。長廊之外，江浦悠然；高檻之端，雲峰對出。有岩壑之鬆桂，是人寰之林藪。學無生者得自在，攝威儀者無缺落。住持之益，其何博哉！繇是言之，非龍駕之巡幸，無以建法幢，懸雕榜；非大師之言授，無以識茲地，占幽奇，非居士之舍財，無以集工輸，成像設。參會而來，福祥冥感，流慶昌運，推乎無窮。今皇帝纘八聖之耿光，奉三無私以端拱，則全蜀之保寧，法輪之常運。庸詎知其際邪？
征其建立以來，招化檀施者，有若寺主惠嚴，姓張氏，操行端明，始終無替，綿曆五紀，成此茂功；押寺臨壇大德元極，德高宿殖，振起律儀；上座惠通，識敏量寬，通藝兼蘊；都維那行持、典座行謙，聰悟多聞，探詳經論，鹹緇門挺秀，戒行精嚴。若眾流為川，群材成廈，喜日月之既就，歎成功之莫紀，年代悠緬，易為消失。不立篆記，將何以報眾士之有聞乎？請餘為詞，用述前跡，銘曰：
時久太平，幽陵起兵。騎入宮壺，塵飛杳冥。翠華西巡，旋複天京。崇演法梁，為濟群生。藹藹岡原，於江之涘。盤林走壤，或隱或起。建寺之辰，經營於此。誅茅破藪，夷高堙埤。雲誰知之，大師所指。萬材既構，百役齊功。日就月將，化為蓮宮。正殿渠渠，觚棱倚空，長廊複宇，霞截雲重。乃有二士，回向正法。能成香刹，標於濁劫。瞻敬自生，萬緣皆攝。利益宏溥，偉哉善業。西南巨鎮，地足寶坊。形勝之中，愛此清涼。遠對前山，終古蒼蒼。貞瑉既刻，永播坤方。
是草木有異，於草木則靈，武侯祠前，柏壽千齡。盤根擁門，勢如龍形。含碧太空，散霧虛庭。合抱在於旁枝，駢梢葉之青青。百尋及於半身，蓄風雷之冥冥。攢柯垂陰，分翠間明。忽如虯螭，向空爭行。上承翔雲，孤鸞時鳴。下蔭芳苔，凡草不生。古色天風，蒼蒼泠泠。曾到靈山，老柏縱橫。亦有大者，莫之與京。於惟武侯，佐蜀有程。神其不昏，表此為禎。斯廟斯柏，實播芳馨。
夫五兵之設，本以助文德而成教化，故聖人不專任之。其有桀驁暴邪，干紀作孽，道德不服，則兵以威之；文誥不諭，則兵以靜之，在禁暴除害而已。自黃帝堯舜，不能無誅；至湯武受命，武功浸盛。其本之以仁義，行之以弔伐，惟帝與王，率由茲道。於戲！創業之君，勞而後定；守文之主，安而忘戰。故三代之衰，功在五伯，未有中葉之後，再安生靈，前古所無，歸於聖代。我唐運之興也，高祖、太宗以仁義之兵，除暴隋之亂，戎功祖武，百代丕承。元宗嘗亦內翦奸邪，外清夷狄。所以繼文之代，協帝之明，既而禍起於微，亂生於理，由是髖髀之眾。結固於兩河，斤斧不用，綿曆於五紀。肅宗、代宗，親翦大憝。且務生育。德宗、順宗，觀於天象，察於人事，以理運未至，沴氣猶凝，運啟升平。以俟後聖。
惟我后握樞出震，端扆向明，考上元之心，思祖宗之意，掃滌區宇，光啟帝圖。不以萬乘為尊，四海為富，遵大禹櫛風之志，有光武乙夜之勤。以為景擒七國而漢民安，成翦三監而周化洽，焉有患難未去，而德教可興！日者李琳恃近狄之固，劉辟憑坤維之險，李錡保長江之衝，從史資太行之阻，四凶相挺，繼為亂常。三數年間，盡膏鈇锧。太尉茂昭以中山之地，盡室來朝；司空宏正以全魏之邦，舉宗向闕。義風所激，莫不歸心。況彭城從折簡之召，橫海展執珪之覲，向之談虞虢之存亡，議輔車之形勢，莫不刳心斷臂，繼踵為忠。既而麟見於巴賨之間，河清於鄘衛之際，固本根之貺，昭聖祚之符。廓清寰海，兆於此矣。而長淮右地，連山四起，控扼吳楚，密邇轘轅，有上帝濯龍之池，同冀方多馬之國，戈鋋雪照，駔駿雲屯。二姓三凶，憑阻作孽。歲在甲午，吳少誠積禍而斃，餘殃聚於逆嗣，氛祲淮濆。我后方弔人省冤，墾災除穢，猶命使者持節，往申寵賻，以昭柔服之義，示含宏之仁。元濟劫眾拒境，滔天肆逆，剽葉縣，燒舞陽，侵襄城、伊洛之間，騷然震恐。乃詢廷議，咸願假以墨絰，授以兵符。天子淵默以思，霆馳以斷，獨發宸慮，不詢眾謀。漢宣從屯田之議，晉武決平吳之計。至聖不惑，群疑自消。於是會鳧藻之師，得鷹揚之帥。以忠武軍帥李光顏。往者平朔邊，靜庸蜀。雙矛電激，孤劍飆馳，亦猶馮異之總軍鋒，子顏之將突騎，才氣雄武，可掃攙槍。總魏博河陽郃陽凡三軍，自臨穎而前。以河陽軍帥烏重允，當從史內訹邪謀，外阻兵勢，精誠奮發，密應王師，故得虜魏豹於軍中，縛呂布於麾下，識慮中正，可革梟音。益以汝海之地，總朔方義成陝虢劍南西川鳳翔延州寧慶凡七軍，由襄陽而進。宣武帥韓宏，請以子公武領精卒一萬二千，時集洄曲，欒書作帥，針為戎右，充國討虜。卬統支軍，是能從帥之命，成父之志。又以壽春守李文通，夙精戎韜，累習軍旅，明於守備，可保金湯，總宣武淮南宣歙浙西徐泗凡五軍，扼固始之險。以鄂嶽都團練使李道古，以先曹王皋有任城之武，昔征凶渠，嘗取安陸，授以戎柄，嗣其家聲，乘五關之隘。以唐鄧隨帥李，溫敏能斷，靜深有謀。昔趙孟慕成季之勳，復能霸晉，亞夫紹絳侯之武，亦克擒吳。想其英徽，必有以似。山南東道荊南凡兩軍，自文成而東。乃命御史中丞裴度，布挾纊之恩，奉如絲之命，以諭群帥。以撫輿師，且以古之會兵，必謀元帥，令歸於一，勢不欲分。命宣武軍帥韓宏為諸道行營都統，假陸遜之鉞，拜韓信之壇，指蹤畫奇正之機，發號申嚴凝之令，然後有司馬之法，成節制之師。而寒暑再罹，賊巢未下。又命內掌樞密之臣梁守謙，肅將天威，盡護諸將，懸白日於千里，推赤心於萬人。由是甘寧奮升城之勇，君文勵擊郾之志，焚上蔡以翦其翼，拔郾城以扼其吭。以軒后攻蚩尤之亂，殷宗伐鬼方之罪，周公誅淮夷之叛，雖以聖討逆，皆三年後定。百辟之議，且謂久勞。將決其機，以安海內，復命丞相裴度，擁淮蔡之節，撫將帥之臣，分鄧禹之麾旆，盛竇憲之幕府，四牡業業，於藩於宣。先是光顏、重允、公武，戎旅同心，壘垣齊列，常蛇之勢，首尾相從。胡騎之雄，紛紜縱擊，逐餘孽如鳥雀，獵殘寇似狐狸。幹矛如林，行次於洄曲，丞相之來也。群帥之志氣逾勵，統制之號令益明，勢如雷霆，功在漏刻。賊乃悉其精騎，以備洄曲之師。唐隨帥李，新總傷痍之軍，稍勵奔北之氣，城孤援絕，地逼勢危，而能養貔虎之威，未嘗矍視，屈鷙鳥之勢，不使露形。是以收文城柵而降吳秀琳，下興橋而擒李祐。祐果敢多略，眾以留之，或謂蓄患，不利吾軍，誠明在躬，秉信不撓，爰命釋縛，授之親兵。祐感慨之心，出於九死。縱橫之計，果效六奇。粵十月既望，陰凝雪飛，天地盡閉。乃遣其將史旻、仇良輔留鎮文城，備其侵軼，命李祐領突騎三千以為鄉導，自領中權三千，與監軍使李誠義繼進，又遣其將田進誠領馬步三千以殿其後。郊雲晦冥，寒可墮指，一夕卷旆，淩晨破關，鋪敦淮濆，仍執醜虜。雖魏軍得田疇為導，潛出盧龍，鄧艾得田章先登，長驅綿竹，用奇制勝，與古為儔。
四紀逋誅，一朝蕩定。攄宗廟之宿憤，致黎庶之大安，周漢以還，莫斯為盛。帝命策勳，進宏為侍中，光顏、重允並為司空，為左僕射，帥山南東道，公武加散騎常侍，節制鄜坊丹延，道古進御史大夫，文通加散騎常侍，王師獲金爵之賞，環境蒙優復之恩，掩骼埋胔，除瑕宥罪，躋群生於壽域，還比戶於可封。東西南北，無思不服。丞相旋請來朝，後加金紫光祿大夫，封晉國公。乃眷淮濆，烝人生殖，俾擇循吏，撫其疾傷。以宣慰副使刑部侍郎馬總領淮蔡之任，天子議功雲台，追美將帥，俾刻金石，以揚休勳。而百辟僉謀，群帥克讓，推義士之志，敢貪天功，征賢臣之言，實在君德。於是搢紳之士，暨侯服之臣，上獻鴻名，式昭徽冊，然後光輝千古，聲名百蠻。詔命掌文之臣文昌勒銘淮浦，庶乎閱周雅者，美宣王之中興，觀劍銘者，戒蜀川之恃險。銘曰：
天有肅殺，萬物以成。雷風為令，霜霰為刑。
君有武節，四海以寧。陳之原野，阻以甲兵。
在昔聖主，格寧邦國。武以禁暴，刑以助德。
牧除害馬，農去蟊賊。苟非戎功，孰靜群慝。
明明我后，神算精微。九重獨運，千里不違。
宵衣旰食，再安中寓。始翦朔漠，旋梟蜀虜。
丹徒鏦濞，白門縛布。服茲四罪，豈勞一旅。
淮夷怙亂，四十餘年。長蛇未翦，寰宇騷然。
逮於孽童，逆志滔天。懷柔匪及，告諭罔悛。
帝念生人，乃申薄伐。飛將鷹揚，前鋒電發。
齋壇命信，靈旗指越。我武惟揚，襖氛未滅。
集於洄曲，決戰摧凶。豹略臨晉，維留遝中。
桓桓襄帥，奇謀成功。浮罌暗渡，束馬潛攻。
合以長圍，絕其飛走。布德滅妖，升城獲醜。
商不易肆，農安其畝。洄曲殘兵，投戈束手。
帝嘉群帥，賞不逾時。畫社啟封，珪組陸離。
洎於蠻貊，服我英威。刻之金石，作戒淮夷。
