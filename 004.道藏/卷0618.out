淳，本名質，因避諱改名。累官左司郎中，順宗時征為太子侍讀。貞元二十一年卒。
臣聞統天下者禮法也，救天下者權數也；拯難者常以權變禮，以數易法，有國者則尚德而賤數，尊禮而晦權。何者？禮法行則民安其分，務於修身；權數騁則人思變常，務於苟得。安其分，理之源也；思變常，亂之本也。故救一時之弊者，事不可貽於將來；垂萬世之法者，道不必行於當代。竊以武成王殷臣也，見紂之暴不能諫，而佐武王以傾之。於周則社稷之臣矣，於殷謂之何哉？且夫尊其道者，必師其人，必尚其行。使天下之人，入是廟也，登是堂也，稽其人可以思見，師其道所由致法，則俾夫立節死義之士，安所措其心乎？聖人所以尊堯舜，賢夷齊，不法桓文，不讚伊呂，先之以敬讓，尊之以禮樂，蓋謂此也。使武成之名與文宣為偶，權數之略與道德齊衡，恐非不刊之典也。臣愚為宜罷上元追封立廟之制，依貞觀於磻溪置祠，令有司以時享奠。斯得禮之正也。
臣竊尋七年百寮所議，雖有一十六狀，總其歸趣，三端而已：於頎等一十四狀並雲複太祖之位；張薦狀則雲並列昭穆，而虛東向之位；韋武狀則雲當祫之歲，獻祖居於東向，行禘之祀，太祖複延於西。謹按《禮經》及先儒之說，複太祖之位，位既正矣，義在不疑。太祖之位既正，獻懿二主當祖之位，位既正矣，義在不疑。太祖之位既正，獻懿二主當有所歸。詳考十四狀，其義有四：一曰藏諸夾室，二曰置之別廟，三曰遷於園寢，四曰祔於興聖。藏諸夾室，是無享獻之期，異乎周人藏於二祧之義，禮不可行也。置之別廟，始於魏明之說，《禮經》實無其文。晉義熙九年雖立此義，已後亦無行者。遷於園寢，是亂宗廟之儀，既無所憑。殊乖禮誌，事不足征也。惟有祔於興聖之廟，禘祫之歲，乃一祭之，庶乎亡於禮者之禮，而得變之正也。
淳聞於師曰：秉仁義，立好惡，方之內者也；等是非，遺物我，方之外者也；冥內而遊外，聖人也。聖人吾不得見之矣，方內者時有焉，其惟方外之徒，莫得而測也。豈踐跡之道易，忘言之理難邪？將群於人而內自得邪？何乃莊叟之後，綿曆千祀，幾於是道者，餘得之王君焉。心與物冥，德不外蕩，隨變而適，即分而安，忘所居而跡不害教，遺其累而道不絕俗。故有陶公之去職，言不怨時。有阮氏之放情，行不忤物。曠哉淵乎！真可謂樂天之君子者矣。生於隋季，人莫之知，故其遺文高跡不顯。餘每覽其集，想見其人，恨不同時得為忘形之友。故祛彼有為之詞，全其解懸之誌，庶乎死而可作，無愧異代之知音爾。其祖宗之由，出處之行，前序備矣，此不複雲。
啖子所撰《統例》三卷，皆分別條疏，通會其義；趙子損益，多所發揮。今故纂而合之，有辭義難解者，亦隨加注釋，兼備載經文於本條之內，使學者以類求義，昭然易知。其三傳義例，可取可舍，啖趙俱已分析，亦隨條編附，以祛疑滯，名《春秋集傳纂例》。凡四十篇，分為十卷雲。
啖先生諱助，字叔佐，關中人也，聰悟簡淡，博通深識。天寶末客於江東，因中原難興，遂不還歸，以文學入仕，為台州臨海尉，複為潤州丹陽主簿。秩滿，因家焉，陋巷狹居，晏如也。始以上元辛丑歲集三傳釋《春秋》，至大曆庚戌歲而畢。趙子時宦於宣歙之使府，因往還浙中，途過丹陽，乃詣室而訪之。深話經意，事多向合。期反駕之日，當更討論。嗚呼！仁不必壽，是歲先生即世，時年四十有七。是冬也，趙子隨使府遷鎮於浙東，淳痛師學之不彰，乃與先生之子異躬自繕寫，共戴以詣趙子。趙子因捐益焉，淳隨而纂會之，至大曆乙卯歲而書成。
傳曰：「惟天為大，惟堯則之。韶盡美矣，又盡善也；武盡美矣，未盡善也。」又曰：「禹吾無間然矣。」推此而言，宣尼之心，堯舜之心也；宣尼之道，三王之道也。故《春秋》之文，通於《禮經》者，（謂凡郊廟、朝聘、雩社、婚姻之類是也），斯皆憲章周典，可得而知矣。其有事或反經，而誌協乎道（紀侯去其國之類是也），跡雖近義，而意實蘊奸（楚子處誘蔡侯般之類是也）；或本正而末邪（楚殺征舒，楚子入陳之類是也）；或始非而終是（晉人納捷菑，不克納之類是也），賢智莫能辯，彝訓莫能及，則表之聖心，酌乎皇極。是生人已來，未有臻斯理也。豈但撥亂反正，使亂臣賊子知懼而已乎！今故掇其微旨，總為三卷。三傳舊說，亦備存之，其義當否，則以朱墨為別。其有與我同誌，思見唐虞之風者，宜乎齊心極慮於此，得端本清源之意；而後周流乎二百四十二年褒貶之義，使其道貫於靈府，其理浹於事物；則知比屋可封，重譯而至，其猶指諸掌爾。宣尼曰：「如有用我者，期月而已可也。」豈虛言哉！豈虛言哉！
餘誠不才，位忝州牧，乾乂恭守，五載臨茲，前後三度見茲石矣。切觀前賢記錄明文，鹹曰此石出則年豐歲稔。比亦未能記之，昨為去年季冬，五度雪降，三回盈尺，實冀蒼生有豐稔之望。今又河南河北有不匡之徒，蟻聚蜂屯，我本道節度使仆射李公，奉詔發甲兵萬人，從此而下，遠伐不順。有此事由，因銘之記。時唐建中四年歲次癸丑正月戊寅朔三日庚辰。
勝，河東人，贈刑部侍郎存誠父，登進士第。
文王有聲，惟聖能審。初彈雅操，知德音而有懷；稍奏遺音，覺儀刑之可稟。黮然之狀已究，鏘然之響可尋。述而不作，載好其音。德必不孤，諒前聖合於後聖。道乃無二，誠此心達於彼心。其神也邂逅相遇，其慮也罔或不欽。則知奄四方而氣正，加一弦而義深。曲引烝哉，調吟皇矣。穆穆乎順帝之則，洋洋乎令聞不已。同聲相應，雖千古而會徽音；異日而論，猶萬邦而聆遺美。所以聖賢不遠，古今一揆。且將合於心，豈獨盈乎耳。既而溫故知新，若聖與仁。千里同風，自冥契於風韻。千里一聖，當間出於聖人。玉指回軫，朱弦應律。運八風而吹萬，迭五音而不一。既而文德在茲以寧，王道宥密。斯操也，必俟後賢，吾無間然。陟降因我而著，昭穆因我而宣。符盍徹之言，無毫厘乖於是；葉同音之理，豈合度差於前。是謂惟神所受，繼聖之後。自得於心，匪傳於口。稽帝謂之意，勤止豈無；非天縱之才，生知何有。無音不合，無德不宜。翼翼之心，因心而會。亹之善，盡善而知。師襄於是作而言曰：子聖人也，與文王而同規。
皇帝大誇胡人，以八方平泰。百戲繁會，令壯士千人，分為二隊，名拔河於內，實耀武於外。伊有司兮，晝爾於麻，宵爾於紉。成巨索兮高輪囷。大合拱兮長千尺，爾其東西之首也；派別脈分，以掛人胸腋。各引而向，以牽乎強敵。載立長旗，居中作程。苟過差於所誌，知勝負之攸平。於是勇士畢登，囂聲振騰。大魁離立，麾之以肱。初拗怒而強項，卒畏威而伏膺。皆陳力而就列，同拔茅之相仍。瞋目贔屭，壯心憑陵。執金吾袒紫衣以親鼓，伏柱史持白簡以鑒繩。敗無隱惡，強無蔽能。鹹若吞敵於胸中，忄替莫蒂芥，又似拔山於肘後，匪勞淩兢。然後一鼓作氣，再鼓作力。三鼓兮其繩則直。小不東兮大不東，允執厥中。鼉鼓逢逢，士力未窮。身挺拔而不動，衣廉襜以從風，鬥甚城危，急逾國蹙。履陷地而滅趾，汗流珠而可掬。陰血作而顏若渥丹，脹脈憤而體如癭木。可以揮落日而橫天闕，觸不周而動地軸。孰雲遇敵遷延，相持蓄縮而已。左兮莫往，右兮莫來。秦皇鞭石而東向，屹不可推。巨靈蹋山而西峙，嶷乎難摧。繩Ξ撲而將斷，猶匍匐而不回。大夫以上，停眙而忘食。將軍已下，虓闞而成雷。千人抃，萬人咍。呀奔走，岔塵埃。超拔山兮力不竭，信大國之壯觀哉！嗟夫！虛聲奚為，決勝在場。實勇奚為，交爭乃傷。彼壯士之始至，信其鋒之莫當。洎標紛以校力，突繩度而就強。懦絕倒而臆仰，壯乘勢而頭搶。紛縱橫以披靡，齊拔刺而陸梁。天子啟玉齒以璀璨，散金錢而瑩煌。勝者皆曰予王之爪牙，承王之寵光。將曰拔百城以賈勇，豈乃牽一隊而為剛。於是匈奴失箸，再拜稱觴。曰君雄若此，臣國其亡。

仙都有山，山出萬山。直上千尋，入煙霞深。圓如筍抽，高突雲陰。標表下國，權輿象帝。日歟月歟，萬有千歲。東西大鎮，川澤四衛。造化無言，莫知往制。晴嵐依依，宿霧洞開。仿佛有像，神仙下來。灝氣氤氳，靈鳥環回。永殊塵雜，不鼓纖埃。絕頂霄，澄湖在上。人罕戾止，孰窺其狀。日燭雲披，風飄液飛。如雨雨空，微灑沾衣。穀來鬆音，潭影曙暉。往往鶴唳，不知所歸。唐垂百年，元宗體元。響應萬歲，聲聞上天。帝祚明德，祠堂在焉。永懷軒後，功成此地。丹灶猶存，龍升萬里。事列方誌，道高青史。無複仙容，空流溪水。百越之內，此山為大。恍若壺中，疑生象外。直而不倚，高而不殆。古往今來，獨立滄海。
長安縣征什一稅，百姓訴云：「取已過半，人將不農。」縣官云：「恐國用不足。」
務農重穀，徹田為糧；布教頒常，示人以信。不足於二，且異魯侯；拾而糴三，非如漢吏。況決渠降雨，神皋奧區，既稱百二之雄，何辭什一之稅？殊大桀而小桀，且如茨而如梁。杼軸其空，則我豈敢？膏腴兼倍，於爾何傷？徒誶語以無稽，須甘心而受諜。抵欺赤縣，曾是迷愚，家財若不助邊，軍實如何取給？訴雲 「過半」，誠為罔上之人；又曰「不農」，恐涉要君之責。載翕其舌，無厚爾顏。
伊嘉卉兮，昔生軒庭。蓋曆代而莫觀其狀，至我後而方睹其形。對右平與左墄，間朱草與彤庭。薰風晝灑，湛露宵零。所以彰吾君之睿聖，所以表吾君之德馨。匪然，何以於昭其異，有赫厥靈。根莖竦擢，枝葉靜好。惡夫佞，允葉乎聖心；作乎祥，特異於靈草。況今勤施五至，克奉三無。多忠良之士，絕讒佞之夫。非斯草之助化，何以臻於此乎。指佞之為德也廣，指佞之為瑞也深。逢聖斯生，介一人之景福；有佞必指，俾百寮而革心。故能殊眾芳之質，標群瑞之首。彼獬豸之觸邪抵罪，在法則嚴；伊平露之傾葉知方，於人何有。孰若我應明聖，指邪佞。昔之輔德，告軒後之功成；今也呈祥，讚吾君之理定。一名屈軼，千載挺出。有佞則指，孰雲無必。豈比夫萐蒲空扇於堯廚，芝房徒歌於漢室哉！足以彰致理，薦嘉祉。君子在位，我則恭默以傾心；佞人入朝，我則無私以直指。信可以美芳聲於雅頌，垂不朽於國史。
☆夢渴賦 不宿食以晨飲，困鍾盂以沈寢。永春晝而高扃，隨幅巾而橫枕。及乎酒適衷腸，神遊異方。煙生喉舌，惝然如狂。爰瞰甃以窺汲，諒不任於呼吸；俄據河而俯瀆，乃器舟而杯斛。倒魚鱉之窟宅，見蛟龍之委伏。猶胃腸之不浹，資宴飲而未足。由是奔九江，走五湖。手不暇於斡運，心不息於躊躇。見波漸竭而百川如線，岸益高而底淤將枯。腹慊爾而未覺，肺燥然而不濡。尋至大溟，茫然連清。豈爾浩瀚，而吾量不盈。斟酌未幾，倏見涯涘。百靈稽首，乞留濡溉。吾腹未充，豈汝為意。俄傾竭於浩渺，奄滴瀝而無漬。瑤宮貝闕，盡列平地。三山赤城，可以步至。鯤鯨噞喁，相煦以呬。大鵬驚攫，巨鼇愕眙。四顧燥涸，悒然興情。此情何奇，非吾所知。恨滄海之可罄，不足充吾之所思。周遭有截，塊然墆臬。水府萬族，鹹呼帝闕。帝且不聞，吾欲未竭。方將尋蟻蛭，期耿恭。問薑母以何在，訪舒姑而欲從。辨誇父於渭上，吊相如於臨邛。萬計已盡，六腑如燼。窗日斜照，飛蚊繞鬢。既驚既覺，可歎可笑。飲不盡器，枯腸已療。搘頤沈吟，其意逾深。以吾此日之一夢，見自古不足者之心。☆李直方 直方，德宗朝官左司員外郎，曆中書舍人，試太常卿，貞元二十一年自韶州刺史移贛州刺史，遷司勳郎中。
自西漢始置幕府，得顓辟士，其聘舉之盛，與公府署吏、王國命官為比，於是有班固、傅毅、崔駰、蔡邕、陳琳、阮瑀之徒出焉。大抵多巡禦封略，經參戎事，居無恒處，秩靡常品，故命之曰賓。國朝篤方嶽之任，慎求其佐，頒以職貢，為之定制。或辟自諸侯，或降於朝廷，皆命於天子。其所司也，調政教之和，策軍算之秘，出入聘覲，應對賓客；其立署也，行有戎次，處有公堂，與方伯周旋，彌縫潤色而已。王畿之腋，劃為巨防，外殿朝那，作捍西疆，中拱皇都，以臨諸夏。漆沮之仁既遠，華夷之俗相猾。非瑰材英傑，莫典封守，非莊明純固，莫參佐。六年春，皇帝勞韓侯牧圉之勤，俾尹西夏，申命禦史中丞王君等九人為之使介。既而師貞於律，農勤其功，惠和威武，澤浸火烈。孟秋述職，耀兵河塞。亭障蕭條，千里晏清。然後用虎旗蛇矛，定功於蒲，入覲皇都，增秩受賜，旋師舊服，勳明德舉。非元臣雄略，能賢嘉績，蔑用濟此。先是尚父郭公開府是邦，搜賢勿貳，俊乂鹹集。不十數年，持樞衡治邦憲司誥命者，鹹布職於清朝。今韓侯亦能詳延端士，輔相威德。是府將來宜為俊賢之郊藪，榮達之閫閾。衛多君子，邠其有之。夫敬其事則命始，《春秋》之誼也。是邦當征號朔方，而以名師，建為三郡，肇基於我，書事舉德，宜始韓侯。此記舊題於堂之北牖，慮他日文字湮滅，作者之文莫傳，遂刻石以紀之。
新作白蘋亭，書時，且誌政也。梁太守柳惲賦詩於始，因以名州；今邦伯李公成室於終，茲用目亭。度乎事則位均，考乎地則境同，合美配德，古今相望。亭之時義至矣！
吳江之南，震澤之陰，曰湖州。幅員千里，棋布九邑，卞山屈盤，而為之鎮。五谿叢流，以導其氣，其土沃，其候清，其人壽，其風信實。公之始至也，用恭寬明恕以懷之，敬事昚罰以勸之。賦令之先，必度其物宜，而谘於前訓。故居者逸，亡者旋，或蹈境而留，或聆聲而遷。提封之內無榛灌，繩墨之下無奸傲。既而外邑多材，郡不能渫，公命懸諸善價，俾代常徭。於是乎幽岩之巨木斯出，積歲之逋租必入，公家受其利，山氓蒙其惠，繇是白蘋之制經矣。
洲在郡城南，東亂霅谿而即焉。白沙如浮，流波環之。前有大野，綿雲繚以萬峰；後有名都，壓水駢以千室。邑居可望，而喧埃不及；空水交映，而雲天在下。造物之工，若有私於是焉。茭菰叢生，鳧鶴朋遊，嘉名雖曜，清境或棄。公於是相顯爽之宜，立卑高之程，據洲之陽，揆日之正，揭大亭一焉，修廊雙注，北距於霅，浮軒轍流，峨水亭二焉。大可以施筵席，小可以容晏豆，凡棟宇之法，輪奐之美，銛刮密石，用成翬飛，施宏壯而有度，備彤紫而不踏。內則庭除朗潔，彌望鋪雪；曲沼逶迤以中貫，飛梁夭矯而對起；紫桂翠篁，辛荑木蘭；碧枚丹實，蛇走珠綴；鮮飆暗起，縈葉振蕊；落英飄颻，灑空浮水；天目神池之上，多不名之卉；洞庭水府之下，產怪狀之石。嶙峋乎玉容，葳蕤乎瑤芳，眾榮偶植，羅列布。外則差以白蘋，間之紅蕖，川與天遠，百里如組。邦君之來，肅肅旌旌，彩舟徐移，魚躍鳥鳴。
亭成之日，三吳之賢大夫集焉，公用鼓鍾羽簽以樂之。然後使臣之臨，重客之來，獲遊是者，怳乎有遺區之歎，則為邦之成績，作亭之良規。參合二美，遊揚四海，坐馳而逝，與廄置偕；矧蘋之為用，《風》有季女之奠，《騷》有放臣之望。夫以澗谿之賤微，而可充王公之殷薦，是故君子重之。今扶讚勝賞也如彼，哲賢詠歌也如此，則是亭憑眺之外，又有傳經之道焉。若乃乘農隙之暇時，購武夫之羨功，廛閭不煩，財用不屈，揚昔人之休烈，垂不朽之遐觀，谘其創物之智，有以加人。不如是，烏能及此？
己卯歲冬十月，予將浮淛河，上會稽，淩縉雲，觀赤城，道出公之仁宇，目覽亭之崇構，舉書其實，合《春秋》傳信之經，後之人無視十洲孟浪之說，而沒其誼云。
維年月日，中散大夫試太常少卿上柱國李直方，謹以清酌庶羞之奠，敬祭於故三丈相公之靈。天作雷雨，山川出雲。帝思理平，英髦並生。爰自弱歲，植此休德。宏重不器，仁聲淵塞。旋升外台，乃居察視。輔人成化，入為右史。文學溥博，德度謙衝。載領絲言，粉澤天工。詞簡理詣，燦然昭融。俾國家詔命，上逾十代。與周漢同風，爰登禮曹。實司選士，人罕其再。我三專美，雄文懿行。善價端士，禺邛周行。鱗集麏至，朝推厥德。乃作天官，庶職惟允。九流序焉，帝念儲皇。輟居調護，九法闕理。乃遷兵部，禮樂不綱。斯為奉常，神人以和。騫飛廟堂，鼎飪三載。萬方鹹賴，退為宗伯。碩望彌赫，惟梁思理。建節來萃，教化惠和。流庸洽至，憶昔攸往。火旗雷麾，今也來思。白馬龍而，哀笳凝咽以增感，丹悠揚而獨飛。嗚呼哀哉！直方昔在南宮，擢遷綸閣，提攜推薦，忘其菲薄。顧庸淺而難持，竟鴻飛而終卻。今佳城行啟，哀挽徐吟，跪靈筵而號慟，淚橫墮而不禁。伏惟尚饗。
