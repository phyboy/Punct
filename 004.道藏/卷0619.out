正甫，貞元二年進士，官鄧州刺史，曆同州，轉蘇州。元和八年遷湖南觀察使，十三年除大理卿。
天寶三載，觀音大師終於衡嶽，春秋六十八，僧臘四十八。元和十八年，故大弟子道一之門人曰惟寬、懷暉，感塵劫遽遷，塔樹已拱，懼絕故老之口，將貽後學之憂，丕若貽謀，思揚祖德，乃列景行，托於廢文，強名無跡，以慰乎罔極之恩。
曰自騰蘭演教於此土也，殆將千歲，達摩傳心至六葉也，分為二宗，不階初入，頓入佛惠，曹溪教旨，於是乎傳。宏而信之，觀音其人也。大師諱懷讓，京兆杜氏，其先因家安康，即為郡人。髫年俊發，聰悟絕眾，群言所涉，一覽無遺。居常而未或好弄，在醜而不可褻近。嚐嘿觀止水，因而顧影，形儀禺若，宛在鏡中。三反厥像，如初沛然。而心乎獨得，還步未輟。聞於空中曰：「佛法津梁，俟子而大，既應付囑，爾盍勉之。」乃深割愛緣，亟從剃落。以荊土律藏之微密也，大士智京在焉，攝衣從之，既進而儀法峻整，冠於等輩；以嵩嶽禪之泉海也，長安長老在焉，稽首谘之，既授記而身心自在，超出塵垢，厭離文字，思會宗元，周法界以冥搜，指曹溪而遐舉。能大師方宏法施，學者如歸，涉其藩閫者十一二焉，躋其室堂者又十一焉，師以後學弱齡，分為末席，虛中而若無所受，善閉而惟恐有聞。能公異焉，置之座右。會一音，吹萬有，衍方寸，彌大千，同焉而交暢，異焉而吻合。同授秘印，目為宗師。乃陟武當，窮棲十霜，來衡嶽，終焉是托。惟般若聖概，有觀音道場，宴居斯宇，因以為號。或微言析理，辯士順風而杜其口；或杖屨將撰，山靈借留而規於夢。遠自梁益，近從荊吳，雲趨景附，風動川至，靈山聖會，今古一時。至矣哉！未始聞也。一公見性同德，宏教鍾陵，鬱為名家，再揚木鐸，而施及寬暉，繼傳心燈，共鎮國土。乃追琢琬炎，揭於故山，揚其耿光，以示來劫。其受法弟子亦序列於左，式明我教之有開焉。銘曰：
不疾而速，平平南宗。窮行其教，嶽嶽讓公。秀發之英，激於童齒。出塵之像，光於止水。乃趨律會，儀範孔修。乃探密藏，先覺同求。曹溪實歸，般若觀妙。體是宗極，湛乎反照。一從委順，六紀於茲。教跡未衰，靈峰巋而。一公丕承，峻其廊廡。寬暉繼起，重規疊矩。乃掃塵塔，乃植豐碑。率是教者，茲焉有歸。
臣某言：伏奉某月日恩制，追贈亡父先臣某司空。積感昭靈，肅膺嘉命。捧戴綸旨，哀號靡及。追榮袞章，沒世無睹。先臣某策名昌運，不待聖明，錄功上台，載彰忠烈。陛下以臣兄應理行有聞，擢居連率，光賁重渥，慶流三泉。此皆陛下代天永錫，論道成於故事，俾臣兄弟移孝歸於盡忠。悲喜交心，拜舞以泣。不勝感咽崩摧之至。
全白，貞元六年官膳部員外郎，出為池州刺史；十一年徙吳興，遷秘監，致仕。
君名白，廣漢人。性倜儻，好縱橫術，善賦詩，才調逸邁，往往興會屬詞，恐古之善詩者亦不逮。尤工古歌。少任俠，不事產業，名聞京師。天寶初，元宗辟翰林待詔，因為和蕃書，並上《宣唐鴻猷》一篇。上重之，欲以綸誥之任委之。為同列者所謗，詔令歸山。遂浪跡天下，以詩酒自適。又誌尚道術，謂神仙可致。不求小官，以當世之務自負。流離轗軻，竟無所成名。有一子名伯禽，偶遊至此，遂以疾終，因葬於此。文集亦無定卷，家家有之。代宗登極，廣拔淹滯，時君亦拜拾遺。聞命之後，君亦逝矣。嗚呼！與其才，不與其命，悲夫！全白幼則以詩為君所知，及此投吊，荒墳將毀，追想音容，悲不能止。邑有賢宰顧公遊秦，誌好為詩。亦常慕效李君氣調，因嗟盛才冥寞，遂表墓式墳，乃題貞石，冀傳於往來也。貞元六年四月七日記。
漢衡，博陵人。始為費令，滑州節度使令狐彰表掌書記。大曆六年以檢校禮部員外郎充和蕃副使，遷右司郎中，改萬年令。建中三年為殿中少監兼御史大夫，再充和蕃使，改鴻臚卿，轉秘書監，俄拜兵部尚書東都淄青魏博賑給宣慰使。明年為幽州宣慰使。貞元四年加檢校吏部尚書晉慈隰觀察使，尋加都防禦使。卒贈左僕射。
《詩》曰：「赳赳武夫，公侯幹城。」美賢人將帥折衝於未然也。自周建五長，秦制百郡，地非城不安，故分諸侯之符，美專城之稱，尚矣！灃州荊之近庸，國之南屏，水陸吳楚，風俗夷獠，溪蠻好亂，相寇仍梗。澹津之墟尚在，天門之壘可辨。慮危杜漸，非賢孰能。古城之東垣，不盈百仞，地偏而僻署斜向，日正而陰陽氣互。遂使災沴屢降，水旱更作。乾元中盜不盈百，即州將失守，間歲微瀘軍潰，即郡人塗炭。向使崇堵可固，廩藏是蓄，何蕞爾之寇，得殘生人乎！前年春，天子輟伊呂之佐而牧守澧，公行不加懼，布無恩之惠，人和樂而不使。公嚐曰：「一日必葺其牆宇，而況於城池乎？」遂度木於山，浮木於水，選巧匠於退卒，就嗇夫於庸保。人急於利，役無勞焉。因舊址而板築雲集，創新規而雉堞霞映，峭壁屹立，修廊虹亙，訟堂鈴閣，從儉制焉。不三四旬，功乃就矣。倚連岡以起伏，麵長江以演漾；登觀則山川在目，雄鎮則黔巠可抗。澧人歌之曰：「可憐地上樓，百姓不知修。上有清使君，下有清江流。」雖臧質石城之謠，不是過也。耳目風化，得無頌乎！
欹危江城，榛蕪上平。廨宇改卜，垣墉半傾。肇自二紀，凶渠再驚。廩不我食，人不我生。大賢為政，革故鼎新。畚走鍤舉，榱衝忽陳。俄聳雉堞，如驅鬼神。雖崇灃城，不勞灃人。南樓峨峨，下壓澄清。畫角曉吹，啼烏夜遇。浦珠自還，野童自歌。我公之祉，如山如河。
社稷五祀，山川百靈，有國有家，是尊是奉。遍群神而致享，理四時而不忒。爰以使臣，巡行郡縣。職茲望秩之事，崇是沈埋之禮。或陳典法，無替虔恭，況徼福假靈，沈璧埋幣。罔不祗肅，通乎至誠，蘋藻方薦，粢食不鑿。禮官博士，分典斯務，庖人屍祝，各守是司。事或有違，罪將何逭！且我愛其禮，闕供是其寘罰；神歆其潔，克誠可以享斯。眷彼虞人，掌茲山澤，不守其祀，自貽厥愆。宜寘平刑，以懲不恪。
聖人肇始造舟，後代相沿不易，梁溠有服隨之說，棧劍為資蜀之要，取諸大壯，以濟不通。於梯山之徒，納職之命，傳國之利，厚家之貨，不可斯須而廢。其有不欺女信，嫉惡蛟毒，良以期征於納履，讓或伏身於見執，發機雖異，而致名之跡同也。夏禹疏洪水，除其昏墊；庖犧乘馬牛，廣乎運載，皆垂致遠之計，將以貽厥後嗣。
國以人為本，民以食為天，行李滯塞，何由遂於謀生哉？以身觀身，以國觀國，自天子至於庶人，無有不因力制造，取贍於民之業矣。楚郢之境，西浮漢江，草創之始，東馳京嶺。古風遺事，有陽春白雪之美；淒然不變，中改溫中之邑。仍角陵之井，次易新陽之號，立京山之稱。會府無巨川之濟，歸裏及巾車之敝；誓心無題柱之所，攜手絕敘離之地。冬涸則邱坎險塞，夏漲則奔騰浩淼，憧憧來往，行人阻之。我州尊滎陽鄭公，權衡以心，利劍在手，辭北闕以作牧，褰赤帷以禦人，必能刳剔奸邪，懲革汙俗，不然，何以克成斯役，以安疲庶？京兆韋於屈為宰，服黃綬於鄂渚，綰銅章於郢上，下馬而黠吏破膽，愛民而政聲盈耳。先難後易，靡不有初；恕己檢躬，終亦如始。矧能貶食省用，均賦守官，捐不急之徭，行以時之政。木取於市，百倍於市；價庸於工，畢樂於工。可謂悅以使民，民忘其勞也。鑿堆補罅，遷曲於直；夷陵就穀，奠礎於水；平板幹法於砥礪，具畚築削於高阜；憑修闌而植發運眼，亙虯梁而晴虹可指。然後施諸赭雘，以皓粉飾，樹華刹而表道，刻堅瑉以旌德。不惟招繈負，接土物；抑乃光裏閈，壯郛郭。使後躅動思賢之詠，居人懷勿翦之感。
予名竊佐州，承牒觀風，兼以求瘼，睹奇跡而不刊不立，孤為寮而徒飲徒啄。書之於石，以彰永好。甲戌之歲建卯戊午之日，且題且記，告於守者。
參，吳郡人。第進士，貞元中官祠部員外郎。
幹城絕，長城列。秦民竭，秦君滅。嗚呼悲夫！可得而說。原夫恣無道，戮無辜。帝語其關，亡秦者胡。不可知也，疑是匈奴。於是先蒙恬，次扶蘇。帥兵伍，役刑徒。千里萬里，雨驟而雲趨。入胡之鄉，卻胡之王。北胡之黨，削胡之疆。然後自於洮至於遼，江漢湯湯。將池焉而共浚，太山巍巍。將城焉而共高，欲限華夷，決安危。一世萬世，有中原而稱大帝。想其初也，辟遐荒，窮下土。極九泉而深，望九霄而樹。千夫力殫，目不暇睹。有力如虎，亦不暇努。咫尺之間，或什而伍。離婁瞠瞠，亦不暇數。人氣氳氳，成一方之雲；灑汗瀟瀟，成半空之雨。駕肩而趨，踵步而履。紛紛囂囂，如日中之市。國不得而寧，役不得而停。伊朝繼夕，自昏達明。時若炎風熾烈，川原盡竭。枯肌外焚，內火中竭。是民咿咿，憂秦未拔。至若苦雪初霽，陰風雨霜。凍髭折鬢，冰寒夜腸。是民惶惶，憂秦未亡。民之既酷，載僵載仆。饑兮不粟，寒兮不服。病不暇休，蟣不暇沐。基人之骸，壓人之肉。少者不遑，老者不複。秦民嗚嗚，向城而哭。邊雲夜明，列雲鏵也。白日晝黑，揚塵沙也。築之登登，約之閣閣。遠而聽也，如長空散雹，蟄蟄而征，遝遝而營。遠而望也，如大江流萍。其呼號也，怒風<勹平>訇。其鞭樸也，血流縱橫。地祇業業，終朝忽讋。星辰悠悠，畏相其接。而況於夷狄，而況於臣妾。其運輸也，巷無居人，田無稼民。牛首濈濈，大車轔轔。輪不暇徙，蹄不暇奔。其傷財也，極民之賦。虐民之賂，糊口而供，赤立而赴。餓殍塞路，亦不我顧。其民呶呶，麵天而訴。將以宏其基，恢其堵。盡韓齊之土，固其壁，崇其飾。竭億兆之力。太華方城，乃一拳之石。既而岌嶪崢嶸，向秦而橫。如山之成，如雲之平。繚繞無際，亙如長鯨。豎亥汲汲，步不可及；掩映天漢，勢不可算。邱陵峨峨，不及其半。影人沙磧，勢侵西域。殘陽不來，未昏而夕。其堅如金，其峻如林。崇高不可以目辨，遠大不可以數尋。鳥飛不前，其歸翩翩。雲不得施，其陰綿綿。風不得馳，其聲喧喧。下視關塞，蝸牛蟬聯。回顧宮闕，狀如微煙。胡人駢連，望之巍然。如登青天，如臨深淵。不敢久視，鳧趨而旋。嗟乎！城即高大，民惟艱難。聞之者攘臂而切齒，睹之者涕泣而長歎。夫如是，刑不得不暴，政不得不煩。國不得不亂，民不得不殘。謂其城可以固宗社，謂其暴可以定人寰。奈何敵不在遠，憂不在胡。城未畢也，而秦已無。殊不知棄秦者身，寇秦者臣。喪秦者嗣，敵秦者民。而怒秦者鬼神，此可憂也，而秦弗憂，徒欲竭生民，壘胡塵。萬里而塗炭，十年而苦辛。然且喪其民，亡厥身。非城也，去仁義，積土石；非城也，是曰禍之門，是曰滅之根。安得而為防。安得而稱長。嗚呼！謂險之可恃，城之可保，則右彭蠡，左洞庭。不為堯之征。麵伊闕，背羊腸。不為湯之亡。是以處堯之宮，行堯之風。雖無是城也，不可得而亂，不可得而攻。用秦之威，布秦之非。雖有是城也，如藩垣之微，如閫閾之卑。無以防其患，扞其師。不然者，秦無得而殃，城無得而荒。本以為禦，而反以為亡者哉。
律令格式，懸之象魏，奉而行之，事無不理。比見諸司寮寀，不能遵守章程，事無大小，皆悉聞奏。臣聞為君者任臣，為臣者奉法，故雲汝為君目，將司明也。則知萬機務綜，不可遍覽也，所以設官分職者，委任責成，百工惟時，以成垂拱之化。比者或修一水窗，或伐一枯木，並皆上聞旒扆，取斷宸衷。豈代天理物至公之道也？自今以後，若緣軍國大事，及牒式無文者，任奏取進止。自餘據章程合行者，合令準法處分。其有故生疑滯，有致稽失者，請令禦史隨事糾彈。
驪龍之珠，無脛而至。駭浪浮彩，長川再媚。回夜光之錯落，反明月之瑰異。非經漢女之懷，寧泣鮫人之淚。狀征既往，莫究奚自。偶良吏兮斯來，遇貪夫兮則。想夫旋返之儀，圓明可期。輝如電轉，粲若星馳。光浦漵，竄蛟螭。映沙礫，晃漣漪。在暗而投，誠則悲路人未鑒；沈泉而隱，亦常表帝者無為。欣出處兮據德，幸浮沈兮中規。是以特表殊姿，潛懷有道。中含逸彩，上係元造。醜當時之饕餮，應為政之美好。真列郡之尤祥，實重泉之至寶。於是煥清瀨，輝淺灣。奔璀璨，走斕斑。豈能與石前卻，隨流往還。泛連波之下，盈一水之間而已哉。茲川兮始明，老蚌兮勿剖。瓴甋兮罷笑，瓊瑰兮莫偶。抱圓質而胥既，揚眾彩而未久。方載沈而載浮，且曷浣而曷不。玉非寶，泉戒貪。實為國之司南。誠感神，德繄物。在為政之不咈。愚是以頌其寶而悅其人，美斯政而感斯珍。想沿洄於舊渚，念涵泳於通津。則知美政不遠，嘉猷入神。故中潛皎，下沈奫淪。轉則無纇，磨而不磷。誠丹泉之莫擬，諒赤水之非珍。苟或疑此為虛誕，願徵之於水濱。
覽削成之峰，見靈掌之狀。拓跡崇岫，據奇疊嶂。迢亭上竦，赫奕東向。高蹤可覿，猶存二華之間；纖指遙臨，遠蹠重霄之上。爾其依峭壁，據崇巒。排物外，撫雲端。羽客遐指，都人竦觀。據開辟之殊致，若騰陵而上幹。惟昔巨靈，啟斯太華。拓崇崇而喬嶽西靡，決浩浩而洪流東下。故能遵八川，安萬化。幹厚土，存中夏。薑原歆於帝武，跡可相倫；伯禹導於龍門，功亦齊霸。厥道可遵，厥狀斯存。仰摧天漢，遙臨國門。蓮萼高生，如將搴擷；桂枝傍倚，狀欲攀援。試冥搜於元造，諒遺跡於坤元。若乃傍攀冥蒙，上指寥落。右倚岑嶺，左臨絕壑。紛詭狀之無關，諒神功之有作。星壇未沒，必俟於捧持。石鼓常鳴，庸非其拊搏。揖之永久，斯為不朽。嗟列嶽之所無，小終南之何有。喻天地惟資於一物，拯沈溺豈藉於煩手。常抗跡於介石，乃遺芳於崇阜。依乎泬寥，揭彼焦嶢。聳戶戶於千仞，擢纖纖於九霄。折若華於暮景，捧麗日於晴朝。既瞻眺之無斁，望提攜之匪遙。共仰瑰姿，徒懷壯麗。如排霧，似拂昏曀。遐窺巨跡，猶存體物之辭。回瞰崇朝，暫寫淩雲之勢。
國家自誠而明，講信修睦。既移風以設教，每登賢而制祿。由是命司樂之職，掌彼成均；教舞勺之童，取諸鄉族。常德鹹事，庸言可複。納諸軌物，則物有其容；攝以威儀，則儀無不淑。日就月將，不疾而速。於以見中和之教克修，杞梓之材可育。觀鼓篋請益，攝齊員來。嚴師尊道，至矣休哉。捧函丈之筵，無思不厭；聽撞鍾之問，有說必該。心不忘於翼翼，視有主於梅梅。審依仁即童蒙之求我，語成器如梓人之理材。且鼓舞鏗，徒聞於物格；興道諷誦，亦資於釋回。豈如中以理心，和而適分。敬居簡而可久，德有常而不紊。孝實天經，友為義訓。本其至也，可以賾天地之情；引而伸之，可以暢雍熙之運。則知敦和章德，在聖與仁。革蒙惑於初誌，致輝光於日新。於以代天工，則庶績時序；於以施邦教，則百姓皆淳。斯可謂理以樂成俗，師以賢得人。於戲！至教在茲，無從匪彝。合遊洋以來學，任道德而為資。孝友祗庸，則無不順者；自上下下，可鹹使由之。夫然，則樂之教也，義微而婉。以八音為制，以六德為本。既履孝而資忠，宜任重而道遠。若然者，安得不慎其終而思其反者也。
至哉樂為德也，保太和，茂生育。是以先王法之以成教，樂正尊之以示睦。將磨琢於仁義，匪鏗鏘於匏竹。洋洋乎節以惠和，煦煦然致其恭肅。其儀不忒，故容止可觀；其道既宏，乃進退可複。信月將而日就，庶不諂而不瀆。且有教無類，道之原來。廉讓之風斯扇，愷弟之德不回。趨隅以繼其誌，待問以成其才。於以見易和之容，參於前也。中庸之德，夫何遠哉。何必朱幹玉戚，一起一僨。將以宮商克懸，角征潛運。鳧趨碧沼，皆籍籍於令名；魚貫青衿，各愔愔於淑問。百行由是內融，三德於焉成訓。俾夫遷善者樂以陳，修已者德以真。樂者樂也，可以樂其孝友；德者得也，可以得其忠臣。昔後夔所以推其典樂，虞舜所以稱其聖人。豈不以人心感樂，樂其有倫者哉。今國家德教綏於九有，禮樂達乎四維。樸素遠符於軒氏，和樂方軼於周詩。多士濟濟，百寮師師。明誠之德可見，中和之樂在茲。自君臣達乎父子，性成也何莫由之。由之伊何，行之非遠。亦由端本去末，化遐自閫。然後外可以維城，中可以補袞。於與樂乎，實教人之大本。
彼美人兮懸隴雲。念塞上之征客，回機中之錦文。千里馳心，十年誓誌。想關山之延夢，托丹素而垂意。劄劄鳴杼，紛紛積翠。梭曳緒而龍回，錦披雲而鳳至。情生萬象，功歸一致。綠為芳草，怨王孫之不歸；紅作仙花，發美人之幽思。懿夫達其意者在乎誠，為其藝者貴乎精。顧異物之可賞，諒同心之所成。離披而芳樹搖影，煥爛而明霞近榮。振素手以鳴機，蘭閨霜集；斂翠峨而績縷，紗窗月生。則知妙極十全，才先一絕。既以彰其意，亦以表乎節。類乎錦，卓氏服以妍精；言乎詩，謝女慚乎清切。稽六義而不忒，方百花而迥別。心惟念遠，將績縷以同營；字是回文，與愁腸而共結。成乎手，發乎心。銳精思而在今。方之紈，比之素。積元功而冠古。笑草露之輕薄，勝林花之新吐。宛矣麗矣，錯金彩以成章；寂兮寥兮，零玉箸而如雨。於是披閱風前，光文爛然。百花互進，五色相宣。文彬彬而愴矣，彩重重而恨焉。匪類雕蟲工乎織，豈徒悅目寄乎邊。寫片心之贈遠，代尺素之相傳。一則托乎情，一則存於想。謂乎錦也可裁，心乎足賞。君乎君乎發緘封，知精誠之不爽。
國有學，家有塾。播樂德之文采，率胄子以化育。始先激其清濁，而後攻其節目。鼓篋之士，宣聲音以相和；挾杖之時，俾心誌而思服。語於效者，執德不回。道以樂者，知陽必來。盈耳之聲詎作，理心之教有開。實俎豆之聞矣，寧鍾鼓而雲哉。動於外而暢於中，使和其性；進以德而舉以事，各盡其才。惟其斅學，必有謨訓。鹹養以致和，強學以待問。觀德畢賢愚之貫，序德同長幼之分。豈不以樂之至也通乎神，教之至也慎乎身。惟彼樂之為德，是彰教之有倫。不在匏竹設，金石振。乃貴於祗庸備，孝友陳。豈不念終始而典樂，美教化於成均。遂乃與誦諷，觀屈伸。斯可以移風易俗，不止於溫故知新。保和於心，暢五聲而授之有道；將遜其業，崇四術而宏之在人。厥類可知，允懷在茲。諒審樂以知政，由切問而近思。初感至音，聽角聲而惻隱變矣。終懷雅性，聞羽奏而寬大似之。且被之以簫管，加之以訓辭。升學而在於春候，合射而戒於秋時。然則不教以中和，不能知樂；不教以博依，不能安詩。是以學者為王化之端，樂者係國風之本。故曰觀大學之道，然後剛知困而滿知損。
有珍禽兮在南土，金碧其容質，蔽芾其毛羽。玩夫色，必自鑒以呈形；愛其儀，故乃見而屢舞。從裔壤，貢丹墀。未識僛僛之狀，徒觀采采之姿。是詢孺子，爰發此思。知照水而自闚，尚且心乎愛矣。俾對鏡而言舞，不勞歌以送之。於是爛出雕籠，鶯成綺翼。奇章若繢，翠彩如織。瞥然影起，乍躞蹀以多姿；爾形分，遂蹁躚而可則。苞七步之節奏，備八佾之程式。俄俯仰，乍逡巡。透雪彩而姿逸，洞銀華而色新。錦臆雙呈，因疑其若合；花毛兩向，未知其孰真。視月中兔形自隱，闚台上鵲影慚陳。駭目自遺百戲，忘餐奚顧八珍。對百煉而流睇，翻五色而交麗。異巴渝而折旋，類夏采而行綴。搖金距非知善鬥所為，轉朱身庶與來儀相契。方激昂而匪懈，將偃仰而增銳。誰雲不節之儀，式表能勤之繼。映朱光而影耀，射金景而私照。兩邊而分寸不差，一體而纖毫必肖。類鳳因簫感，哂鶴為琴召。豈假為冠於漢，然仰我威容；不同似木於齊，方稱乎觀妙。宜其鸞回於綺殿，雪落於青瑣。雖自好而則然，必假鑒而獲可。變態盡其妍不，曲折擬諸形容。幸無私於一照，庶餘光而可從。
