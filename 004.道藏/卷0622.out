庶，贈尚書左丞象先侄孫。官福建觀察中丞。
觀夫巨石橫空，矯如驚龍，南走群峰，北控遐陸，不遠人世，宛如蓬瀛。得非權輿之初，俾宅真仙，而幽讚人民，脫籠檻於茲地。則樵夫之遇二仙，其所以示化歟。庶牧於是邦，迨茲五祀，政惟自守，人亦安止。乘春多暇，爰契心期，冥搜信宿，機類如洗，天地之萬類，吾生之憂樂，將不芥於胸中矣。心境相得，不知吾之遇靈境歟，靈境之遇吾歟？
範融曾祖在周為六部官，在隋居家不仕，令兩應出身。及為人後者，從高敘情，取徵官蔭，可不？
範融係塵甑之苗，襲良弓之裔。爰瞻乃祖，委跡前周，道煥九徵，禮光三辟，運遷正朔，載掌邱園。翼子謀孫，雖慶流於後嗣；論官敘蔭，須履降於前朝。必令許從高議，蔭減未盡。斷從依請，夫複何疑。
至若惑眾創規，邦憲貽範，能賦雖聞於曩列，不呼取誡於前經。景登臨此時，宮墉近矚，方比跡於桓景，豈均賞於屈平。窺見可徵，愆尤自速。法司務惟疾惡，誌在繩非，未窮令所之由，遽加徒罪之罰。待詳疑璧，方可揮鉛。
鶉星兮禦夏，鵙鳴兮登序。日月驟而運長嬴，陰陽爭而催小暑。詢求縱賞之地，枚卜追涼之處。尋川徑而棲遲，頓林庭而延佇。則有應律初蟬，含生自然。其聲嘒嘒，其翼翩翩。參萬物之動植，隨四序之回旋。避啼鶯於春後，伴鳴蛩於秋前。廉而有德，靜而無累，逸豫攸安，沈吟斯慰。體素質而標儉，養清心而拔萃。食不求粒，雖黍稷而非珍；棲不擇林，縱梧桐而何貴。暨夫三危露結，四野雲平。蒼茫日暮，爽朗天明。托高枝以庇影，竄密葉以流聲。匝池台之響亮，洞岩壑之清泠。群吟則少懼，孤引則多驚。時行時止，有虧有盈。疑紡絡之雙至，似簫韶之九成。避雀飛急，迎風翅輕。飾鬢裁新樣，圖冠有舊名。雖屈螳螂之斧，終齊斥鷃之情。若乃平子歸田，仲長就第。新開泉石之賞，俯洽琴歌之契。莫不應促軫而方遠，赴調弦而轉麗。繁音遞進，顧白雪而難酬；逸韻爭馳，對薰風而莫繼。足使牧子興感，雍門下涕。降翔鶴於雲端，出潛魚於水際。複有沙塞征夫，山川遊子。風蕭蕭兮八九月，路悠悠兮千萬裏。坐聽霜雁自無聊，複對寒蟬怨何已。望鄉關而思積，撫搖落而愁起。悲深嘶馬之初，淚斷啼猿之始。觸類多感，於何不傷。伊茲蟲之菲陋，識君子之行藏。其立誌也，不慕於鴻鵠；其守分也，不越於榆枋。任朝夕之棲處，極天地之翱翔。適其性，韜其光。豈比飛燕之巢幕，流螢之聚囊。至如入檻愁猿，觸籠窮鳥。縶透木之幽誌，屈淩雲之遐矯。豈無故而嬰羅，諒有求而自擾。聊息心於萬事，欣寓跡於一枝。澹然兮自守，千秋兮若斯。
甲辰歲夏五月，餘寓居官舍。時雨初止，有蝸牛蠢蠢緣堂砌而上。恐致踐履之禍，因命稚子移於牆陰。乃潛角縮殼，而有自衛之意。退為賦云：
蕤賓仲月，朔旅孤亭。薄宦春罷，閑門晝扃。雲漫漫兮雨冥冥，荷蕖紅兮苔蘚青。卷陰風於北幌，間皓月於南欞。觀蝸牛之蕃育，何詭錯之殊形。若乃順陰而起，背陽而化。夤緣於草木，縈委於台榭。傍庭廡以徐回，循牆隅而亂下。纖角內奮，寧交觸氏之兵；堅殼外圍，終結野人之舍。闕爪牙兮自達，無羽翼兮相借。本忘情於蚌守，亦何憚於鴟嚇。故其投跡多閑，冥心寡欲。進不奔競，退非飲啄。吸大道之淳精，體中庸之止足。匪徇物而無悔，恒居衝而守樸。升清流兮不為寵，頓潢汙兮不為辱。豈蜾識之可量，何智之能較。借如海蛤無脛，江龜有靈。懷珠胎以自伐，韜玉兆以先形。螂之捕也，後黃雀而寧懼；魚之貪也，前翠竿而不驚。觀萬夫而恕己，會千載而作程。乃知無用之為用，求生而喪生。
濟濟以寧，實惟多士，戔戔所賁，其在旌賢。且抱甕之生，代稱高尚。垂竿投釣，寧殊渭水之公；灌園鬻蔬，不讓漢陰之叟。禦史以皇華動俗，驄馬生風，有隱逸而必求，無賢才而不舉。今當所薦，理合其宜。複有澆薄之夫，淳和詎識？季孫讒於子路，未損其容；武叔毀於仲尼，何傷其德。寧使掛瓢之輩，道以矯時；飲犢之流，人稱為妄？州司處斷，未曰通途。
有司選擇卒史，以文學掌故備員，有比百石。已上，誦多者先求之不得，訟如功令。
學古入官，選才署吏，以賢制爵，無替舊典。必加明試，抑有前聞。惟彼司存，綜乎推擇，課以經藝，節其通敏。或奉常以述職，乍春坊而視事。遂使晁錯通經，將智囊而見擢；東方答客，議雄辨以登難。然則服勤滿歲，人實勞心，才補卒史，報亦何輕？無儒雅之超升，執刀筆之叨據，訟如功令，誠謂有孚。
夷為鍾官，所鑄不充歲計，工部桉其罪，訴稱「鉛錫不足」。又亭長私易傳置，為嗇夫所糾。
六官既分，百工有序，五裏作候，十裏為亭。鍾官所資，籍洪爐以鑄钅寫；傳置之用，通遐方以奔走。典尚方之衡量，總亭郵之掃除，位雖列於《周官》，役乃疑於劉氏。不充歲計，鉛錫有虧；私易傳車，三千難逭。工部以禮闈望重，欲飛奏草之刑；嗇夫以傍舍來，將對上林之問。庚有詞而難罰，亭易傳而寘愆。會府無妄繩之辜，糾人彰嫉惡之德。況風嚴北陸，日落西山，仰鳳闕而神微，擁鶉衣而思奪。
昌黎公，聖人之徒歟。其文高出，與古之遺文，不相上下。所履之道，則堯、舜、禹、湯、文、武、周公、孔、孟、揚雄所授受服行之實也，固已不雜。其《傳》曰：「佛及聃、莊、揚之言，不得幹其思，入其文也。」以是光於今，大於後，金石燋爍，斯文燦然。德行道學，文庶幾乎。古蓬茨中，手持目覽，饑食渴飲，沛然滿飽。顧非適諸聖賢之域，而謬誌於斯，將所以盜其影響。僻處無備，得以近遇次之為卷，私曰《文錄》，實以師氏為請益依歸之所雲。
泛泛者萍，乘流匪寧。殊源比影，異沼均形。初苒弱兮碕岸，乍連延兮廣汀。映池則草色同翠，照日則苔光共青。霜凝兮片片成玉，月上兮處處疑星。入門自媚，穠李徒矜其妖豔；取足為樂，行潦豈小於滄溟。觀其枯華有時，動靜無必。習坎斯止，遇亨則逸。安卑取順，契君子之用心；揚波隨流，豈漁翁之能詰。每托鄰於藻荇，不混跡於蓬蓽。與菡萏而相鮮，向莓苔而如失。實幽賞之可嘉，何寓遊之足匹。夫物之芸芸，糾纏誰分。茨處牆兮，或不才而見棄；蘭生幽也，終以香而自焚。惟茲萍矣，獨擅其美。謙能居下，知則樂水。鑒掔芳於楚客，寧見羞於彝簋。象虛舟而不係，或倏往而忽來。類至人之無心，更出生而入死。噫歟，植匪深根，長無固蒂。將舍之而不芟翦，豈見用而能種藝。鄙朝菌之暫榮，笑匏瓜之長係。空慚雨露之恩，竊愧陶鈞之惠。願同蒹葭比玉而見珍，托陋質於池塘之際。
有美玉於斯，有工人在茲。玉待人而成器，人舍玉而何之。於是施其巧，審其思。事必堅決，心無墜虧。再視再度，以蒙夫精鑒；匪瑕匪穢，寧有於吾欺。向無質直之性，琬琰之姿。特達人許，清貞自持。則大匠不顧，天材或遺。亦何知入之於火也，不變其色；投之於泥也，不染其緇。維彼良工，見此多惜。直以為珽，圓而作璧。無枉纖毫，皆知所適。遇今晨之發彩，冀入珪璋；察往日之屈蒙，期分玉石。於是虹氣幹白，雞冠與赤。執之以禮，故有藉而見文；受之必齊，非許城而不易。若然者，玉隱於石，玉無憚於可磨。元黃糅色，山水騰波。但因時而獲賞，敢輕議乎其他。人未我知，甘無言於見棄；賢能相達，將不索而謂何。況乎玉之寡，瑉之多。夫子有比德之歎，卞生為追怨之歌。曰：昔之玉在石，石在山，山有玉兮隱其間；今則石為錯，玉為環，環亦獻兮君解顏。遂與生芻為比，與郤桂同攀。豈辛勤於道路，徒抱泣於荊蠻。
至若惑眾創規，邦憲貽範，能賦雖聞於曩列，不呼取誡於前經。景登臨此時，宮墉近矚，方比跡於桓景，豈均賞於屈平。窺見可徵，愆尤自速。法司務惟疾惡，誌在繩非，未窮令所之由，遽加徒罪之罰。待詳疑璧，方可揮鉛。
元弼，東海郯人，贈太子少保申子。元和中官右衛倉曹。（案《元和姓纂》：「元弼，南昌人，官中書侍郎。」）
代間秦餘，地仍周舊。俯皇都之近域，有文王之古囿。遙縈林麓之表，遠抱川原之秀。沼莫辨於窮流，台靡遺於層構。往往歸鳥，依依顧獸。逢時之慶雖鍾，思古之懷亦疚。當昔周德資始，靈台是新。繚以斯囿，洽其至仁。使芻牧畢入，而獝狘皆馴。目以靈，知感通於異類；大其囿，見惠洽於蒸人。固以垂耿光，本亭育。無私公共而有俟，勿亟子來而以築。不麛不卵，仁葉於羽毛；以薪以蒸，惠昭於郊牧。覆露功博，誠明感深。遂天性於物性，即人心於己心。白鳥不驚，匪觀於狎物；非熊已兆，奚事於從禽。嗟乎，遺址全平，餘風可挹。想千古之蹤未昧，歎三代之英不及。猶欲恣窺臨，淹佇立。微茫似隔乎煙水，邐迤半臨於井邑。見魚躍，想坎[QVDC]於泉流；聞鹿鳴，訪陂池於原隰。竟以陰壑蕭條，荒榛寂寥。無人試問，有路通樵。悵望風煙之景，沈吟黍稷之苗。今國家以崇古為心，宗周是繼。且欲儲休祉，降嘉惠。園苑資靈囿之規，宮室擬靈台之制。是以愛物之誠溥，好生之德均。仁政潛施於上苑之內，靈德已播於率土之濱。然簡弋遊於暇日，縱芻詞於賤臣。稽制度於盛王，百里猶小；嗣風流於前古，千載為鄰。
鑒天道之惡盈，將守之以持滿。窮《易》象之明義，排溢美於虛誕。鑒其體而如卑，明其訓而非緩。惟德之柄，惟行之管。是以賢人君子，雖百代而同光；聖帝明王，曆萬古而相纂。然則謙之為義，與讓同標。苟不由於斯理，必災禍而自招。是以道映三皇，明揚側陋；智周萬物，詢於芻蕘。且聖賢而自貶，何凡庶而可驕。豈不思行高則憂毀於眾，木秀則懼摧於飆。矧夫陽光正中，英土圭而將轉；陰靈才滿，隨蓂莢以旋消。是故君子睹之，以為立身之本。名彌彰而彌懼，功彌高而彌損。不耀彼而自上，不明我而自混。徒觀其退藏好閉，養智於恬。幽而坦坦，卑以謙謙。一辭而行，將恥於躁；三揖而進，何有於嫌。況乎海以卑廣居深，山以鎮靜可久。楚莊懼功茂而終吉，晉文恥戰克以無咎。嗟凡今誇彼而競進，何不睹斯而自守。徒欲毀信廢忠，謀訐自醜。想進德之明義，豈見充於虛受。曷如君子稱物平施，不生頗僻。多者用謙為裒，少者用謙為益。不求翰音以待問，必複厚德以珍席。儻不伐之可嘉，庶無媒以托跡。
萬里兮蜀郡隋都，二橋兮地角天隅。相去而如乖夷貊，曾遊而隻在寰區。倚檻多懷，結長悲而莫極；憑川試望，思遠道以何殊。昔者滄海朝宗，岷山發跡。斯觀理水之要，若啟鑿穴之役。逮夫東土為揚，西邦曰益。架長虹於兩地，客思迢迢；浩積水於千秋，江流脈脈。宇宙綿綿，今來邈然。結構應似，途程甚偏。將暫遊於楚岸，欲徑度於巴川。目斷波中，過巫峰之十二；心馳路半，到荊門而五千。徒觀夫偃蹇東流，崢嶸二邑。揭華表以相效，刻仙禽而對立。俄驚回複，潮生而夕月初明；孰敢爭先，帆去而秋灘正急。眇天末之殊方，有人間兮異鄉。顧盼而層陰動色，徘徊而浮柱生光。飾丹雘以雖同，彼臨淮海；度軒車而既異，此對銅梁。古來幾許行人，曾遊此路。跨綠岸以長存，俯清流而下注。寧為駐足之所，莫問傷心之故。複有逆旅傷情，臨邛遠行。壯宏制以靈矗，壓洪流而砥平。家本江都，羨波濤而自返；身留蜀地，偶萍梗以堪驚。衍迤歸遙，飄流恨結。之子去兮揚桂棹，長卿還兮建龍節。既風月以相間，固音塵之兩絕。斯橋也，可以濟巨川之往來，不可以攜手而相別。
往事多違，今年覺非。嗟忽度於時景，懼將萌於禍機。新年當艾服之初，方能知過；往歲比靈蓍之數，未省防微。試問何人，雲蘧伯玉。以道為喻，因言自勖。追向者以何及，悟平生之不足。處身而每在廉謹，立誌而常齊寵辱。故乃追往日，想當年。似有失禮，疑乎不賢。懼愧於三千之內，仍思於五十之前。雖雲時不再來，悔無及也；所謂過而能改，善莫大焉。想其悒悒自傷，兢兢若厲。悲急景以隙過，歎芳時而川逝。將以防彼終身，警夫後世。馳心於見善之末，托意於思賢之際。星霜不駐，俄符大衍之籌；容貌初移，忽及始衰之歲。況複日月逾邁，春秋載新。懼有乖於君子，恐時同於小人。前違而欲改安得，後患而將遷有因。百行維修，宛見日新其德；三緘乍啟，可明言出於身。自是一悔幽微，全忘矯假。方同知過之士，亡異惡強之者。朝來暮往，故無得而逾焉；亂世危邦，則可卷而懷也。窮其過兮，嗟嗟莫追；考其數兮，七七惟奇。豈因利而有改，雖委骨而無移。異買臣官達之期，未然而覺；契孔氏命窮之日，既至而知。由是三省為人，勞謙自責。駟馬將追而莫遂，中心欲悔而何益。永示千載，非惟半百。故予當弱冠之年，已知非於曩昔。
昔者聖人之作《易》也，以「乾」為天，以「坤」為地。於「乾」則資始群品，在「坤」乃資生萬類。「乾」為奇矣，以三而契彼天經；「坤」蓋偶焉，以六而昭乎地位。吾嚐仰以觀其氣，俯以察其區。豈非「乾」者陽也，「坤」者陰乎。於陽乃天之德，於陰乃地之符。亦猶陽與剛偶，陰與柔俱。於剛乃天之義，於柔乃地之樞。況乃取諸物以非真，取諸身而非據。是則取諸上而《彖》《象》鹹立，取諸下而吉凶斯著。元亨之道，配柔克以同歸；光大之名，與沈潛而俱去。於 「乾」則易知可察，至健斯全。其運也直，其息也專。為君而長，為首而先。為馬以居要，為男而體元。大矣哉確然示易，若天之父萬物焉。於「坤」則簡能可立，至順為理。其辟也震，其翕也止。為臣於主，為腹於己。為牛以當用，為女而資始。至矣哉隤然示簡，若地之母萬物矣。故能酌此生植，通諸鬼神。究其情於「大壯」，播其義於「家人」。「否」以知屈，「泰」以知伸。授以「複」而其心見，考之「鹹」而其感陳。亦何異分彼混茫，清為天而濁為地；定其律呂，宮曰君而商曰臣。既生而太極為初，並用而三才斯取。彼策也三百六十，此數也五十有五。所以準此知道，采之立言。列之而其象顯，演之而其卦繁。蓋動靜之二體，總牢籠之眾門。斯可謂明覆載之德，識化育之根。故曰堯舜垂衣裳而天下治，蓋取諸「乾」「坤」。
固，刑部郎中沛子。貞元朝曆官刺史、國子司業。
臣某言：伏以受恩之地，中外則同；戀主之心，遐遠愈切。臣素無方略，又乏理能，徒以久侍掖垣，嚐叨袞職，罪已彰於負乘，位猶忝於藩維。一違闕庭，累變寒燠，虛當重任，未答鴻恩。常恐愚效未申，官謗將及；敢不誓心奉職，克己臨人。哀矜獄情，節省財用，蠲途誡慎，終日憂勤。而百越殊風，庶失業，流庸未複於田裏，逋賦乃積於歲時；邕管防虞，尚勞師旅；海南饋餉，猶資費用；軍府屢空，物力將竭。至如奉宣化理，恭守國章，臣實盡疲駑，庶裨萬一，將使寇戎殄滅，食貨豐滋。臣雖策勵，終亦無及。伏乞聖慈矜念，天鑒照臨，察臣審分之誠，哀臣瀝懇之意，儻獲言旋京國，重睹天顏，則汲黯無恨於淮陽，馬援不辭於瘴海矣。微臣幸甚，無任感恩戀主踴躍之至。
求仁得仁，孔子歎其無怨；達節守節，延陵慕其高風。甲代襲衣裘，家承茅土，誌無苟得，爰作佯狂。且元成讓兄，初疑人望；丁鴻避弟，終感友言：良史以為美談，誌士稱其重義。雖言詐善，尚賢為惡；與其寧失，猶曰從寬。況觀過知仁，求之不遠；深明知足，取則非遙。而當斷以嚴科，計其大體。參也不敏，何足知之。
得兵部試舉人長垛，請用樂節。太常稱格令無文，此乃選士之禮。
射以觀德，樂以和聲，將選士於澤宮，必張侯於相圃，所以誓宗廟之賓客，備饗宴之威儀。何忽武夫，而要雅頌？豈徒強飲強食，勞祝史之正辭；采蘋采蘩，令太常之奏曲。且五善之禮，無赳赳之武夫；三耦之間，盡呦呦之鳴鹿。苟用舍而有異，在格令而無文。責乃其不然乎，訴之又益恥也。


臣某言：臣家忝儒門，才非國器，生休明之代，遇堯舜為君，束發從官，三十餘年矣。曩日佐幕，獲在湖南，蒙先聖察臣效愚，錄臣克謹，曆外台三院，知留務五年，頻降絲綸，驟登朱紫，天慈子育，不集戾於微躬，君父之德且深，昆蟲之力難報，臣某中謝。伏惟陛下繼明授圖，誕敷至化，特授以刺史兼經略、觀察等使。頃容管鎮，任職方隅，逮茲五考。要荒外服，僻陋在夷，不能賦車籍馬，以給國儲，不能餼牽饋餉，以賑軍食，忝列位聯，率慚無匹。間歲陛下避狄奉天，省方梁漢，臣不獲身當矢石，血濺凶渠。及陛下掃除妖氛，再造區宇，臣複不獲扈蹕清道，執戈啟行。且霑率土之毛，莫展事君之節，此臣所以內訟刻骨，上思訴天。苟貪符竹之榮，實懼素餐之刺。臣今年逾知命，齒發已衰，官守炎陬，星霜屢改，乏中和之理行，無考課之彰聞，而炎癘暗侵，桑榆漸迫，常恐一先風燭，永謝聖朝。況複不識覲見之儀，未知班瑞之禮，羔雁列序，空聞於《禮》經，鴆鷺同行，欲求於夢寐。伏惟皇帝陛下煦育動植，酌心元元，垂仁降慈，俯遂愚懇，許臣得對揚休命，抃舞薰風，則朝拜玉墀，夕歸泉壤，愚臣生不恨矣，死且不朽。
臣某言：昨遣奏事官馬元宗附臣口奏，請赴朝覲。馬元宗回，奉宣進止，語臣云「君臣之情，不厭相見，朕與卿心無二，緣途路稍遠，卿來後即不免朕憂。況乍收複洺州，士庶恐未安泰，須卿存恤。未能遂卿此誌，且不須作來意」者。皇靈特降，天語密開，俯伏流汗，殞越無地，臣某中謝。臣內顧庸虛，謬居藩鎮，日月雲邁，倏然三年，空荷邱山之恩，未伸絲發之效。隳肝瀝膽，豈盡愚誠，從頂至踵，皆承元造，夙夜祗惕，悼心失圖。誠願暫睹鴛鷺之行，獲陪羔雁之列，特近宸眷，親奉德音，則朝聞夕死，臣之甚幸。而軍城初複，天意遙軫，戀結之至，尚仰懇誠。今疆埸無虞，幹戈已戢，軍儲戎賦，幸有支持。伏望天意許臣，至冬末春初已來，暫赴朝謁，得申犬馬之誌，庶盡葵藿之心。碎首糜軀，死之無恨。
吳郡顧生能寫物，筆下狀人，風神情度，甚得其態，自江以東，譽為神妙。有好事者，先賄以良金細帛，必避而不顧；設食精美，亦不為之謝，乃曰：「主人致殷勤，豈無意邪？何不醉我斗酒，乘其酣逸，當無愛惜。」乃張素座隅，前即置酒一器。初沈思想望，搖首撼頤，忽飲十飲杯，手無三揖主人曰：「酒興相激，吾將勇於畫矣。」午未及夕，而數幅之：上有帳，於京城之外；帳中有筵，筵中有犧尊二，壺觥即求，而罍斝即倍犧壺之數；而樂師差於前，樂有竽琴瑟，有笙鏞，有缶有築，有鼓而棘，若鼓手以合奏也；列坐皆冕帶盛服，有持算主事者，有捧斝就飲者，有憑軾徐來者，有目於騎而回者，有仰吻而咍者，有俯首而肅者，有避席而遺簪履者，有促襟而將進者。此漢公卿祖二疏也。主人久視而問曰：「東向而坐，即行客也，去國離群，而容無慘恨，何為妙？」曰：「二疏之去，乃知足也，非疾時也，非時之不禮也，非危於禍機也，非避於讒口也，非失於權利也，既辭勤於夙夜，而果其優遊，故顏間無慘恨之色。」主人歎曰：「既不為利易己之能，潔也；嗜酒而混俗，何其高也；圖二疏以遺於時俗，勸也。求其能狀物之情者，孰有勝乎？」
禮法不可斯須而去，有以禮法而為災；忠信不可斯須而去，有以忠信而為禍。禮法非災人之端，忠信非禍人之本，理或有害，則禮法忠信為禍人之萌。狂瞽人之所惡也，效之則恐不及其真；荒酗人之所恥也，履之則恐不自其性。狂瞽誠可惡也，荒酗誠可恥也，臨難而保全，則狂瞽荒酗為藏身之藪。禮法忠信直也，狂瞽荒酗詐也，以之保全，則直不如詐之功。嗚呼！三皇之前無所用，五帝之後無所不用。
峴，官陝虢觀察使於頔參軍，不勝頔暴虐，自沈於河。
乙典樂，掌羽籥幹戚，不知屈伸俯仰。人或非之。云：所主者器，未達其文。
聲以成文，樂可易俗，期於五者不亂，故使八音克諧。爾乙於何，典斯器也？爰執幹戚，雖職列伶官；徒紀鏗鏘，則義同制氏。欲使齊其綴兆，節以屈伸，縱曰仲由兼人，不及鍾儀守職。周旋罔墜，禮儀何愆？或者見非，誠為參不敏也；而辭且能順，勿謂夔其窮歟。
昌黎文公著《筆解論語》一十卷，其間「翱曰」者，蓋李習之同與切磨，世所傳率多訛舛。始愈筆大義則示翱，翱從而交相明辨，非獨韓制此書也。噫！齊魯之門人，所記善言，既有同異，漢魏學者，注集繁闊，罕造其精。今觀韓李二學，勤拳淵微，可謂窺聖人之堂奧矣，豈章句之技所可究極其旨哉。予繕校舊本數家，得其純粹，欲以廣傳，故序以發之。
臣某言：伏惟建中元年正月五日制條，「諸州刺史授訖，於四方館上表，讓一人自代」者。前池州刺史張嚴，苦節立身，直躬激俗，潔廉惠愛，特異常流。自軍興以來，職役繁重，江淮百姓，多有流亡，張嚴在任三年，辟田加戶。頃因公坐法至免官，在理可容，原情堪錄。臣當州自定兩稅以來，詎今四歲，戶口減省，差科日增。臣無政能，坐待顛躓，使嚴代處，必有成功。伏望天恩，遂臣誠請，無任悃款之至。
