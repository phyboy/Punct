溫，字和叔，一字化光，河中人。貞元末進士，再遷為左拾遺，以侍御史使吐蕃，元和初還，轉戶部員外郎，再貶道州刺史，徙衡州。卒年四十。
麗乎天者曰漢，紀乎地者惟河。居上善以利物，順朝宗而致和。時否則為災而獨昏墊，運至則呈瑞以葉謳歌。豈徒列四瀆以居貴，與百川而隨波者乎。當其布德惟新，儲慶茲始。濁色既變，榮光乃起。乍若燭龍噴焰，上騰鍾嶺之雲；又似陽烏回翔，下落鹹池之水。增華一代，振耀千祀。信能陵晏海而比崇，蔑浴日而專美。時則纖埃不驚，和風充盈。大野初霽，圓靈始清。皎且潔兮，孤明不雜；煥其炳兮，五色斯呈。祥煙斂彩，瑞日韜晶。掩輕雲而旁屬，拂薰風而上征。百辟具瞻，孰雲其相照；一人乃眷，自合於皇明。庶品昭蘇，眾幽光被。大哉有國之慶，赫兮為君之瑞。朣朧元黃，熠爚丹翠。洞鑒龍宮之人，朗見馬圖之字。昔在溫洛，致美化於陶唐，複效靈於我皇。先後葉德，今古和光。比屋觀其自化，遐荒望以來王。詎比流景集壇，獨作郊天之應；赤光照室，空稱誕帝之祥而已哉。客有目觀榮河，心傾聖日。儻餘光而見及，庶幽穀之可出。
夏後氏奠山疏滯，拯溺開泰。元珪錫命，既成天下之功；黃龍發祥，始耀域中之大。當其駐軫江甸，艤舟洪川。天行健而時有未濟，地設險而瞻之在前。思利涉以撫俗，遂精誠而告虔。於是雲氣滃起，神光爛然。奮角於勿用之窟，驤首於或躍之泉。安波澄瀾，奉天意以禺若；拖尾垂髦，夾王舟而負焉。合靈符於百代，表聖運於千年。徒偉夫出無情，馳不測。如驅風雷，若有羽翼。觀竭誠以效用，似就列而陳力。電目流光，金鱗耀色。天吳奔走，陽侯屏息。巨險汔濟，孰假剡木之能；潛怪莫逢，寧資畫鷁之飾。應變化以昭盛，出沈潛而剛克。其慶惟大，賴祉福者兆人；其觀惟榮，執玉帛者萬國。若非平土堙水，泣辜罪己。菲飲食以昭儉，卑宮室而思理。德掩乎生成之初，功齊乎開辟之始。安有非常之神物，不召而萃止。濟其不通，而彰其具美者也。至若漢橫汾水，秦抵滄溟。實逞心欲匪崇德馨，蒼生之虛瘁靡念，方士之空言是聽。始幸免於覆溺，夫何望乎炳靈。於戲！動罔軌模，言非善教。則人雖愚弱，或使之而不效。其誌惟純，其德孔殷。則龍雖神化，將不役而自勤。信矣哉！國家俾人其蘇，在理無鬱。超乎大禹，不務舟車之勞；蜿彼黃龍，但為宮沼之物而已。
道無象，天無聲。聖人不有作，曷以觀化成。由是鼓吹大塊，鏗鏘元精。因乎心而式是理本，形乎器而強為樂名。以齊五方之俗，以厚萬物之生。始積中而發外，率充性而養情。樂與心冥，則所謂固天之縱；心由樂理，亦得夫自明而誠。至若樂在朝廷，君臣葉義。一發而陽唱陰和，九變而雲行雨施。上以見為君之難，下以知為臣之不易。有國者理心以此，必獲儀鳳之嘉瑞。若乃樂在闥閫，父子靜專。蓋取諸無荒而樂，有節而宣。和以嚴濟，愛由敬全。有家者理心以此，必返天性於自然。且夫樂之作也，一動一息；心之理也，惟清惟直。然後在聽而必聰，無入而弗克。節有序，觀貫珠而匪珠；聲成文，見五色而無色。其或惟邪是念，惟慝是廋。則雖琴瑟在禦，管弦聿修。立樂之方既失，理心之術何求。亦焉望變淳風之浩浩，致和氣之油油。徒觀其心尚元通，樂資交暢。明則讚天地之化育，幽則索鬼神之情狀。會節有極象之則，發而時中；應變無方擬之則，貞而不諒。大矣哉！至樂希夷，侯其禕而。聽之以思，固不資於子野；作必在德，亦無俟於後夔。方今敦和統同，反本複始。別六律以分聽，納八風而齊軌。洪鍾虛受，我則開其直言；朱弦遺音，我則戒夫專美。此吾君之以樂理心也。宜乎貴為天子。
水可取鑒，人能就諸。將審己以征實，必含形而納虛。其止也靜，其清也徐。方湛兮而皎鏡，異沔彼而淪胥。符上善之心，自多宏納；見無私之狀，臨或躊躇。資坎德之深矣，諧至人之淡如。當其曉日增鮮，光風未度。既清泠以爰止，持炯戒以為喻。等濫觴之猶蓄，何一杯之是措。諒善惡之鹹觀，必形影之自遇。豈獨無當五色，空涵眾文。伊吉凶之肇起，如動靜之潛分。俯而窺，似神交之澹泊；默而察，若靈化之絪縕。且義葉養蒙，道深觀竅。洞虛無以責有，在清明而惟肖。心不同也，常稱厚貌之疑；鑒之精兮，未若重泉之照。辨妍媸而無失，固潔著而為妙。斯所以田巴覽之而獨悲，陸雲觀之而自笑。若乃芳塘始啟，白水初澄。有美人兮方覿，坐曲岸而情凝。毫髮已分，想沉姿而映藻；清華不動，見浮彩之生菱。是知聲有往而必複者，謂其響答；水以止而能鑒者，謂之冥合。方取則於川渟，孰混歸於海納。此亦紀人事，垂正經。庶在觀身而責影，豈徒品物而流形。今則萬頃方臨，群容在掌。隨方圓以見意，在清通而賦象。苟明鑒之不遺，願飾躬而是往。
和而出者樂之情，虛而應者物之聲。或洞爾以形受，乃泠然而韻生。去默歸喧，始兆成文之象；從無入有，方為飾喜之名。其始也，因妙有而來，向無間而至。披洪纖清濁之響，滿絲竹陶匏之器。根乎寂寂，故難辨於將萌；率爾熙熙，亦不知其所自。故聖人取象於物，觀民以風。辟嗜欲之由塞，決形神之未通。欲使和氣潛作，元關暗空。與吹萬而皆唱，起生三而盡同。自我及人，托物於未分之表；蟠天極地，開機於方寸之中。於是澹以無倪，留而不滯。有非象之象，生無際之際。是故實其想而道升，窒其空而聲蔽。洞乎內而笙竽作，刳其中而琴瑟制。波騰悅豫，風行於有道之年；派別商宮，雷動於無為之世。杳杳徐徐，周流六虛。信闐爾於始寂，乃嘩然而戒初。鏗鏘於百姓之心，於斯已矣；鼓舞於一人之德，知彼何如。是則垂其仁，有其實，樂因之祖述；究其形，實其質，聲因之洞出。理在無二，情歸得一。塞雲穀而響絕，疏天籟而音逸。未隨於物，絪縕乎七政八風；忽變其和，剖判於五聲六律。由是遷為草木，散作笙鏞。群分自此而焱起，九奏因之而景從。道薄風漓，莫究簫韶之本；聲消韻息，空傳幹戚之容。今則素扆垂休，清懸繼響。平心已立於皇極，率舞猶虛於睿想。如是則薰然泄泄，將生於象罔。
昔齊人饋魯，傾城者十八人。瑰豔絕代，綺羅嬌春。洞橫波於慢臉，回流風於嫋身。蓋以仲尼定魯禮樂，制齊君臣。斬倡優於夾谷之會，復土田於汶水之濱。故遏雲與回雪，實內圖而外親。將敗魯之政，弱齊之鄰。魯君臣果不端操，迷不先覺。聞進淫哇之聲，皆忘聖人之學。城南於是考雷鼓，黕雲幄。結齊魯之歡，受鄭衛之樂。感煩音之惉滯，成正聲之舛駁。夫子則不可救其失，複其迷。望龜山以命操，觀鳳凰而銜淒。痛王綱之蕩蕩，順天命之棲棲。魯侯若盛德是樹，古道是稽。抑麗靡而不納，見聖性以思齊。知季孫之僭，惟仲尼是與。足以受無疆之休，足以振將墜之緒。何敵國之敢抗，良霸功之可佇。悲夫！任權臣之傾國，納文馬與美女。薦神祗之所歆，誘耳目而不拒。荒笑語之啞啞，溺衣裳之楚楚。由是齊日以長，魯日以微。見鄰國之侵地，聞誌士之沾衣。雖代祀則遠，而德音不違。往者不可諫，來者猶可追。若鑒魯道之有蕩，放鄭衛而不歸。則可以得域中之大，致天下之肥者矣。
貞元丁卯歲，予南出襄樊之間。遇野人縶鹿而至者，問之，答曰：「此為由鹿，由此鹿以誘致群鹿也。」備言其狀，且曰：「此鹿每有所致，轍鳴嗥不飲食者累日。」予喟然歎曰：「虞之即鹿也，必以其類致之；人之即人也，亦必以其友致之。實繁有徒，古之然矣。嗟乎！鹿無情而猶知痛傷，人之與謀宴安殘酷者，彼何人斯！彼何人斯！」物微感深，遂作賦曰：
鹿之生兮，亦秉亭毒。備齒角以無競，循性情而自牧。姑有昧於行止，尚焉知乎倚伏。舍爾崇林，輕遊近麓。偶巧網之生致，蒙主人之全育。飲以渫並，飼於芳庭。寢臥荃柔，騰倚蘭馨。露往霜來，日安月寧。雖矯性而非樂，終感恩而不驚。曾不知養非玩物，用有深意。命曰由鹿，俾陷其類。涼秋八月，爽景清氣。羈致山阿，縻於蹊遂。設伏以待，翳叢而伺。同氣相求，誘之孔易。將必慕侶，豈雲貪餌。呦呦和鳴，{鹿昊}{鹿昊}狎至。彼泯慮於猜信，此無情於誠偽。孰是倉猝，禍生所忽。毒鏑以星貫，潛機劃其電發。或洞胸而達腋，或折足而碎骨。望林巒兮非遠，顧町疃兮未滅。風嗥澤而北迅，日掩山而西沒。走駭侶於岩煙，叫饑麛於澗月。苟行路之聞者，孰不心摧而思絕。相爾由矣，野心而仁。望純束兮驚惋，顧獲車兮逡巡。視鼎中之消爛，觀機上之剖分。忽哀鳴以感類，若沈痛之在身。雖複處之密邇，享以豐珍。比檻猿之駭躍，同海鳥之愁辛。敢擇音而後死，思走險其何因。痛無知以相陷，含惋毒而莫伸。客有感而言曰：物誠有諸，人亦宜乎。摭事或比，原心則殊。借如淮陰構禍，冤在神理。通說且拒，豨謀寧起。堂堂蕭公，實曰知己。紿致鍾室，胡寧忍此。呂祿之難，誰非漢臣。交則不義，賣亦不仁。彼美酈生，既為交親。誘襲軍印，豈無他人。於戲！微獸傷類，如不自容。忍人賣友，而享其功。滅交道兮墜義風，曾麋鹿之不若。何仁信之可宗，已焉哉！諒此世之茫茫，吾未見其始終。
管實圓通，豹稱奇質。將竊窺以無視，果遇文而得一。言如立信，初雲必有可觀；美在其中，終荷守而勿失。奚執虛而莫見，諒衡空而有窺。注目每思夫破竹，專心常切於主皮。故得精神靡怠，盼睞無虧。辨或未分，豈敢因小人所視；言如有準，安得謂童子何知。事不可輕，智難相短。瞻夫隱霧之獸，乃用窺天之管。豈文質之不伸，獨孤明之所滿。分形既內識規規，視遠惟中央坦坦。然後知虛心可達，小智攸同。毫厘必遠，長短皆通。投跡儻遇於東周，孰辨犬羊之鞟；有文而比夫西伯，豈殊縲絏之中。是謂祈進奚為，求知不倦。將希國士之察，用當君子之變。羅因一目，期所視之無偏；利絕一源，專向明之獨見。乃知蔚文者道不足攀，俯視者智或防閑。何微明之有辨，果偶中之無難。謂容止可觀，且殊窒隙；同邂逅相遇，更喜通班。信專美之獨嘉，諒生知而何教。流睇已假夫觀止，審像乃知其是效。十年之學，自分西晉之賢；一管之明，更識南山之豹。夫如是，則履中不昧，應手無疑。冀覬覦之有以，得專精而所之。亦何必誇久視，騁一時。然後知求仁之可驗，惟智者之念茲。
臣聞光宅大寶，茂育群生，神而明之，必在上聖。然則所同者道，所異者時，或以垂拱仰成，或以勵精自致。及乎俗躋仁壽，理洽時邕，弛張之政不殊，勞逸之功則倍。我皇帝體至化，含元精，苞乾剛，履坤順，誕膺駿命，恢纂鴻休，宣八聖之重光，集百靈之奧祉，如天之燾，如地之容，鼓義為雷霆，奮仁為風雨，幹璿衡而轉七曜，懸金鏡而納九圍，廓氛沴而川澄，遝禎祥而山委。昔軒轅氏斬蚩尤，滅火帝，功至大矣，若非仗風後之助，受元女之符，未能克也。陶唐氏誅四罪，定水災，德至厚矣，若非大舜之登庸，伯禹之盡力，未能成也。湯以伊尹為相，始定殷功；武以太公為師，乃康周道。高宗紹複，資傅說啟沃之言；宣王中興，賴山甫將明之政。今陛下太康四海，雄軼二紀，百姓不知其日用，群臣無望於清光，而乃業邁乎前王，功高乎古烈。聖作物睹，孰知其源。竊以管窺天倪，蠡挹溟量，庶乎大略，可得而言焉。陛下自代天統物之初，則以屈已濟人為意，虔臨庶政，窮總萬樞，四冊賢良，六親郊祀，勤恤於理本，盡瘁於生靈，詳曠代之所未詳，慮列辟之所未慮。夏景亥而方食，寒星在而求衣，寸陰不舍於論思，子夜猶觀乎啟事。除一物之患而品類以安，伸匹夫之冤而庶獄自直，棄瑕而錄用，含垢而宥過。小善可紀，必拔於宸衷；片言有孚，不忘於睿聽。至如天時之豐約，地利之險夷，邦賦之盈虛，師律之貞暴，閭閻之疾苦，稼穡之艱難，人風之情偽，吏理之得失，莫不密歸神算，潛納皇明。雖陰陽不能以氣欺，雖神鬼不能以形遁，何細而不及，何大而不苞，何秘而不彰，何難而不就。猶複登台念在險之慘，聞樂思向隅之情，禦裘感裋褐之寒，臨膳憂簞食之餒，日慎一日，既泰而不自泰，既安而不自安，兢兢乎，業業乎，此其所以廣運而有成，全功之克舉者也。然而感覆燾之恩者，欲天之彌高；荷容載之德者，欲地之彌厚；仰照臨之明者，欲日月之彌光。微臣被淳風，飲元澤，親挹行事，親睹升平。憂勞誠難，願陛下勉之而已；美善誠盡，願陛下保之而已。若夫雖休勿休，元默優柔，君上之體也；遹觀厥成，蹈舞頌聲，臣下之職也。為而不有，德莫至焉，知而不稱，罪莫大焉，臣某敢昧死再拜稽首，獻《皇帝親庶政頌》一首。其詞曰：
士師邁德，元元儲慶。幽而複曜，高祖受命。貞觀致理，開元殷盛。艱而複康，皇帝親政。受命維何，邈萬斯年。親政維何，夕惕朝乾。天道福謙，我則奉天。生人在勤，我則率先。憂堯之心，勞禹之形。求人之瘼，思國之經。年亦豐止，禦膳不馨。夜如何其，皇寢未寧。修文偃武，太和氤氳。海不揚波，天無纖氛。鳥章之長，椎吉之君。會朝明庭，其從如雲。巍巍崇崇，於穆昭融。宜播大樂，以宣皇風。鏗鏘盛德，蹈厲神功。下臣作頌，永示無窮。
臣某言：六月十六日，入蕃告哀使左金吾將軍兼禦史中丞田景度至吐蕃別館，伏承皇帝陛下以正月二十六日明德奉天，纂臨宸極，重光升耀，百化惟新，澤被幽遐，慶覃動植，中賀。臣聞和氣既蒸，勾萌畢達；時雨將降，柱礎猶知。臣從役單車，閉留絕域。天臨日照，而別處幽陰；雷動風行，而兀為聾聵。伏願陛下義敦柔遠，禮及窮荒，始獲虔奉德音，仰沾聖澤。具寮就列，無階蹈詠之初；庶物效靈，獨在飛沈之後。舛薄鍾命，恥玷自躬，疚心厚顏，罔知攸措。今月七日自別館回至河州大夏川，即以十二日進發，星言夕惕，莫敢遑寧。瞻望闕庭，載深感躍，無任喜忭屏營之至。
臣某等言：臣等自管窺天，以凡揆聖，虔奉徽號，罄陳至誠。而再降謙光，未回宸眷，慚罔據，彷徨失圖。臣等誠感誠懼頓首頓首。臣聞強名曰道，莫體混元之功；推大於天，豈報生成之德。徒以定物視聽，示人津涯，俾其會歸，有所則象。伏惟皇帝陛下克廣睿圖，紹休聖緒，順考古訓，茂宣重光，亭毒以佐天和，震曜以除人害，性與道合，身為化先，神行六幽，威動九服。求珠赤水，觀妙用於無方；檢玉名山，告成功而有日。豈可過損盛德，不昭鴻休，棄臣子瀝血之誠，阻華夷傾首之望？當仁必受，乃曰至公；與物無私，寧嫌在己。安卑者地，山嶽之峻豈慚；好謙者天，日月之光何讓？道貴傳繼，禮從宜稱。邦家之舊典，不可以廢；天人之合應，不可以違。臣等謬服官常，親承至化，一披肝膽，三黷宸嚴，殞越為期，俯伏俟命。實望陛下隨時立教，以欲從人，遊神於不宰之鄉，屈已於有名之域，潤色大寶，發揮皇猷，古今一時，天下幸甚。無任懇迫屏營之至，謹奉表陳請以聞。
臣某言：伏見十月十二日敕，伏承皇太子以四月二十一日冊命禮畢。光紹前典，惟懷永圖，神人允諧，動植咸賴。臣某誠歡誠忭頓首頓首。臣聞燕翼貽謀，帝王之大孝；立嫡主器，《禮》《易》之明訓。伏惟皇帝陛下克明峻德，恢纂鴻休，武功有成，文理既定，然後宏三王之教諭，建萬國之元良。凡在生靈，孰不慶幸？臣守官荒服，稱賀無階，竊忭嶺隅，倍萬恒品。無任感悅屏營之至，謹奉表陳賀以聞。
臣某言：伏奉今月二日制書，改元元和，大赦天下。新雲雷之澤，重日月之光，仁被幽遐，慶覃動植，三元經始，萬化惟新。臣某誠歡誠忭頓首頓首。臣聞羲軒馭宇，堯舜為君，德莫盛於好生，政莫宏於在宥。然而事資體要，理極精微，百王所難，千載斯遇。伏惟皇帝陛下纂臨大寶，光啟睿圖，當獻歲之元，順陽和之氣，朝前殿，禦正門，發德音，布慈旨，明大孝之本，褒至忠之後。省役輕稅，以清疾苦之源；蕩累滌瑕，以厚廉恥之俗。往典之所未舉，前代之所未該，莫不悉出宸衷，鹹歸聖政。坐開仁壽之域，行見雍熙之朝，凡在生靈，孰不慶幸？況臣陳力滋久，受恩最深，而蒲柳餘年，犬馬多疾，不獲奉觴丹陛，蹈詠康衢，猶蒙天眷留聖慈曲至，特降中使，俯加慰勉。衰憊增氣，枯朽生光，施重邱山，感深骨髓，闔門灰粉，豈足上報。無任喜忭屏營之至。
臣某言：伏見高崇文奏，以九月二十二日官軍入成都府，逆賊劉辟走出，見勒兵追捕者。臣聞夏震秋落，乃觀成物之功；善陣有征，方見勝殘之理。然則殺之所以生之也，動之所以綏之也。氣和則歲功早就，德盛則廟算先期，無遺鏃而巨盜窮奔，不血刃而全蜀底定。奔走夷裔，鼓舞生靈，騰瑞氣而躍祥風，披慶雲而捧白日。伏以陛下纂臨宸極，惟新庶政，拓跡開統之始，作法定制之初，而賊辟敢犯天威，首幹大紀，恃嶮與遠，窮凶極暴。雖禍淫助順，誠天道之必然；而制勝舉全，皆聖謨之自出。一昨諸軍既集，鋒鏑爭先，陛下以為方暑用兵，觸冒害氣，與巢刂人而欲速，寧全眾以功遲，遂令緩螻蟻之誅，抑貔貅之銳，休養磨礪，以須秋期。由是感恩而思奮者，萬心如一。又高崇文疾惡太甚，殺傷小過，陛下推吊伐之義，宏覆燾之慈，狂寇是誅，吾人何罪，遂令逐北者生致為上，脅從者獲則舍之，且諭鴻私，仍加宴慰。由是飲澤而向化者，十室而九。加以聖慈曲被，大信有孚，當挾纊之時，賜戰士悉出內府，開食黮之路，賞降者曾不逾辰。遂使昏迷革心，義勇增氣，江山自拔，雷雨長驅，渠魁假息而逃威，士眾順風而舍仗，市不易肆，巷無驚犬，人蒙肉骨？戶解倒懸，旌旗導長養之風，金鼓動發生之氣。然後知至仁能殺，睿略無方，大典用彰，神武可畏。全苞形氣之內，有罪必誅；旁行天地之間，無思不服。臣謬膺重寄，親奉昌期，坐觀氛祲之清，目視鯨鯢之戮，手舞足蹈，倍萬恒情。無任慶忭之至。
臣某言：臣得某官某乙狀報，伏承今月十二日夜，浙西將士張子良等相率效順，生擒李錡者。天討有罪，國無稽誅，夷夏同歡，飛沈鹹躍，臣某中賀。臣聞炎氣方蒸，伏陰不能藏其沴，必疑戰發泄，以彰正陽之功；至化方融，大奸無所隱其慝，必陵犯誅夷，以耀聖人之武。沴不盡消，生德不遂；奸不盡發，聖功不成：盡自然之明徵，而必至之恒理。伏惟皇帝陛下光膺峻命，恢纂鴻休，仁育群生，義征不譓，無與讓而誕修文德，不得已而有此武功。日者周歲之間，大刑再舉。朔陲叛將，獻首於九廟之庭；益部凶渠，伏锧於萬人之目。被發左衽，且猶知懼；肖形含氣，孰不革心？賊錡身齒人倫，家承國籍，三朝任遇，五族光輝，而獨藏禍謀，密聚奸黨。梟琳之牙旗尚在，忽已發狂；戮辟之刃血未乾，敢茲拒命。陛下重難戎事，深湣遠人，先示招諭，後加討伐。方伯嚴兵，有司調食，經略才下，形勢已張。果得義勇葉心，鬼神假手，大旆回指，長戟合圍，兵火之氣天運，金鼓之聲海動，曾不終夜，遂擒元凶。巷有居人，市無改肆，滔天之逆，逾月而平。去歲西征，則善陣不戰；今茲東伐，則善師不陣。有以見睿略天縱，神武日新，聖道久而投刃皆虛，德澤深而用力彌寡。從此氛窮沴盡，俗變風移，百蠻成冠帶之鄉，五兵為耒耜之器，溥天同軌，比屋可封，古今一時，堯舜何遠。臣謬膺重寄，時荷殊恩，載逢河海之清，三睹鯨鯢之戮，誌深除惡，義切同休，歡忭之誠，倍萬恒品。無任手舞足蹈屏營之至，謹奉表陳賀以聞。
