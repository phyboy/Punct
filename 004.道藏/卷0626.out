臣元衡言：今日中使某乙至臣宅，奉宣聖旨，賜臣槍旗器甲鞍馬並錦彩等。禮殊其數，物備其容，肅以將威，煥以昭寵。雲澤濡體，天光照門，抃駭失圖，兢惶罔據。臣某誠荷誠感頓首頓首。臣才無可取，進不因人，陛下憐其小心，知其盡節，特紆宸眷，謬委台司。匡輔之益無聞，將明之效靡著，方俟嚴譴，忽被殊恩。寄重西南，任兼中外，封開大郡，秩正黃樞，登壇於六符之階，被袞為三軍之帥：古今盛典，盡在茲日，人臣寵貴，並集微躬。豈臣孱庸所克負荷，非臣隕越所能上報。重錦名馬，元甲朱旂，王事靡監，儼有行色。天顏咫尺，忽當遠離，感戀徬徨，拜受涕咽。折衝分閫，愧非式遏之才；榮耀自天，猥辱專征之賜。無任感恩激切之至，謹奉表陳謝以聞。
臣某言：臣聞上蒼垂象，當分野者先知；元後用心，奉職司者方見。是以堯稱光被，四嶽得於疇谘；舜號文明，九官稟其分命。豈非隨方表誌，因事立言，陳力自參於化源，造膝難迷於日用。伏惟皇帝陛下睿圖浚發，元德廣運，恢纂鴻緒，允升大猷，振十聖之遺休，複百王之墜典。至如崇陵盡瘁，率禮無違，長信歸尊，因心則感，內成則仁敘九族，外平則義協萬邦，厚俗則寵及高年，廣孝則榮加錫類，能刑則朝無隱慝，善任則野不遺才，修文則戎蠻來威，整武則南北繼捷。此皆事懸日月，聲洽寰區，黔首之所謳歌，搢紳之所抃蹈。其或機參造物，意兆先天，事隔於人謠，功隱於朝聽者，若非奉職之臣，官業所及，諒無得而稱焉。臣以庸劣，謬膺寄任，調盈虛而馭輕重，關成敗而係安危。職思其憂，夕惕若厲，每因罄率，披竭愚衷。出奉溫顏，累承睿旨，有以知造化之意，有以見天地之心，曠若發蒙，析如愈疾，管窺所至，可得而言。昨者臣以潮州刺史李璿放縱私鹽，耗散公利，請從免職，以亻敬慢官。陛下以為法令改更，且當申諭，道塗悠遠，容或未知，俾為後圖，用緩前責。宏恕包於廣大，明察貫於精微，此則群臣不可望清光者一也。江南西道觀察使楊憑奏，以支郡旱歉，經賦不充，請征居地之羨，且循稅茶之法。陛下以為天災流行，有時而息，人怨滯結，貽患則深，縱無日新之美，忍複已除之弊，特令寢奏，姑務通商。有司知畫一之方，負販有昭蘇之望，此又群臣不可望清光者二也。臣嚐使推官殿中侍禦史崔太素奉使淮南，臣以太素名秩甚卑，浚決務重，徵令郡縣，厘訓役徒，須示等威，請賜章服。陛下以為職任伊始，勤效未成，必有可觀，乃申後命。臣再陳所切，方可其奏。雖事從權與，且符濟物之宜，而賞不僭行，已見永圖之旨，此又群臣不可望清光者三也。臣對揚之日，親奉德音，知臣使司支計闕少，必擬昭明儉德，振起素風，率身為天下之先，節用自中宮而始。又曰：「台殿舊制，已當惕慮，經營改作，非所措懷，將不崇三尺之階，豈複議十家之產。」發自宸念，形於天顏，意開而河海自清，言出而神祇知感，此又群臣不可望清光者四也。陛下光臨大寶，星歲將周，貴戚之賜與無聞，恩幸之沾霈殆絕。至於贍軍供國，行賞報功，則必鴻毛府庫，糞土金玉。遂使夏州諸將，恨效淺而恩深，劍外三軍，知生輕而義重，此又群臣不可望清光者五也。夫唐虞盛烈，文武餘風，莫不傳誦聲詩，布在方冊。且匹夫匹婦，片善必書；飛羽沈鱗，一祥皆紀。況陛下動關教化，言在政刑，理參至道之精，躬行盛德之事，而衝虛謙讓，鬱而未發，將何以光揚藝祖，昭示後昆？伏請宣付史館，永為大法。臣幸蒙恩遇，獲奉昌期，言必親聞，事皆目睹，分深骨髓，義激血誠，輕黷宸嚴，魂宇飛越。無任屏營之至。
臣某言：臣聞周陳《洪範》，王者之首政惟農；魯作《春秋》，國家之大事在祀。農憂旱之為虐，祀戒雨之失時，亦由聖感節宣，孰雲冥數前定。臣伏見比者冬陽愆候，宿麥未滋，陛下減膳撤懸，晨興夕惕。加以郊禋日近，輦路飛塵，竊慮增軫聖情，微昏羽衛。帝誠神應，人欲天從，果得風雨葉期，陰明若契。每至乘輿就次，禦幄寧居，然後助澄掃於前驅，效沾潤於清道。及夫廟廷金奏，則橫漢昭回，壇墠煙升，則纖蘿不動。從容成禮，鼓吹還宮，禦正陽之門，施作解之令，歡呼夷夏，踴躍生靈，三代之備物克終，百王之能事斯畢。神休坐降，瑞氣潛蒸，玉鸞僅輟其行音，素雪已飛於前殿，盈天表慶，成花效奇，洽萬國之歡心，啟千載之昌運。若非孝逾舜德，勤過堯心，則何以禮一接而幽報隨彰，景未移而明徵遽至。上辛受福，獻歲告豐，天地回動於精誠，陰陽變化於宸念。始悟竹宮望拜，徒神無用之光；交門作歌，乃為語怪之事。臣謬膺重任，獲侍嚴祠，嘉候殊祥，愜心在目，受恩既深於庶類，同休豈止於恒情，手之足之，罔知攸措。無任感躍屏營之至。
臣某言：伏見今月十四日制命，以尊尊親親之義，虔祔獻祖、懿祖於德明興聖廟室，正太祖景皇帝東向之尊者。十五日奉遷事畢，十六日祫饗禮成。日月貞曜，乾坤定紀，稱情靡忒，合敬有歸，百神得受職之方，萬國知來敬之本，中賀。臣聞國有事莫大於嚴祀，《禮》有經莫大於尊祖，夏殷得之以繁祉，周漢用之以休明。爰自魏晉，迄於隋氏，或以祚短而不及祧正，或以時艱而未遑計論，紛綸興謝，綿曠載祀，竟虛盛典，允屬昌期。陛下道冠前王，慶殷累聖，奉無競之烈，克廣鴻休，瞻有赫之靈，思正大典。精誠感念，旰食疇谘，內斷皇明，俯裁群議，奉祖宗於常尊之地，定昭穆於式序之宜，清廟肅雍，元穹保祐。奔走夷裔，鼓舞生靈，煥乎觀一代之光，盛矣接千年之統。臣等自鍾舛薄，坐嬰衰瘵，不獲躬執籩豆，稱慶闕庭。誠仰聖敬，感深孝理，形留神往，倍百恒情。無任竊忻之至。
臣某言：伏奉恩制，授臣檢校司徒充度支使兼鹽鐵轉運等使依前同中書門下平章事。恩獎殊常，授任非據，承旨慶忭，省躬慚惶，中謝。臣素無異能，幸逢昌運，頃因人舉，累荷國恩，聲績靡聞，塵忝增懼。陛下丕承景命，光闡鴻猷，理財阜人，尤所注意。臣竊位時久妨賢愧深，柄用之地，甘心自絕。豈謂大明私照，元造曲成，俾參論道，兼領經費。當至化鼎新之日，在微臣遲暮之年，將何以上副宸衷，外弭官謗？負乘為盜，冰炭在懷，庶遵周任之言，敢飾範宣之讓。伏惟睿鑒，俯亮愚誠，特降殊私，賜寢嚴命。則聖朝無虛授之議，微臣遂審已之宜，遐邇之間，孰不知勸。無任懇迫屏營之至。
臣某等言：伏見今月十五日制命，以天下經賦，首於東南，浙右諸州，薦罹災歉，全以逋債大敷湛恩。人謠勃興，朝聽震動。中賀。臣聞三王已降，綿曠千祀，為邦之政盡在，欲理之主甚眾，莫不知《傳》戒「獨豐」，《語》稱「與足」。至於愛人節用之際，約躬紓國之時，則必情隨事遷，以欲忘道。故曰：人鮮克舉，行之惟艱。伏惟皇帝陛下浚發睿圖，紹休聖緒，躬行慈儉，子育困窮，皇明燭幽，惠訓不倦。撫臨萬國，曾未再周，深求疾苦之源，屢下蠲除之詔，裁戎祀之經費，減乘輿之服禦。雖邦計之有羨入，憂於未憂；雖生人之所樂輸，損之又損。風行號令，日貫精誠，明神聽其德音，和氣生於文字。將舟車所及，鹹升至理之期；豈江湖下方，獨被曲成之澤。臣等屍素有日，獻納無聞，尚勞聖心，軫恤人隱。甘同凡品，不敢望於清光；竊與疲，共謝生於元造。無任感忭之至。
臣元衡言：伏蒙聖慈，借飛龍馬若干匹，至京兆府界首者。臣謬處台司，將明薄效。自忝方任，恩禮特加，獎諭綢繆，寵錫輝煥。寒衣病藥，悉出聖慈，匹馬一人，鹹經禦選。遠覽圖史，近徵耳目，如臣蒙幸，未見其倫。實有何功，敢當斯遇？盡節竭誠，在臣子之本分；殺身致命，報君親之常道。竟將何力，上答殊私？空保丹誠，以致灰粉。王程靡處，天駟言旋，仰服皂之有期，恨違顏之方始，精魂自越，顧步莫留。權奇之姿，向雲闕以驤首；悃款之戀，與星影而共馳。瞻望天庭，罔知所措。無任感戴彷徨之至，謹奉表陳謝以聞。
臣某言：臣去年十月十七日蒙恩授使持節道州諸軍事守道州刺史。奉命星馳，不敢遑息，以今月七日到州上訖。祗寵自天，戰無地。臣某誠兢誠感頓首頓首。臣謬以孱庸，早參朝序，再塵憲府，三踐文昌，竟不能著稱彌綸，讚肅綱紀。合行殿黜，翻蒙獎任。共至公之理，分子物之憂，自古審官，莫斯為重。臣才乏吏用，識昧政經，將何以克副聖心，撫寧遐俗？唯當勤宣皇化，虔奉彝章，苦節勵精，少酬萬一。臣無任受恩感激之至，謹奉表陳謝以聞。
臣某言：伏奉五月一日恩制，授臣使持節衡州諸軍事守衡州刺史，散官勳賜如故。謹以七月十五日到本州上訖。恭承寵命，循顧庸虛，感忭失圖，戰無地。臣某誠感誠懼頓首頓首。臣聞三載陟明，《虞書》盛典，六條舉最，漢制宏規。必在上允帝俞，俯諧師錫。臣謬領郡務，素無吏能，虔守國章，布宣皇化，匪寧夙夜，再換炎涼。仰奉陛下憂勤，以恤遠人凋瘵。雖檢身肅下，不敢愧於神明，而阜俗移風，竟未彰於績用，將何以特膺睿獎，簡在宸心，當愷悌之旁求，副循良之慎選？省躬增愧，殞首知慚。謹當恪勵精誠，策磨朽鈍，冀立日新之效，少酬天覆之恩。實望聖慈，照臣肝膽。臣無任感躍屏營之至，謹差某官乙奉表陳謝以聞。
臣某言：臣自遠離闕庭，晨夜奔涉，祗承寵命，不敢遑寧，謹以某月某日到所部上訖。仰宣聖旨，親諭遠人，酬恩之效未期，戀主之誠已積。臣某誠恐誠懼頓首頓首。臣本章句諸生，器用無取，徒以小心畏敬，謬為先聖所知，趨奏禁闈，浸逾星紀。屬內外危疑之際，是非剖判之初，實以艱貞自持，中立無倚。天高聽近，愚款獲申，神幽鑒明，昌運斯屬，遂蒙陛下擢於侍從，超冠等倫，用其憂國之寸心，委以代天之重務。俯僂三命，炎涼五周，登車奉「馭朽」之懷，假寐感「宵衣」之誌，徒耗神用，莫能將明。篋盈謗而方賜駃騠，鼎折足而未忘簪履，竟以陳乞，遂其優容。無綺季夏黃之德，而猥當調護；無竇融、賈複之勞，而獲奉朝請。以此沒齒，猶為負恩。豈意曾未逾年，忽蒙抽獎，廟授鈇鉞，廷賜旌旗，俾臣懦夫，當此大任，節制五嶺，幅員萬里。伏波之銅柱猶在，永謝奇功；士燮之鼓吹日聞，彌慚武幹。將何以宣美皇化，振揚國威，洗愆責於千齡，答生成於再造。唯當舉章修法，苦節清心，撫獷俗以思柔，酌貪泉而無懼，庶幾萬一，仰副憂勤。但以白日在天，長安不見，丹涯限地，溟海方深，顧蒲柳之前衰，奉軒墀而尚遠。無任感戀屏營之至，謹差某官某奉表陳謝以聞。
臣某言：伏奉制命，擢臣右拾遺；又中使毛進朝至宅，奉宣進旨，賜臣本官官告者。澤濡窮鱗，雷起幽蟄，塵忝近侍，冠軼常倫，震驚失圖，兢罔據。臣某中謝。臣嚐學舊史，承訓先臣，皆以奉上自致為榮，附下苟進為恥。臣所以既孤之後，義不因依，賣洛中之薄田，歸闕下之舊宅，退藏其跡，私誓於心，不邀利於權門，不求名於眾口，星霜苦節，夙夜精誠，唯願投軀盛時，自結明主。愚誠神感，人欲天從，果蒙陛下自記姓名，猥憐孤直，振零丁於絕望，拔曖昧於無階，獨斷皇明，超至清列，俯降中貴，內賜官告，特違恒例，光寵賤臣，俾其不出戶庭，坐生羽翼，萬乘知己，一鳴驚人，公朝得盡節之方，私室無謝恩之處，顧惟凡陋，叨此殊尤，纏激血誠銘鏤膚骨。采拔恩重，泥塗感深，畢性命以為期，裂肝膽而何述。唯當竭誠陳力，效節明忠，使凡心有孚，白首無玷。然後敢望披雲捧日，一識天顏，則闔門之灰粉知歸，百生之誌願斯畢。臣家雖在城，多適田野，久廢簪笏，皆須營備，不獲當時隨例，拜謝闕庭。
臣某言：今月十三日麵奉進旨，其南郊賞設錢，恐度支支計闕少，以庫內錢充者。臣聞王者以四海為家，君道唯百姓與足，象天平施而無別，如地生財而不私，薄奉已而厚奉公，重從人而輕從欲。知則孔易，行之惟艱，曠代莫聞，今日斯遇。伏惟皇帝陛下誕膺駿命，富有萬邦，而能保元光慈儉之宗，奉列聖憂勤之緒。臣謬司禹貢，竊見堯心。非戎祀之用無急宣，非軌物之經無別獻，土木之工，遂聞於廢息，恩幸之賜，殆絕於沾濡，固已行路謳吟，搢紳抃歎者久矣。伏以郊禋有日，慶澤自天，楚師思挾纊之恩，漢將望解衣之惠。國存舊典，事有恒規，臣在職司，敢不供集。陛下憐江淮甫罹旱歉，念庸蜀新罷大兵，雖經費有餘，而聖慮猶軫。昨因伏奏，親奉德音，悉擬發內府金錢，禦服繒彩，約躬節用，紓國贍軍，允葉師和，克虔祀事。必知感神之德，未酌獻而幽通，動天之誠，先燎煙而上達，百祥所降，萬福攸宜。信可以光洽寰區，敻掩圖篆，家知自遂，戶識至公，風人寢「杼軸」之詩，黔首臻富庶之域。微臣何幸，獲睹升平，至德難名，載深感懼。無任喜忭激切之至，謹奉表陳謝以聞。
臣慎言：伏奉某月日敕，授臣男宥安州刺史兼侍禦史充武昌軍兵馬留後仍賜紫金魚袋者。雷驚裏巷，日照閨門，寵命自天，戰無地。臣誠懼誠感頓首頓首。臣聞惟君任臣，固無虛授，知子者父，敢私不才？臣頃者伏以聖政惟新，時清無事，遂絕指蹤之望，求申戀主之誠。陛下以臣統兵歲深，周涉艱險，長三軍之子弟，積百戰之瘡痍，將有去留，念其情義，理資感勵，事貴便安，爰敕臣男，試總戎務。臣雖訓之以義，教之以忠，而鈍拙有涯，策磨靡及。童兒代斫，每懷傷手之憂；小子在邊，曾無折屐之喜。將何遽膺寵數，薦沐恩光，真授竹符，就加金組。且祁午之為軍尉，父已懸車；陸抗之將父兵，子非彩服。豈比臣身居端右，男領方州，鳴玉會朝，朱轓行縣，焜燿中外，超冠古今。名數之樂何加，人臣之事斯極。千載至公之運，獨被殊私；萬物鹹遂之辰，先蒙曲澤。瀝肝呈膽，莫盡微誠；毀族滅身，寧足上報？臣無任感恩隕越之至，謹奉表陳謝以聞。
臣某等言：今月二十三日宰臣奉宣進旨，「如聞百寮士庶等親友追遊，公私宴集，及晝日出城餞送，每慮奏報，自今以後，各暢所懷」者。誌存必信，義切同休，令行如春，神應若響，寒木暉潤，嚴風變和，推己感於人心，發生先於天意。臣某中謝。臣聞與人同其樂者，不必盡致於韶夏之庭，在夫不奪其歡而已；與物致於誠者，不必日效於丹青之信，在夫不察其細而已。況乎搢紳之樂名教，聚皆以類，臣子之事君父，遊必有方，豈足輕聳物情，遽塵天聽。伏惟皇帝陛下光纂十聖，威臨萬方，神武功就，人文化成，窮溟無波，豐歲將宴。樂奏穆清，感深乎共樂之道；駕言遊幸，思所以適人之方。爰詔輔臣，式將明命，優諭卿士，達於庶人。琴築追遊，無憚京輦；輜軿送遠，勿限嚴城。禁吏司之苛察，盡朝野之歡泰。始覺飛沈之樂，宇宙之寬，物不自疑，人知所措。在宗載考，夜飲承湛露之恩；求友相鳴，時宴奉祥雲之慶。浹休聲於夷夏，蒸喜氣於山川。千載之昌運允符，百王之遺美斯舉。臣等謬膺寄任，親奉休明，方感生成之德，更蒙優貸之詔。恭承睿旨，務竭歡心，飽思屬厭，醉念溫克，戒竹林之虛誕，去金穀之浮華。君雖不察於泉魚，臣敢有愧於屋漏？且歡且懼，居寵彌驚，稽首知慚，殺身何報。無任感恩兢惕之至。
臣等言：伏見今月十三日宰臣奉宣聖旨，以肇建元和，惟新寶曆，極其幽賾，冠以睿文，恩示具寮，慶昭萬國。中謝。臣聞清濁既判，象數相生，一元起於帝圖，三統成於人道。形器之表，推步而得，恍惚之際，錙銖不差。有開必先，聖作物睹。伏惟皇帝陛下誕膺駿命，敬授人時，爰詔日官，厎定曆法，啟開元氣，節宣群生。役五行於文字，貫七曜於珠璧。仰觀俯察，允協於神休；東作西成，永貞於農候。感動夷夏，鼓舞飛沈，天子之大政行焉，聖人之能事畢矣。臣等幸備朝序，親奉昌期，竊見天心，敢迷日用。無任蹈詠之至。
今月二十一日，高品、薛盈珍至鳳翔府，奉宣進止，賜臣緋衣、魚袋、笏並袋紫衣一副者。發揚宸念，昭灼恩光，瞻奉自天，戰無地。中謝。臣孤陋無取，過蒙獎錄，聖慈周洽，天造曲成，恩重出疆，俾諧盡飾。九重清秘，不忘絕域之單車；萬乘憂勤，特記微臣之命服。衣分內府，錫及近藩，未申汗馬之勞，遽冒濡鵜之刺。在笥增感，撫躬若驚，隕越兢慚，罔知攸措。
臣某言：孟秋猶熱，伏惟聖躬萬福。臣以去月二十一日到薄安山，見蕃胡尚綺裏徐等，同令盈珍等卻回奏事，令臣取今月發赴衙帳者。伏惟聖德柔遠，皇明燭幽，蕃情大歡，酋帥知感，虔奉朝旨，賓禮使臣，迎勞肅躬，饋餼豐潔，益知向化，彌表革心。臣恭備單車，不勝慶忭。嚴程方始，絕域未窮，白日在天，瞻仰如近，青蒲之地，伏奏猶賒，感戀彷徨，罔知攸措。無任犬馬屏營之至，謹因中使第五忠憲附表起居以聞。
臣某言：臣聞惟睿作聖，觀乎人文，達則化成，窮則垂訓。先師所以祖述堯舜，誌在《春秋》，懸衡百王，撥亂三季，正大當之本，清至公之源，通群方以誠，貞天下於一，動無不順，道德之要機，斷無不齊，帝王之利器。而梁木既壞，生知蓋寡，三《傳》得失，索隱未周，群儒異同，致遠皆泥，沒微言於滋蔓，亡要旨於多岐。奧室不開，漫逾千祀，天其或者將有俟焉。伏惟陛下德合乾坤，明並日月，氣和物茂，遠至邇安，欲以人情為田，講學而耨，鎮定皇極，耀光時雍。道之將行，實在今日。臣不揣蒙陋，斐然有誌，思窺聖奧，仰奉文明，以故潤州丹陽縣主簿臣啖助為嚴師，以故洋州刺史臣趙匡為益友，考《左氏》之疏密，辨《公》《穀》之善否，務去異端，用明本意。助或未盡，敢讓當仁，匡有可行，亦刈其楚，輒集注《春秋》經文，勒成十卷。上下千載，研覃三紀元首雖白，濁河已清。微臣何幸，與道偕遇，竊以德之匪鄰，骨肉無應，道苟合，古今相知。然則堯舜之心，非宣尼不見，宣尼之誌，非陛下不行。庶因儀鳳之辰，永洗獲麟之恨。臣官忝國學，思非出位，以為家寶，罪實欺天。謹昧死寫前件書，詣東上閣門奉進，伏候聖旨。輕黷宸嚴，魂爽飛越。無任。
臣某言：臣聞元德上升，三靈為之動色；聖功下濟，萬類所以傾誠。臣州去秋之間，時雨不足，自陽風應律，子月經年，今月十二日晚降雪，越至十四旦開霽。絮飛千里，花翻六出，糅初梅而委苞，封宿麥而垂津。其日晡時，西南有慶雲見，為樓為閣，圖閶闔之九重，非錦非繡，狀衣裳之五色。其時又有日抱戴，日晚澄廓，天景淑清，拖黃氣而重圍，舒紅光而四溢。臣與司馬樊元則並寮屬吏等三十餘人，得所部貴鄉冠氏等縣申稱，雪厚一尺以下，並睹慶雲、抱戴等瑞。臣謹案《詩》云：「上天同雲，雨雪雰。」毛萇云：「豐年之冬，必有積雪若煙。」《氾勝之書》云：「雪者五穀之精。」又案《史記》云：「慶雲一名卿雲，若煙非煙，若雲非雲，鬱鬱紛紛，蕭索輪囷，是謂卿雲喜氣也。」《瑞應圖》曰：「景雲者，太平之應也，一曰慶雲，非煙，五色氤氳，謂之景雲。」《援神契》云：「天子孝則景雲出遊。」又案《援神契》云：「王者德至於天，則日抱戴，在上曰戴，在傍曰抱。」又云：「黃氣抱日，輔臣納忠。」《漢書》曰：「宣重光。」李奇云： 「太平之代，日抱重光。」伏惟陛下受天寶命，衝用情深，豐食之要，鑒寢憂勞。雪為五穀之精，麥為六田之首，由是天降瑞雪，其意若曰：「太平其有年乎！」雲者運氣立名，布恩成義。陛下仁霈草木，惠及蟲魚，揚祖宗之烈光，垂天地之正色，由是天降雲瑞，其意如曰：「天子其大孝乎！」日者眾陽之宗，人君之表，由是天降日瑞，其意若曰：「天下其大明乎！」魏州大明之慶基，光封之舊國，嘉祥備致，靈貺綢繆，豈徒然哉，斯有由矣。臣叨陪漢守，肅奉堯親，逢日月之貞明，嘉煙雲之爛熳。手舞足蹈，地雖限於外台；桉牒披圖，心已馳於雙闕。不任感悅之至。
臣某言：臣伏見某月日詔旨，發更太原、鳳翔及神策諸鎮兵赴劍南東川者。陛下睿算無遺，神武必斷，與人除害，順天行誅，奮如霆之威，乘破竹之勢，期於久逸，無憚一勞，大正國經，永清時祲。百王盛事，千古英聲，天下幸甚。然或時事之可否，兵家之利害，道途之險易，將帥之宜稱，不可不深圖遠計，原始要終。狂夫有可擇之言，愚者有一得之慮，管窺所至，願效微誠。臣竊以為古今用兵，皆在將勇師和，政齊計勝，不必多兵廣眾，然後成功。今高崇文等諸將所統，已約一萬五千餘人，以整擊亂，以順討逆，授以廟算，假之天威，馘醜挫凶，霈有餘力。若更多徵征鎮，廣命師旅，臣竊計之，其患有五。一則高崇文素非大將，拔自偏鎮，忠勇雖著，威聲未振，本兵既少，兼統則多，將皆權隸，士非素撫，雖是銳師，勢同烏合，居常則猶可脅致，臨敵則何以指揮？非惟崇文才分有限，此亦自古兵家所難。臣不敢廣引載籍，上煩聖聽，請直以近事明之。哥舒翰潼關之守，郭子儀相州之圍，韓全義激水之役，皆以兵多將雜，而致敗衄；許叔冀之保靈昌，李光弼之全河陽，李晟之收複京邑，皆以兵少將一，而建大功。成敗昭然，布在人口。二則貞元以來，天下無事，四方節將，人各懷安。陛下覆燾惟新，理先清靜。今以西南小醜，久稽天誅，自春徂夏，徵發已廣，見在兵力，破賊有餘。若更務濟師，屢聞動眾，山嶮深阻，暑濕為沴，北人南役，誰不憚行，去土離家，動生愁怨。往年涇州叛卒，職此之由。事係安危，不可不察。三則吐蕃約盟未定，窺伺在心，間諜往來，急於郵傳，又必持兩端之計，與劉辟交通。若聞發兵西南，多取邊鎮，秋風即至，虜馬已肥，冒隙乘虛，必有侵軼。事出萬一，悔何可追？四則劉辟窮寇，保險逃死，雖禍淫助順，天道甚明，而兵凶戰危，人事難必。脫或貔武之師，少不如意，蜂蟻猶聚，假息旬時，攻守之間，動須應援，固當潛鋒養銳，以逸待勞，今便息兵，後將何繼？五則劍川磽塉，居人食且不充，蜀路險艱，餉運無由多致。今屯兵日費，何啻萬金，數州麥粟，貴糴將盡，千里飛免，所濟幾何，若更加兵，實難供贍。一夫脫有菜色，三軍無複鬥心，幸可以少成功，何必多而為患？今太原及神策等軍已上道者，其數頗多，足辦戎事。其鳳翔等鎮未發之兵，伏乞聖恩，且勒權停，續候事宜，以議行止。臣謬膺重任，過蒙恩遇，輒率狂瞽，輕黷宸嚴。苟利國家，甘心鼎鑊。無任兢遑懇迫之至，謹奉表陳奏以聞。
臣某等言：臣等伏準故事，每年二月一日，以農務方興，令百寮具則天大聖皇後所刪定《兆人本業記》奉進者。中謝。臣聞不愛牷玉，祈穀於圜丘，可以致誠，未足以為勸；躬秉耒耜，籍田於千畝，可以示勸，未足以教人。必也因天地之和，順陰陽之理，利其器用，精厥法式，變之而不倦，動之而不勞，四海靡而風行，百姓迷其日用，宏我政本，實惟農書。伏惟睿聖文武皇帝陛下德茂生成，道光慈儉，捐金而寶穀，菲食而粒人，考《堯典》以授時，稽《禹貢》而任土，潔粢盛而大事在祀，銷劍戟而盡力為農，豐年屢薦於郊歌，嘉瑞繼書於國史。而不自滿假，惟懷永圖，每至獻歲載陽，仲春初吉，俯察土膏之候，仰觀晨正之祥，經始歲功，導揚生德，徵有司之舊典，奉先後之遺文，深居穆清，親覽奧妙，匪崇朝而盡更田畝，不出戶而遍洽人情，見捽草抔土之艱，知寒耕熱耘之苦。宸心感念，畎畝昭蘇，一歎而時雨先飛，三複而春雷自起。臣等業慚學稼，祿過代耕，親承務本之風，日奉在勤之訓。三時不害，觀玉燭於氤氳；九扈孔修，賀生靈於富庶。謹繕寫前件書凡二十篇，共成三卷，謹詣東上閣門奉表陳獻以聞。
