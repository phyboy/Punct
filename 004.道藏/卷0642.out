瞽惟審聲，風實應候。候至而厥風肇扇，聲和而有瞽斯奏。知夫天道，則清泠必聞；揚於王庭，亦威儀可究。所以讚欽若，明敬授。先五日而可傳，信三推而不繆。於時凜冽方謝，溫仁始宣。雜蔥蘢之佳氣，和鬱靄之祥煙。樂師乃告平野，臨大田。其視則惟昧，其聽則惟專。寧體於舞鬆之間，得其煦嫗；傾耳於偃草之際，宣彼暄妍。曰此融風，將聞於天。既而進退匪徐，周旋可則。逶迤於紫殿之下，俯僂於丹墀之側。豈無相於倀倀，方鞠躬而翼翼。乃進而言曰：陛下以美利利四海，以仁宥宥萬國。調玉燭而設邦教，法銅渾而立人極。所以八風不奸，六律無忒。臣以樂吏之賤，謬知君子之德。先王所寶惟穀，所大惟食。必俟協風，以候力穡。順時而教導，蓋國之章；有聲而薦聞，乃臣之職。今者起幽穀，拂平林。蕭條注耳，寂寞拂襟。有薰兮動地之氣，無颯然鳴條之音。達勾萌，其和以布；庤錢鎛，其儀可尋。且兢兢懍懍，是微臣音之審；習習飀飀，彰陛下德之修。固宜答休徵，乘麗景。躬千畝，率萬井。諒神倉之委積，則齋宮之清淨。表聖時之鹹若，昭國典之思永。皇上垂拱無為，居高聽卑。察邇言，悅蒙瞍之告。谘故實，敦稼穡之宜。謀盛禮，度宏規。豈虢公之言是則是效，而周王之代不識不知。
國有休徵，天作零雨。不為霖以破塊，自呈祥而潤土。既沾既足，克成五稼之豐；不疾不徐，詎作三農之苦。惟雨也映於遙天，惟塊也列於大田。彼以泛灑為利，此以生植為先。元雲不開，色霏微而方密；黑壤相映，形磊落以皆全。詎為暴於終日，自成功於有年。觀其散漫初來，空濛如振。不遺一撮之小，不爽一旬之信。滋螻蟻之穴，何患沾濡；帶蚯蚓之形，亦懷膏潤。其色如晦，其飄甚微。纚連異質，優渥同歸。如原野之霧合，似隴畝之塵飛。色潤方圓，形沾大小。東作之耕斯著，西成之功必表。青黎不散，佇秀麥之芃芃；白壤常存，宜散絲之皎皎。是知妖魃見也，則枯旱為憂。商羊舞也，則泥塗見修。孰若霡霂微清，滂沱不流。所以見太平之美，所以彰至聖之休。故宜美土疆，資播種。宣老圃之誌，作「曾孫」之頌。祁祁美瑞，九土之澤克施；每每有形，三日之霖勿用。是知雨無破塊，年必屢豐。積而不載，感之則通。何沃土之不浹，何瘠壤之不同。夫如是，則受塊之人共欣其天賜，擊壤之老將明其帝功。
上帝宥密，露滋貺吉。青紫相宣，元黃間出。湛鮮輝以交透，涵潤彩以爭溢。搖泫泫於微風，散離離於初日。滴而成暈，宜警鶴之偏聞；感以無情，勝舞獸之能率。被萬物之鹹睹，表天心之以溥。識瑞氣之非二，辨方來之自五。洗於石如披媧後之文，遍於地似割封侯之土。合德於唐，成金之黃。鳥晨散而翻墜，煙晴籠而轉光。既桂成於重葉，亦珠綴於垂芒。契之斯來，我則調玉燭而後致；求之靡得，彼則耀金莖而莫量。是以其邦用昌，其人用康。誠可以為飲，不可以為霜。其離絢兮，其濃沃若。遐矚文象，旁通綺錯。狀郊祀之琮璧，燦以芬敷；擬霄漢之雲霓，煥乎蕭索。固自天而同酒，諒不醉而可樂。其甘如飴，其凝如脂。苟葉於道，不常厥期。在春而眾葩皆麗，或秋而群蕪更滋。彼露矣，我王則之。接花光兮渥蓂莢，連碧砌兮滿階墀。旁沾兮對龍袞之彪炳，紛映兮逼鸞鳳之葳蕤。始繁於天臨之際，終晞於日旰之時。足使魏殿懷慚，漢宮非勝。多聞前後之仙術，豈逮吾君之響應。願濡翰於攻文之徒，庶發揮於夢筆之興。惟上天之陰騭，至誠感通，靈液肇吉。能分五色之異，以候一時之出。祥風爍乎茂草，瑞景晞乎朝日。玄黃雜錯，綴玉樹以相鮮；丹紺交輝，映金盤而乍失。既能偶聖以呈貺，寧有普天之不率？飛液花塢，流光蕙圃。青熒玉綴，燦爛珠吐。靈藥訝仙童捧來，潤石疑女媧欲補。花禽拂著，宛如陳寶之雞；平野染成，煥若徐方之土。當其金烏戢耀，玉兔騰光。夜寂空知警鶴，寒輕猶未為霜。徒想狀天，酒類神漿。豈辨彰施而披棘，尤分雜錯以沾裳。滿林嶺而霞駁，遍莓苔而錦章。自然郁為天祚，慶我皇唐。何必征勒畢之言，以為國泰；驗吉雲之說，乃辨時康？嘉其風中煜爚，空際浮爍。綴瑤草以紛敷，泫庭柯而照灼。彼瀼瀼刺其感歎，此湛湛歡其宴樂。徒用興其詠歌，曾何睹其交錯。未若含瑞表德，耀彩逢時。乍綺分於彼，或星合於茲。為陰陽之淳粹，作花木之葳蕤。喜氣度關，徒虛語耳；榮光出水，曷足方之？是知天降休祥，聖為明證。淡汪濊之仁澤，得文質之善稱。天何言哉，國有感善應。 　　。
王者崇北辰之位，正南面之威。赫朱燎以具舉，列彤庭而有輝。助彼皇明，可燭於夜色；葉茲睿哲，引曜於宵衣。信乎令典有作，舊章不違。當其冠劍鏗鏘，環珮昭晰。峨峨爭赴，肅肅就列。聽玉漏而未央，仰紫宸而初爇。珠旒將出，方熠熠以星懸；彩仗徐來，已煌煌而電設。九儀稍布，六樂爰分。代星光之照曜，雜佳氣之絪縕。騰輝於鴛鷺之行，若離若合；委照於熊羆之旅，或友或群。昭昭彰彰，紫氣紅光。聲明煜煒，百物熒煌。睹炎上之有赫，知臨下之無荒。遠而瞻之，謂焚裘之煙昭儉於晉帝；迫而察之，似流屋之火呈瑞於周王。金釭莫齊，銀燭非競。長風乍拂，高焰彌盛。華袞燦爛以相鮮，猛虛攫而交映。其容烈烈，其明杲杲。附寒者覺其春深，假寢者疑其曙早。則知統四海，朝百辟。勵夙興，勤夕惕。佐盛儀而有待，惜流光而無斁。昭其明也，葉天鑒之穆清；望而畏之，契天威之咫尺。彼爟火秦舉，神光漢覿。何足示來儀之容，呈入覲之績。則知我皇立人之程，為國之經。旂淠淠而咸造，鸞鏘鏘而可聆。萬宇乂，多士寧。豈徒美君子之至，在宣王之庭。
帝堯以化成於萬國，歌宣於九德。出汾水之陽，經姑射之側。峰巒交映，若睹神人之形；冰霜相鮮，皆呈處子之色。若非感而遂應，靈而不測。何以見不死之庭，當至人之域。始其厭宮室，出茅茨。駕鸞輅，建羽旗。若光若滅，乍合乍離。寓目於巉岩之頂，駐蹕於沮洳之湄。爰按節而至矣，乃傾蓋而望之。倏而五雲繚繞，群仙縹緲。出碧嶺之崇崇，臨丹邱之窅窅。瞻童顏之麗，綽約則多；觀羽服之鮮，襳襹非少。集其侶乍謂昆侖之巔，狀其居不異蓬萊之表。由是我山岊，矚天潯。既元覽而旨遠，亦高蹈而思深。乃曰我以萬姓臣服，八荒君臨。蓋天下之至貴，亦域中之所欽。安知阻茲崖巘，隔彼岑。有吸風之人，遐不可見；仰承雲之客，高不可尋。既而儼珠旒，端玉藻。增肅穆之敬，念希夷之道。見仙人之嶽嶽，徒仰高山；望鸞鶴之翩翩，且輕大寶。既而求之不得，瞻之在前。念四子而莫來莫往，思一人而無黨無偏。乘白雲而何及，引黃屋而來旋。故能戒以無怠，防於未然。向使忘鶉居之性，徇龍駕之盛。則光宅之德，徒聞乎以遨以遊；比屋之聽，詎見乎乃神乃聖。我皇明四目，達四聰。惟神也愛而見，惟聖也感其通。不窺仙於飲露，不問道於順風。則姑射之神，未為盡善；陶唐之主，未足比崇。
漢武帝出鹹京，遊昆明。覿潛魚之躍，吐靈珠之英。珍不藏川，是獲媚川之色；仁苟及物，必能動物之誠。先是撥刺巨鱗，傍畔水裔。或詹何所中，或任公所制。利鉤貫鰓而錯落，長絲縈岸而掣曳。殘瘁不振，沉浮未濟。是用脫其鋒，解其綴。索於枯肆，初同患於波臣。銜以圖書，終乃小於軒帝。他日擇良辰，鏡清流。舍鑾輅，登龍舟。不徐不疾，以遨以遊。於是傍臨桂棹，遠映珠旒。或銜或戲，似驪龍之頷將吐；若明若滅，比瓊蚌之胎未收。光铓稍逼，輝赫難儔。實有意於豐報，固無情於暗投。含幽育明，轉煌煌於畫鷁；振鬐掉尾，時熠熠於牽牛。既而千官動色，百辟鹹睹。且曰修其文，耀其武。澤之廣，恩之溥。雖彼池中之物，亦懷天下之主。報德而入於隋掌，此類蛇銜；感音而失於晉庭，彼慚鶴舞。況乎燭龍奪豔，石鯨獨吐。泣鮫人之目，固不可倫；綴神女之軀，曾何足數。由是儼天儀，俯洪池。映噞喁而未出，炫的而方施。然後得廉寸之彩，失圓折之規。則皎皎駒來，自掩白狼之美；翩翩隹至，徒稱赤雀之奇。是知人能博施，物亦幽讚。無煩罔象之索，詎假闌幹之貫。向若安其忍，棄其難。俾頒首長逝，劫灰未散。安得此樂於江湖，見托於河漢。則玉殿之側，誰綴其玲瓏；金輿之傍，莫矜其照爛。以言於魚也，厥道斯存。以言於人也，如何勿敦。則受嘉惠，蒙渥恩。得不效節於當代，而垂名於後昆。
玉琯絕倫，受之於神。希夷感化，皎潔含真。既比德而為美，亦諧音而可珍。肇自敻絕，發茲璘玢。匪剖石於和氏，乃成器於羽人。伊昔帝鄉所傳，王室未獻。虹彩潛射，霓旌並建。鸞鶴映之以生光，煙霞奏之以適願。同鈞天之樂，靈境獨聞。在層城之宮，人寰共遠。既而舜德有感，王母來過。獻之皎皎，捧之峨峨。重華遂得其符瑞，百靈永謝其琢磨。儻比以為笙，知鳳吹之不遠；如秉之為笛，曷龍吟之足多。豈徒嘒嘒於茲竹，碌碌於隨和。若乃觀其戾止，察其所以。質非竽籟，韻含宮徵。圓其表而合規，虛其中而通理。光連素手，雖提握之不忘；色映丹唇，在吹噓而成美。其舍也無聲之樂，其獲也無疆之祉。虛而不屈，老氏之籥乍同；磨而不磷，戎人之環孰比。況乎知白自守，無瑕可猜。色迷瓊樹，影雜瑤台。懷清越之音，不求於扣；感馨香之德，不召而來。固仙侶之所執，非玉人之取材。則知素琯之祥，元理可察。將使律合於六，音諧於八。傳真人之逸韻，資聖主之大戛。宜乎藏九重之深，為百代之欽。騰輝爛爛，和俗愔愔。使伶倫之筩，自漸葉律；俾女史之管，空愧垂箴。無以窺天之心，而忘至德之音。
墨之為用也，以觀其妙；池之為玩也，不傷其清。苟變池而為墨，知功積而藝成。伊昔伯英，務茲小學。棲遲每親乎上善，勤苦方資乎先覺。俾夜作晝，日居月諸。挹彼一水，精其六書。或流離於崩雲之際，乍滴瀝於垂露之餘。由是變黛色，涵碧虛。浴玉羽之翩翩，忽殊白鳥；濯錦鱗之潎潎，稍見元魚。則知自強不息，允臻其極。何健筆之成文，變方塘而設色。映揚鬐之鯉，自謂奪朱；沾曳尾之龜，還同食墨。沮洳斯久，杳冥不測。愛涅者必染其緇，知白者鹹守其黑。蘋風已歇，桂月初臨。元渚彌淨，元流更深。所以恢宏學海，輝映儒林。將援毫而悅目，豈泛舟而賞心。其外可察，其中可見。同君子之用晦，比至人之不炫。冰開而淳漆重重，石映而元圭片片。儻北流而浸稻，自成黑黍之形；如東門之漚麻，更學素絲之變。究其義也，如蟲篆之所為；悅其風也，想鳥跡之多奇。將與能而可傳可繼，豈謀樂而泳之遊之。恥魏國之沉沉，徒開墨井；笑昆山之浩浩，空設瑤池。專其業者全其名，久其道者盡其美。譬彼濡翰，成茲色水。則知遊藝之人，盡以墨池而為比。
懿彼元獺，生於水鄉。始殺身於河涘，卒成器於書囊。仍彼殘文，不假乎雕刻；裁以新制，自合乎圓方。既出納而斯取，亦扃鐍而有常。想夫下泉委質，上天致祭。紫府鹹萃，丹誠若契。宜介福以全生，奚徼禍而致斃。苟利人以獲助，甘成器於此際。則有攻皮之工，嚐巧於中。遺文不剪，輕縷潛通。圓其蓋則合而能固，柔其質則用之不窮。謝水府之至樂，入書林而見崇。外也蒙茸，毛有所傅；中也駢坒，書有所聚。韜蔚矣之文章，秘煥乎之詞賦。彌縫則密，豈亡三篋之書；周旋必複，且涉九衢之路。若乃青簡疊至，尺牘交馳。藏筐篋而不可，置懷袖以攸宜。必資之以善閉，克守之而不遺。雖納以魚箋，乍似噬魴之日；臨乎墨沼，寧同赴汨之時。動必依人，靜而掛壁。滿貯攸戒，緘滕受益。其來也江海至深，其潔也波瀾所滌。掩青囊之貯卷，異豹文之成舄。既翰墨之居珍，幸提攜而無斁。
伊昔漢武，將吞遠戎。鑿昆明之澹澹，習水戰之雄雄。池則無涯，寫滇河之象；戰思拓土，合水國之風。將以規遠略，恢聖功。遐方不擁，獷俗來同。豈徒列萬艘之邐迤，玩一沼之衝融。乃命搜舳艫，征卒伍。剡楫棹，備金鼓。得佽飛於荊江，獲文身於越土。榜人來萃，水客斯睹。介夫仡仡，將牽牛以交映；畫鶂呀呀，與石鯨而對吐。奚去陸以習坎，方整眾而耀武。武之耀兮昭彰，眾之整兮張皇。攬繁弱，拔千將。可以摧南方之銳，可以挫北方之強。列萬夫之貔豹，雜五兩之雪霜。躍彼漣漪，見魚麗之出；遊乎洲渚，知雁翼之張。觀乎作軍政，臨武事。進退有節，沿洄趨利。或連兵而鳥逝，或應鼓而麇至。令肅而必平戎虜，教成而不可奪帥。四遐縱觀，士德增修。森森兮烈於武庫，赫赫兮敞以層樓。文物驚乎海若，聲名震乎陽侯。河漢為之震蕩，劫灰為之沉浮。則知水陸之謀無闕，則遐荒可伐；舟車之利克全，則珍寶爭先。故能立功於窮裔，垂盛於當年。國家以四海波清，九夷草偃。感彼洪沼，猶連漢苑。餘波尚在，空發藻以潛魚；水戰不修，恥勞師以襲遠。實我皇之清淨，宜福祿之來反。
矯矯呂公，凜千載之英風。立轅門而耀武，百夫之特；射戟枝而騁技，一矢稱雄。所以解紛為智，和難成功。豈徒用壯於六鈞之妙，務能於百步之中。當其劉氏興戎，袁公結陣。既禍而莫解，亦兵纏而屢振。鬥貔豹而不寧，若蚌鷸而相徇。是用假我手弓，救其血刃。則萬夫駭目，不在於和容；二憾革心，必資乎中俊。闕力未疲，徵會於茲。排其患難，成彼宴私。離坐離立，左之右之。森森兩軍，比晉楚衷甲之日；桓桓二帥，同劉項舞劍之時。是用出雄戟，射小枝。既從容而諭旨，亦慷慨而興辭。乃曰射者所以明其誌，忠其質。今欲轉禍為福，反凶致吉。若嗤同失鵠，我藝自忝其疊雙；儻妙等麗龜，爾心固宜乎如一。乃展容耀，示英威。決拾既佽，分銖不違。洸洸赳赳，如翰如飛。莫不佇其密彀，釋此重圍。彼戟在門，揭然獨見。立亭亭之直影，引眈眈之英眄。刃孤標而霜白，末斜指而目眩。彎弧召弓之際，勢若月圓；鳴鏑於矢之端，光如電炫。觀之者心惕，聞之者膽戰。固當靖難於五兵，豈獨解顏於一箭。彼容色沮，我師氣振。鹹曰將軍勇絕，眾藝如神。蹲甲非敵，措杯不倫。今在座隅，徒欲釁勇而嗇禍；儻居戰陣，誰當左馬而右人。請懲忿於昔日，願釋憾於茲辰。盛矣哉斯會也！當軍門而人無不協，中戟枝而戰無不舍。既威加於域中，亦藝絕於天下。則毀其璧，二人之訟息；弄其丸，兩家之難解。比將軍之功，實為小者。
墨子慮厥居，慎所如。轉華轂，遊殷墟。疾朝歌為名，知非良邑；惟時邁有度，用回德車。將以擇樂國，垂盛則。舉足為龜鏡，立身乎繩墨。每自西而自東，鹹作範而作式。始其命駕徘徊，發軫員來。豈半途而有廢，將由逕而無猜。雜彼行人，初儦儦而同造；問於及境，終檻檻而獨回。乃曰歌樂者人必有度，朝夕者天之所賦。苟名而不臧，曷邑之足顧。由是反征輪，遵大路。比危邦之不入，同覆轍之足懼。載脂載轄，卻新逕而不疑；如輊如軒，乃舊蹊而是溯。諒無阻於寸進，實自懲於跬步。借如不戒乎謠，不恒乎朝。自然哀樂失節，威儀莫昭。何足以枉君子之車，瞻夫翼翼；來長者之轍，美以翹翹。是用居身於克正，示眾以不佻。雖大道甚夷，崒如九州之險；大都孔邇，邈成千裏之遙。足以戒居人，警行子。革詠歌之俗，作道途之紀。改轅不爽於歸歟，反路自忘於勞止。亦將趨樂土，走仁裏。彼邑之士，莫得式其軒；彼邑之塵，莫得及其軌。宜乎非禮勿動，惟貞是履。與孔門而齊教，將宋國而專美。莫不始於回輪，而彰乎勵己。嗟乎！車之攸避也，尚戒乎歌；身之攸措也，矧至於頗。則懼柏人之不宿，恥勝母而不過。比車之旨也，未足居多。
雄雄雍畤兮神州之壤，赫赫爟火兮橋衡之象。所以郊祀克明，所以照臨是仰。成形中度，知有要而有倫；燭幽以時，表來顧而來享。肇秦帝而有制，洎漢皇而不爽。伊昔克修群祀，大合百神。聲明雲集，文物星陳。仰珠旒則嚴其待曙，聽玉漏則暗然未晨。晦威儀之秩秩，迷俎豆之莘莘。張華燈而其光不遠，秉神燭而其明不均。則雍畤之舉爟火也，莫之與倫。既而亭亭有揭，焰焰方爇。於以觀百里之備，於以昭五夜之節。拂瑞雲之表，乍疑乎燭龍方來；入靈壇之中，又似乎神光不絕。由是皚皚炳映，盞斝鐏彝。鹹若光而若滅，罔顛之而倒之。熠爚無替，熒煌自持。在質明而有讓，當委照而無私。殊太叔之於田，盤遊是舉；異齊侯之設燎，朝會為期。薦嘉者於焉仰止，執熱者難乎向邇。電延則自西自東，星繁而一彼一此。比王屋之火，空際不流；似陳寶之光，祠中乍委。則雍畤之義，斯焉取斯；爟火之作，為於有為。照苾與芬芬，自明無黷；燭蹌蹌與濟濟，方表有儀。故將崇其明祀，立我洪規。豈徒散孤光於地表，煽丹焰於天垂而已哉。國家祀典式崇，舊章必授。思宅中而圖大，雍畤方宏；法居上而克明，爟火斯候。足以掩前王之純懿，諒介福而何究。
王者稽祀典，竭至誠。禋六宗而欽若，致四海之和平。宗者以尊為稱，禋者以敬為名。爰是崇而是畏，必惟一而惟精。則四序三光，運有常度；水旱寒燠，災無所萌。上乃擇元辰，留睿想。萬物備，百禮往。圭璧陳，俎豆敞。靈壇嶽立，擁千官而式瞻；天仗星陳，睹一人之可象。玉食皓皓而方積，珠旒穆穆而斯仰。觀乎薦，在有翼而有嚴；貴其誠，故來格而來享。原夫禋於三辰也，天宗必降，嘉薦是列。歆之以虔恭，奠之以豐潔。使兩曜合璧，不為薄蝕之虧；五星連珠，詎有欃槍之孽。其禋於四時也，將以恤蒸人，感明神。使還周克序，鱗次相循。考之於葭灰，不愆於候；調之以玉燭，無奪其倫。其祭寒暑也，將以周萬類，均二氣。時當元律，無墮指以成災；節變朱明，曷流金之足畏。其祭水旱也，則天無作孽，人獲大和。襖魃不生乎災熾，商羊自屏於滂沱。相彼六宗，皇聖是接。戩穀降而蚃，文物紛其暐煜。聆夫管磬，知律呂之克諧；列彼芬，信幽明之允葉。然後一德不二，三皇可四。地發嘉生，天呈上瑞。致百神之職，興兆人之利。君子謂大舜之克禋，惟我皇之能備。
祝有典兮惟敬，天垂象兮在崇。奉靈星之德，祈戩穀是豐。乃命宗伯，詔樂工。徵舊典於祝史，答嘉貺於元穹。以夫靈者降休祐，星者燭宇宙。況出應天田，見彰農候。足使野夫致享，祠官敬授。禮而有異，豈雩禜之同登；樂則必倫，乃絲簧之並奏。於是驗星紀，稽帝文。睹農祥之晨正，彰土膏之脈分。奠玉杯於青帝，用潔牲於白雲。乃啟雲壇，爰登玉瓚。拜天貺之昭彰，見星光之照爛。列黍稷而馨感明靈，奏和樂而聲聞霄漢。瞻彼太極，載乎紫微。神之至兮雲映曖，靈之降兮日揚飛。列綴兆於峻舞，徵歌頌於絲衣。禮成文兮樂終變，神胥樂兮儼將歸。雕豆玉觴，自殊器於宗祀；青圭紺席，乃葉禮於禳祈。懿夫高祖建始，福祿奚委。禮用太牢，名存漢氏。皇家複位，樂器是備。異晉皇之配饗，因南郊而道弛。禮容盛兮在今，時祀豐兮邁彼。且夫與眾祈禱，曷不稱嗟；溥天之惠，罔不休嘉。豈比夫賈生吊屈，空祀三閭之水；漢皇幸蜀，虛禱萬里之沙者哉。是知我禮有肅，祀不黷。告農可以勸躬耕，祀聖可以厲浮俗。固宜不害三時，方成九穀。然後睹觀澤之禮，承屆天之福。庶憑之而多祜，睹秋成於西陸。
循修隴樹兮，掛劍於茲。所以表徐君之所欲，明季子之不欺。予取予求，昔藏心而可測；一生一死，終棄寶而如遺。蓋烈士孤標之節，而神明幽感之時。當其昔結歡娛，從容不阻。孤鋒乍拔，密坐之所。彼眷眷於目擊，此默默而心許。諒他日而來思，非伊人而誰與。及夫曆聘上國，言旋東吳。訪舊友，遵舊途。亦當開寶匣，獻鹿盧。何閱水兮不待，吊荒埏兮已蕪。由是執龍泉而慷慨，望馬鬛而踟躕。想間歲之披雲，忽然而在；撫今辰之切玉，視之若無。且曰器可謀新，室寧欺暗。解腰間之善結，仰樹杪而延瞰。乃脫白刃，推赤心。耀宿草之煌煌，懸拱木之森森。錯落金環，疑夜月而生隴；晶瑩霜鍔，謂春冰之在林。龍形蜿蜿而未化，蛟枝亭亭而欲尋。解佩義廣，脫驂感深。英聲遂騰於萬國，善價不顧其千金。嗚呼！劍之擲也無前，人之行也必果。誠去彼而取此，非祈君之祐我。無宿諾匹之以庸庸，不食言方之以瑣瑣。向若蔑元壤，吝青萍。重提攜於掌握，輕耿介於心靈。則三尺之中，空騰雲而漫漫；重泉之下，將愧色於冥冥。無言者道之宏，不約者信之大。峻節卓以特立，義風紛而繁會。盛矣哉掛劍之名，將萬古而不昧。
彼玉鬥兮，列乎太清；此寶劍兮，埋於豐城。遙天式瞻，諒闌幹以成象；厚地斯秘，遂熠爚而騰精。若非五山錯秀，六合含英。則何以下藏鋒於穎脫，上作氣於貞明。昔伊雷氏未占，張公莫訪。秘龍淵之奇彩，射鬥牛之異狀。或雄雄於曲柄之末，或冉冉於鬥杓之上。金陵之王氣莫齊，函穀之紫氣應讓。可大可久，乃聖乃神。嗟日月之逾邁，怨土石之湮淪。劍也氤氳，連白榆與紫貝；星焉昭晰，應龜甲與龍鱗。下埋照以煌煌，上和光於曆曆。何寶鍔兮斯隱，在璿璣而必覿。鋒惟切玉，處玉匣以逾深；氣則決雲，每雲路而相射。匪舍之則藏，實暗然而章。仰九霄而遊目，知百煉之雄铓。乍滅乍明，有扶於佳氣；若離若合，更類於神光。靈氣則浮，利用猶鬱。當繚繞而熒鬥，自表至珍；儻陸離而佩身，寧逢異物。可以察三尺之滯淹，可以見七星之沈潛。石韞玉而騰輝，未專其美；鼎居汾而見氣，徒有其占。固宜仰層穹，求外野。延瞰於寰城之裏，冥搜於古獄之下。則可以論國都，驅駿馬。是知劍氣之在鬥間，所以求伸於知者。
彼神劍兮，出昆吾之溪。既成形而若水，遂切玉以如泥。玉則貞堅，誠齟齬而難入；劍惟銛利，將脫穎而莫齊。是以從心剖判，應手提攜。入水蒼之文，乍同夫淬水；破雞冠之赤，且異乎割雞。當其瑾瑜外來，球琳畢萃。磨而不磷，用之不匱。以藏乎密地，出匣而宣利。遊恢恢之刃，瑕不掩瑜；剖碌碌之形，刃有餘地。是知不貪其寶，不愛其資。苟作礪而斯驗，將匿瑕而可遺。異櫝之毀焉，斯為過矣；同鬥之撞也，於以碎之。璨彼瓊華，煥如縷切。匪流血以為害，將凝肪而必截。觸可磨之玷，片片冰開；縱不鈍之鋒，重重瓦裂。應機則斷，投刃皆虛。可以斷珪瓚，可以判瓊琚。雄雄兮化龍之後，璨璨兮抵鵲之餘。苟在鎔之金，不慚於歐冶；則指瑕之璧，何愛於相如。溫潤乍分，陸離交燭。於以慰良冶之誌，於以窒貪夫之欲。耀铓而赫奕六金，律刃而熒煌五玉。是知斯劍之用也，按之無下，直之無前。以刜鍾之聲，乍移水碧；以擊柱之勢，時入山元。星文每臨夫韞石，虹氣若斷於晴天。然則幹將所營，風胡所徇。或剸犀稱利，或截鴻所進，未若周王切玉之刃。
先賢煉金鏡之英，照懷寶之精。寶之產兮逾秘，鏡之瑩兮至明。藏諸土中，雖沈埋而可恨；引於地表，終錯落而皆呈。將竭工巧，灼爍堅貞。以通幽為用，以利物為情。豈惟雕盤龍而耀彩，鏤飛鵲而增榮。若乃金玉方潛，珠璣未出。或山藪而埋照，或土石而混質。連城之價蔑聞，照乘之光遂失。雖卞和之欲獻，我色猶深；雖隋侯之見求，我藏猶密。然後玉匣啟，銀華溢。用物而不將不迎，隨人而無固無必。乃夜入榛蕪，旁求瑾瑜。冰彩前射，月華正孤。將善價而無隱，與佳氣而相符。在樓台之中，我用無展；當藍田之下，厥道斯殊。遂使的珠色，朗然合契；皎潔瓊華，洞然無翳。時映山元之氣，乍透菱花之際。璞由是而成琢，金因之而作礪。是知鏡能融朗，寶莫沈潛。彼照膽而必徹，此藏器而莫淹。集璀璨之光，鸞形乍合；騰磨礱之色，虹氣斯占。固其涵清明之質，體虛無之道。滿堂由是而獲珍，厚地詎聞乎藏寶。豈比夫魏宮之所施，秦台之所持。鑒鉛華之小者，曷懷異而求之。況有處幽沈，戢光耀。愧無不琢之質，複仰無私之照。
王者崇招隱之禮，作徵賢之車。既斫輪而合度，亦安蒲而用諸。將使邱園共賁，岩穴皆虛。則必旌其重貺，建此大輿。輪合大規，取邁而行陸；蒲兼柔質，取坐以安居。罔覆其軌轍，可曆於邱墟。載以歸朝，盡是漸鴻之翼；駕而出野，方隨係鶴之書。恒翹翹而隱隱，諒求士之本歟。若乃山騁異人，林棲隱者。鳥獸之群方雜，薜蘿之衣未舍。或屠釣而忘名，或版築而在野。恥戔戔之帛，厥禮未崇；笑孑孑之旌，好善猶寡。然後時主側席，哲匠精研。載脂載轄，既攻既堅。蒲也采陂澤之叢，有車之用。輪也斫陰陽之木，如日之圜。檻檻兮出中朝之禮盛，轔轔兮入外野而光宣。於是經營草澤，藺轢雲煙。瞻其儀無虧乎翼翼，聆其響且異乎闐闐。可以出嘉遁之碩德，可以載傲俗之遺賢。空穀有駒，自爾而方縶；鳴皋者鶴，假我而聞天。豈猶邀申公於是日，徵釣叟於昔年。則知輪之設蒲，岩扃是啟。將毗王者之政，先保賢人之體。致萬里之安安，成百僚之濟濟。豈比夫織而為席，表臧孫之不仁；緝以成宮，昭令尹之非禮。方今雋已在官，輪猶未安。旁搜叢桂，遠綴幽蘭。士不病於邁種，賢盡出於峰巒。是蒲輪之禮也，乃王化之端而已哉。
瑟彼乘石，履於聖王。每寒水而濯色，俾堅容而有常。當宸駕之未嚴，貞姿或翳；及天步而將踐，麗質斯彰。於是五輅載轄，六龍齊首。森天仗而既列，嚴翠華而已久。隸仆乃言故實是諮，舊章克守。正取彼流惡，滌茲含垢。兢兢乎映金車而鞠躬，翼翼兮汲銀瓶而運手。發璀錯之色，莓苔染之而不能；注清泠之聲，埃壒集之而何有。皎爾鏡徹，爛然冰鮮。承玉趾而增麗，拂袞衣而更妍。磷磷於清淺之波，自慚奪彩；鑿鑿於激揚之水，莫敢爭先。匪琢匪磨，不涅不磷。求韞玉之色彰，候和鸞之聲振。成吾皇獻替之義，我則如水之投；葉吾皇啟沃之心，我則如流之順。四海是奉，百禮所總。茲石既潔，一人由是而日輝；茲石未晞，萬騎不戒而雷動。君惟展義，官則庀司。將滌瑕而蕩穢，在挹彼而注茲。於以昭卜征之候，於以明望幸之期。潺湲既臨，似石磴瀉泉之狀；流離欲散，有山雲潤礎之姿。有翼有嚴，既敬既戒。去淟涊之色，由是砥平；吐新鮮之輝，用光時邁。乘石之洗也列《周經》，乘石之履也合《周雅》。內可以訪道海內，外可以觀風天下。故曰有扁斯石，見於王者。
魯恭王益宮於孔氏，壞宅於闕里。聞金石絲竹之聲，有六律五音之美。清泠始奏，異洞庭之載張；寂寞而來，非鈞天之可視。或管或磬，以禋以祀。徒在廟而見聽，豈升堂而足擬。當其攝齊而進，拾級而前。遠近猶惑，鏗鏘始傳。式感王心，聘國無勞乎七十；克諧聖域，摳衣始化乎三千。信不擊而不考，實元之而又元。惟金也振舂容而無闕，惟竹也象吹噓而未歇。愔愔擊石，如荷蕢之初聞；杳杳揮絲，疑孺悲之來謁。所以表正聲之感，所以同古樂之發。遐想乎返魯之年，追思乎在齊之月。回環棟宇，繚繞庭除。惟恍惟惚，如繹如。心方啟乃，樂可依於。固將極天而蟠地，豈徒舞獸而躍魚。徐疾有則，清濁不忒。非審以知政，非作以崇德。藏書之壁，時繹繹而難分；夢奠之楹，乍洋洋而未測。響雜乎鴻鵠，韻調乎宮羽。絲管不形，簨虡無睹。固可掩歌鍾於二四，配莖英於三五。及夫鏗爾樂闋，油然思深。睹奧且驚夫盈耳，廣居由是而革心。豈不以感上聖之旨，聞至德之音哉。皇家始崇儒禮，莫先褒聖。尊素王之號，廣舊宅之敬。儻逸韻之再聞，播乎樂府之盛。
懿北極之寒勁，有珍蠶之處冰。非柔桑之是食，非幽室之是憑。托彼峨峨，且不資於春煦；抽其曳曳，自有樂於陰凝。既違燥而就濕，知同類而殊能。爾其元律窮，芳歲暮。百穀風壯，群川冰固。遊片片之凝光，映重重之積素。十畝之間兮泄泄何勞，六尺之內兮涓涓正冱。既苦寒而不倦，將載績而是務。觀夫如臨如履，經之營之。隔皚皚之積冰，吐漠漠之輕絲。朱綠曳而愈出，黼黻成而是資。煥乎有章，豈寒女之能得；超然獨處，信夏蟲之所疑。淋漓未泮，組織方成。非繰於盆，非懸於井。蠶事登矣，必因之而剖冰；繭稅求焉，將取之而越境。豈比夫風戾之所生，歲單之所成。蠶月而方育，蠶器而見營。安能苦其節，履其貞。窺之有戰戰之色，取之有衝衝之聲。匪依樹而遊，奚感仙而化；不筐而績，奚假蟹為名。宜乎海人見采，堯帝斯呈。伊蠢蠢之繁委，實生生之殊詭。鼠遊冰下，我亦來思；龜生火中，吾乃異彼。況乎雪霜是履，鱗角多奇。若解以東風，或泉魚而共躍；藏諸北陸，幸淩人之見知。宜乎含章勿改，牽絲有待。儻來獻於九重，必相宣於五彩。
冽彼寒井，契於聖王。不因鑿以成質，每自浪而呈祥。湧呀呷，鼓靈長。比醴泉之自出，異海水之不揚。吾君是時清八區，肅諸夏。寶出於地，符呈於野。伊井有浪焉，乃瑞之大者。爾其呀豁百尋之表，洶湧重泉之下。狀靈濤之潛泄，匪冽風之是假。淪漣不盈，觸搏恒驚。窺坎[QVDC]之底，有江湖之情。積而有潤於下，混而不傷其清。窺則澄澄，乍玉甃而同色；汲之浩浩，激銀瓶而有聲。鮒飛鱗而不定，羊在缶而皆傾。洎夫列宿參差，曉月韜映。搖珠彩而增潔，湧金波而轉淨。湯湯下激，不施屏翳之功；洶洶潛驚，詎假陽侯之詠。然後駭四海之目，垂兆人之慶。伊厚地之發祥，實大君之作聖。彼青桐素綆之飾，玉檻銀床之盛。皆人力之所成，固神造之不競。宜乎光瑞典，苞坎德。不藏於冰，不蓄於墨。惟波獨湧，惟渫可食。奉我皇之飲，俾上善以為心；戒我皇之窺，必臨深以取則。知井非浪不貴乎成質，浪非井不彰乎聖日。比井而王化其清，比浪而王心不溢。稽休明而合應，將汲引而無失。彼堯人鑿而飲，漢將拜而出。未足以彰其帝功，而較其靈術者也。
網則結緒，魚方躍泉。其結也疏而不失，其躍也瞻之在前。一縱一橫，既克張於萬目；無小無大，亦何逃於百川。是以揚鬐振鬛，噴沫飛涎。初同求於發笱，終取義於忘筌。於是當巧孜孜，杬精屑屑。細緝絲枲，解紛結絕。想江湖之相忘，遂綱維之備設。搖赬尾以遊泳，爾不厭深；運素手以繽紛，我思善結。俾晝作夜，日居月諸。成茲密網，念彼嘉魚。庖犧之舊制無改，良罟之新規有餘。獻鮮薧之時，茲為謀始；烹釜鬵之日，此乃厥初。且夫注目劬勞，甘心健羨。於結網兮何有，徒噞喁而可見。金盤既設，無靃靃以霏霏；錦質乍窺，徒赫赫而戰戰。孰若氣奪九罭，網殊一麵。始結繩而援設，終在藻而鹹薦。疏密由己，卷舒從心。此紛紛而不紊，彼潑潑而方禽。亦何必不綱而為子釣，斷罟而諫君臨。其動則紛，其力不費。事有類於組織，誌未殊於經緯。薦尾安在，提綱尚未。想飛鴻而則罹，曷遊魚兮不畏。向若臨河廣，恣心賞。隨揭厲之淺深，當鱗甲之來往。出彼嚇鰓，亦同反掌。營鱣鮪方同濊濊之施罛，禁鯤鮞豈比恢恢之漏網。則知無其備者其功略，有其具者其利博。此不愆其經營，彼無逃於潛躍。夫然，觸類斯長，緣情可托。結《詩》《書》而為網，網則有條；驅爵祿而為魚，魚兮鹹若。吾所以考先賢之微言，悟臨川之妄作。
有冽者泉，生乎小鮮。將成登俎之美，必求爨鼎之妍。惟烹也在於不撓，惟魚也貴於克全。苟司味之有術，諒為政而則然。若乃海曲蘆人，江潭舟子。厭頒首於蒲藻，得纖鱗於沼沚。常窺潎潎，漏於密網之中；今則炎炎，烹於沸鼎之裏。是以激之有度，爛而足恥。先明水火之濟，用契鹽梅之理。然後合遝有聲，沸騰以烹。碎文弱質，萬品千名。以剉脆之易壞，當洶湧之方驚。觸之則土崩可喻，安之則錦質皆成。蓋以小為貴，在中和且平。乃加以薑桂，雜以薪燎。同露鑊之白遊，束前箸而不擾。雖湯騰其內，火烈其表。惟自然於眾味，終不亂於群小。既薦尾而獲珍，皆駢首而可曉。向若爛之不恤，撓之是刺。急舒無節乎中，躁靜不放乎外。自然成魚餒而不食，比水煩而不大。空摧鱗而莫分，寧去乙而知害。則知國喻乎鼎，人喻乎魚。魚之亂則烹以靜，人之繁則制以徐。鼎中之鹹若，天下之晏如。鮮之烹也不撓，人之理兮作則。將申老氏之戒，用假庖人之職。既不爽於和羹，幸有光於為國。
