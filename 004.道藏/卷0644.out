天何言哉，歲雲秋矣。臨甫田而一望，見多稼之具美。亙平野而雲鬱，覆高原而黛起。九土用康，兆人賴止。豈非協風中律，農祥順軌。土牛作候而不愆，銅雀載鳴而有以。徒觀其千畝既良，萬頃式臧。興有渰而混色，沾霡霂以齊芳。雜非煙與非霧，乍漠漠以蒼蒼。孰克辨乎帝力，鹹自嘉於我疆。禦田祖之神，時聞擊鼓。樂農夫之慶，且見築場。察彼近郊，知夫四裔。何山苗之能植，伊隰桑之尚蔽。豐滋漫若，用表於播時；悅茂油然，寧憂於晚歲。矧乃華實雲就，堅好不渝。豈茨梁之足喻，若薈蔚之將敷。知艱難垂戒於往哲，務藨蓘在勸於鄙夫。爰協古公之政，式宏管氏之虞。至夫實穎蓁蓁，厥田上上。膏陰潤以蕃庶，矗朝隮之異狀。邱陵共秀，且聞束皙之詩；黍稷盈疇，更鬱仲宣之望。懿夫白露凝冷，清風戒寒。是刈是獲，式燕且歡。諒遺滯之足利，思京坻而可觀。蓋由我君勤儉所彰，純嘏屢錫。運璿衡之冥數，煥玉燭而昌曆。分地而嘉穀用登，報天而犧牛在滌。下臣睹而作頌，敢歎美於成績。重曰：望如雲兮我稼既同，除其穢兮田具是功。既庭又碩兮將表歲終，喜有秋兮可以勞農。
賢哉南容，詠白圭於雅什。奉明義以為誡，徵莠辭於口給。諒同符於素履，將辨誌而貞立。玷生在玉，伊良工之可磨；言出於躬，縱駟馬之不及。是知詩之為喻，言以昭信。想研精於奧旨，知底滯於遺韻。詠歎彰其不足，反覆明乎克慎。身之是省，況開卷而念茲；心苟無瑕，異獻璞之往吝。允矣君子，宜其念之。懲諸嘉玉，觀爾靈龜。尚鮮華之彩，慕特達之詞。知在涅而不昧，同居暗以無欺。重明哲以作則，故沉吟於四時。既切磋以求友，將造次而解頤。得之自中，殊學者之四失；複而無斁，類夫子之繹思。是謨是訓，是效是則。諒修已以為物，可自家而刑國。既引之以改過，複重之以比德。香芸自雜於卷舒，青蠅寧間乎白黑。彼以圭為瑞，此以誡為珍。苟因文而假物，非貴玉而賤瑉。然則懷璧者恥慢藏而成玷，事君者畏不密而失身。夫其列於雅頌，備法語之為用；垂於後昆，庶厥道之長存。汗簡之文可考，絕編之義再敦。且非守句之末學，有異斷章而賦言。豈不以賢智之心，慎樞機之所啟；瑾瑜之質，懼毫髮以成痕。懿夫誌士仁人，明不自是。執一善以無失，故三複而樂隻。若或誌於斯行，秉善價而誰毀。
物有資於利用，則機之功也可錄。初離立以待時，竟開張而濟俗。言念魯相，溫其如玉。覽下妾而獻藝，將自家而窒欲。克勤克儉，誠君子之息機；焚如棄如，示小人之止足。酌其妙也，得而言者。斯以明貴賤，正儒雅。龍梭勿用，猶懸素壁之隅；星石曾支，尚在綠窗之下。懿其以彼火烈，彰茲行危。諒舍之而是警，非敝之而改為。鼓鍾於宮，覺前言之嘉喻；勞薪用爨，嗟彼世以方知。惟此政經，必資輔理。傷抱布之趨來，異斷機之所擬。燎枯木以煙散，暢清音而風美。迢迢之象，遠在於天；劄劄之聲，不雜於耳。且懷柔之理，文歸不競。何兆庶之淺深，在仁知之遊泳。道自絕於瑕玷，慶旁作乎龜鏡。絲麻不績，而家乃致於肥；煨燼未除，而邦已聞其政。是知重為輕根，旨遠道敦。息邪贏於高位，澄細流於上源。雖屢空於衣褐，實垂裕於子孫。
瑟彼信圭，諸侯是執。當大君之辨等，與五玉而鹹集。皎以式孚，堅於特立。錫山川以為瑞，在享獻而增襲。將持比德以省躬，豈獨退揚而進揖。懿夫潔白其質，縝密其文。得儀形之是表，敘羔雁以成群。玷絕可磨，不愧南容之複；性惟特達，每勞宣代之分。則而效之，惟其嘉矣。觀正直可以行化，取毀方於焉克己。至若左右佩珩，淒鏘宮徵。寧同乎信以守之，豈嗟乎不我屑以。韋弦可譬，琮璧自殊。孚尹旁達，陽采外敷。因追琢以為用，諒小大之合符。韞以保焉，匪沽諸善價；省其人也，宜賦以生芻。此乃邦之令典，孰可已乎。捧當心而措於掌，足以見古人之象；稟溫潤而洞晶熒，於以彰文物之形。色配彼蒼，示不言之信；神如此鑒，同明德之馨。所以掌節是司，藉之乎繅。與蒲穀而齊列，冀邦家之永保。比楚玉之無瑕，哂夏璜之有考。或以圭為瑞，或以象為珍。傳命自同於符璽，達情可接於君臣。稽彼前典，光輝日新。念君子之作誡，宜近取諸乎身。
征晦明於異域，聞庶類之酬德。彼黃雀之罹害，遇青衿而見惻。有纖微之陋體，無彩翠之奇色。投林苦鴟鳶之患，墜地逢螻蟻之食。情懷舊匹，尚有啁噍之音；自戀故枝，難舉翩翩之翼。感之奚止，曰楊氏子。取於步武之內，寘彼巾箱之裏。全而育之，焉知所以。洎養羽之再就，方銜恩而決起。黃花受哺，寧同食椹之懷；白璧來酬，用記封公之祉。言徵其事，載赫厥靈。表《齊諧》之《異誌》，合《漢史》之《祥經》。倏去之時，既入群而多類；重來之夕，方詭狀以呈形。稱仙使而報德，何幸喜之可稱。質乍隱於恍惚，環既受而晶瑩。且賁然之好，瑞以神告。其潔白而就封，諒生成之是報。想夫初飛葉際，忽墜花陰。空城路遠，穿屋譏深。化未及於遙海，聲似愁於北林。焉知鴻鵠之秉誌，實賴兒童之有心。是知好生自中，神貺元格。贈祥符之數四，勝兼金之累百。皛月圓，規規霜白。溫其之色，且異隨侯之珍；皎若之形，自類有虞之獲。嗟夫！靈異之跡，出於無間。或鵲緘玉印，或樹蘊金環。曾未若稚子懷仁，祥禽致感。彼君子之出處，實濟物於坎。環兮四代五公，垂竹帛之可覽。
昔竇滔之於役從軍，伊少婦兮玉潔蘭薰。對鳴機以抽恨，織美錦而成文。攢萬緒之荏苒，揉眾彩之絪縕。腸回而綠字初結，發亂而青絲共棼。萋兮斐兮，常屬思於黃絹；不日不月，長寄懷於碧雲。其始也軫蕙心，蓄藻思。披黃流之渥彩，等後素之繪事。循環而覽，夫言豈一端；宛轉而求，則韻皆居次。寫別既久，怨心有盈。錦霞駁而增麗，詩綺靡而緣情。自發於巧心素手，何慚於墨妙筆精。當其用寄遠方，臨風載閱。跡類雕蟲，文如委纈。既連珠而複貫，又通理而不絕。居人言念，緘萬恨而在中；君子置懷，字三歲而寧滅。是繹是尋，攻乎織紝。宛而成章，見色絲之麗；永以為好，表美人之心。儻或以新而代故，豈殊陋古而榮今。黼黻不同，愁閱目而等耀；彩章自異，懼讒口之見侵。況複委篋多年，化塵千古。方爛兮如在，複燦兮可睹。藻豔波旋，環回輻圓。蘊四愁而難解，煥五彩以相鮮。猶或逾繡段，勝彩箋。貴以文自奪鴛衾之價，贈乎遠無勞雁足之傳。且物在人亡，留思長想。謂其文之著也，可卷而懷；謂其制之貴焉，乃攄而賞。若知七襄之非匹，豈玉案之虛往。
空闊靈沼，蒼茫舊規。昔穿焉，迎秋而大閱戎艦；今漲也，乘春而無竭陂池。惟時陽候既序，陰冰已泮。天子乃詔京尹以庀役，命水工而葉讚。陳眾力而雲鍤勃興，決萬派而箭流共灌。澹汪汪之積水，似耿耿之斜漢。況複穀雨初霽，夭桃正春。總上善以利物，涵聖澤之深仁。軼彼宮沼，瀰如海濱。鼓金堤之曲岸，揚石鯨之彩鱗。浪湧煙郊，更失辨牛之涘；日華翠瀲，才分織女之津。伊昔殊方未化，勤遠是思。非障澤之瀦矣，將水戰而肄之。構館浮鷁，以遨以嬉。獱獺呈形，有類於文身之俗；鳧亂響，如習乎下瀨之師。春水平兮波緩，春日煦兮沙暖。雖守柔以易狎，竟安卑而就滿。重泉之沫，騷騷而若回；淺沚之毛，離離而漸短。至若鏡朗風收，澄明不流。沃餘潤於芳野，引孤光於釣舟。豈獨鱉蜃是獻，實亦龜龍載遊。厥跡既往，前聞可想。故人遙集，曾分劫火之灰；蕃帥來朝，暗識滇河之象。其漲則那，式詠且歌。開鄭白之墳衍，流畎澮以天波。瑞氣長凝，表宸居之在鎬；晴虹乍飲，若榮光之出河。大哉水之為量，皆從夫一勺之多。
水可取鑒，人能就諸。將審己以征實，必含形而納虛。其止也靜，其清也徐。方湛兮而皎鏡，異沔彼而淪胥。符上善之心，自多宏納；見無私之狀，臨或躊躇。資坎德之深矣，諧至人之淡如。當其曉日增鮮，光風未度。既清泠以爰止，持炯戒以為喻。等濫觴之猶蓄，何一杯之是措。諒善惡之鹹觀，必形影之自遇。豈獨無當五色，空涵眾文。伊吉凶之肇起，如動靜之潛分。俯而窺，似神交之澹泊；默而察，若靈化之絪縕。且義葉養蒙，道深觀竅。洞虛無以責有，在清明而惟肖。心不同也，常稱厚貌之疑；鑒之精兮，未若重泉之照。辨妍媸而無失，固潔著而為妙。斯所以田巴覽之而獨悲，陸雲觀之而自笑。若乃芳塘始啟，白水初澄。有美人兮方覿，坐曲岸而情凝。毫髮已分，想沉姿而映藻；清華不動，見浮彩之生菱。是知聲有往而必複者，謂其響答；水以止而能鑒者，謂之冥合。方取則於川渟，孰混歸於海納。此亦紀人事，垂正經。庶在觀身而責影，豈徒品物而流形。今則萬頃方臨，群容在掌。隨方圓以見意，在清通而賦象。苟明鑒之不遺，願飾躬而是往。
畫繪之事，彰施於文。表其能，故散彩而設；雜其暈，故後素而分。運茲潔白之光，綜彼深淺之色。始其布，終若組織。成山龍華蟲之美，實曰當仁；後黑黃蒼赤之采，固無慚德。間精微而不亂，蔚明麗之相得。昭昭以著，鬱鬱斯皇。發眾狀而逾出，映繁文而益彰。奪朱紫兮不能爭其要，汙白黑兮無以損其光。於以界道，斯能辨方。昔實瞻之在前，昭基體始；今為來者居上，爛以主張。素為繪兮，事惟從古。禮於繪也，義實斯取。其素也同至淳之得一，其繪也合比象而為五。理眾者寡，予惟汝明。無使輝華自混，無使毫發難並。處昧之間，造形則辨；居有無之際，遇物皆呈。雖欲勿用，曷其有成。乃知作繪者惟文是務，言詩者在理為喻。故得盡飾之道，不愆於素。探《周禮·冬官》之職，諧《衛風·碩人》之詞。爰遂事而乃眷，幸全功而勿疑。質不勝文，孰謂何先何後；白能受采，有以顛之倒之。胡未至而取誚，豈卒獲而能欺。不有分布，孰為文采。恒起予於後進，潤色斯成；苟棄我於已前，人文焉在。美矣夫繪事之義，所以刑萬邦而昭四海。
昔穆王之禦天下，蕩誌思元，凝然眇然。將以肆車馬之遠跡，訪昆閬之群仙。既而獲八駿以為乘，輿六龍而並騖。謂升天可冀，寧為海右之巡；行地無疆，漸出人間之路。弱水已逾，層城是赴。洎夫展王毋之儀容，見列仙之軒輅。絳官元圃，異故鄉之樓台；鳳舞鸞歌，勝至樂之韶。澄光渺彌，極望瑤池。湛水容之漫漭，蕩日采以參差。遠近洲沚，駢羅羽儀。蕩蕩五雲，冒芝田而不散；翩翩三鳥，拂珠樹以相隨。金液是嚐，玉杯是挹。桃杏之花競秀，蓬瀛之侶遙集。遊仙可戀，覺天路之日長；惟帝念歸，懼人間之景急。嗟乎！道不可測，理難具形。且複淫神之與驕誌，啄腐之與吞腥。固不可以長遊仙境，久會眾靈。於是回輕軒，反飛鞚。卻瞻遼廓而無見，尚聞簫鼓之餘弄。雖周文之歌鎬燕，且異尋仙；秦穆之享鈞天，常稱在夢。此則詣之者身，從之者眾。稽彼《異錄》，陳茲所窺。後之王者，樂以聞斯。方士彩童，幾涉風波之阻；金莖玉露，寧延隙駟之馳。故我後端拱穆清，無為元感。卻走馬而萬方以泰，不出戶而八紘盡覽。彼乃輕萬里而崇一朝，孰若濟群生於屯坎。
月以陰德，玉聞夜光。伊在天而成象，杳如鉤而可望。每映樓而皎皎，類照廡之煌煌。隱見以時兮不愆其候，虧全有節兮此惟其常。當其霽景方晚，晴飆既涼。瑩迢遞之初魄，出西南之一方。韜皎皎之輝，尚潛元兔；呈纖纖之狀，詎假白狼。矧乃就盈之姿，曲成是愜。從三讓而載吐，表四序之克協。侔雕瓊之異象，契舒蓂之數葉。臨洞房之內，猶隔瑣窗；隱遙城之隅，乍明粉堞。觀夫媚霜煙，掛遼敻。悟如珪之有始，知合璧之將聖。既麗天而作則，亦順辰而為政。彎環而素彩未流，蕭散而丹霞始淨。所以增思婦之獨愁，發詩人之興詠。豈止生彼海澨，煥乎天經。況於玉以比德，複如鉤而效靈。落魚浦之間，偏宜泛影；垂朱簾之側，宛似分形。思其迥出隴陰，漸登雲路。每因躔而進晷，若就新而去故。沉泬寥之空碧，麗柔明之微素。曷蛾眉之足儔，豈玉璜之能喻。然而合其道也，則圓景不渝；順其化也，而盈缺或殊。當未光之時，所明若昧；自哉生之外，其有如無。且色依微於林表，晦見西方之謂朓；光掩映於暘穀，朔出東隅以為朒。今異此而守度，諒君明而臣肅。故其賦玉鉤之輝輝，誠可增金波之穆穆。
彼眾禽兮，終歲嚶嚶；此反舌兮，語默有程。蓋時止而則止，故能鳴而不鳴。青春始分，則關關而爰語；朱夏將半，乃寂寂而無聲。有以見天地之候，有以知禽鳥之情。爾乃觀其所來，察其所以。或群或友，爰飛爰止。啄朱櫻而潛下，嫋綠楊而暗起。先秋而默，恥競響於蜩螗；擇木而遊，契不言於桃李。於是靜觀其妙，先征其比。茲百囀，誡煩詞於躁人；默若三緘，象欲訥於君子。徒觀其行藏以時，喧靜惟允。其鳴也有節，其默也可準。初疑管弦之並奏，鏗爾曲終；又似環佩之齊鳴，詘然聲盡。是以理契中寂，道符閑澹。陰陽交而止聲，春夏交而知感。哂城烏之夜噪，向曙乃啼。歎野鶴之秋鳴，在陰常慘。原夫生乃依巢，來而依候。靜集林薄，閑棲苑囿。飛而無懼，知皇家仁解網羅；應不愆期，答聖君信及鳥獸。懿夫遏其音，調其羽。結舌何異，銷聲何取。鶯能囀，鸞善舞。鳳鏘鏘而聲樂，雁嗷嗷而音苦。在和鳴而則多，於敬授而何補。曷若動適其宜，靜得其時。伴元燕之辭巢，秋而俱去；陪黃鳥之遷木，春以為期。豈比夫嘻嘻者聞妖於亳社，交交者見刺於《秦詩》。斯則冥契陰騭，迥殊品彙。標羽族以稱奇，載《月令》以為貴。配鳴鳩之拂羽，備歲候於三百六旬；比鶡鳥之吞聲，應天時於二十四氣。至矣哉！隨時之智，從宜之義，抑斯禽之謂。
天作大室，巍乎蒼蒼。立極正位，含精降祥。惟漢武之肇祀，聞嘉言之孔彰。告盈數以不忒，鬱希聲之載揚。於時五輅既臻，千官畢會。望嶄岩之絕壁，升縹緲之華蓋。排羽衛於山前，刻金石於天外。諒精誠之至感，致天地之交泰。於是騰洪音，流翠藹。始則類乎雷殷，終不因於地籟。惟天祚聖穀，得一而盈；維嶽降神聲，至三而大。夫其登封則千古是追，峻極而四方是維。瑞載光於《漢史》，德且詠於《周詩》。動合休徵，有異坻頹之震；響含靈祀，且殊大塊之噫。是時也，百神受職，萬靈獻功。霽山霧，收山風。福穰穰於宇內，聲隱隱於封中。且啟迪之微，延洪是表。因勒成而響答，殊卜祝之占兆。憑乎物陋，石言之不臧；錫自天歎，夢齡之尚少。懿乎吻合，散乎絪縕。邈崇邱之杳靄，伊仰止而敷聞。掩龜格與鳳降，軼神光與慶雲。獨得乎數千百祀，何慚於七十二君。稽彼眾山，谘夫四嶽。或泥金於杳靄，或瘞玉於綿邈。封並聞夫再三，響未效於清濁。方今文物芬鬱，寰瀛廓澄。我後克讓，謙勤夙興。已固如山之壽，式當如日之升。所以下臣獻頌，望翠華之是登。
仁者靜而自閑，高其居而閉其關。爰開窗以列岫，若施障而圖山。邈彼黛巘，當於其間。至若虛牖洞開，連峰向晚。雲無心而迥出，鳥厲翼而孤返。初疑鏡裏，覺萬象之俱深；又似壺中，見三山之尚遠。洎如雨歇原野，風開薄帷。天道不窺而自見，山光遙麗而增思。謝守臨齋，以觀詠之不足；陶公開卷，則知室是遠而。若薜蘿之在眼，方坐嘯而搘頤。杳杳雲峰，既自中而玩矣；蒼蒼海嶠，亦孔昭而見之。況複彩翠之容，朝昏是變。將避俗以無悶，殊近知而守見。簾光乍入，增松雪之微明；砌竹旁垂，助林巒之蔥蒨。夫其窗也，或飾之以青瑣，交之以綺疏。想取榮於爾室，非助境於吾廬。鑿垣而疊嶂遙列，寓目而幽襟必舒。偶琴酒之樂隻，泯色空之豁如。且彼植木玩芳者有時而改，累土為山者有時而始。曷若曲肱隱幾，事幽功倍。垂碧紗而嵐氣共凝，卷宿霧而翠屏常在。是知事有親而逾失，遠而匪疏。徇利爭先之徒，固難知也；逃名小隱之士，或近沽諸。亦何必尋赤城之標，究蓮峰之掌。彼垂堂而是冒，此自牖而可賞。山中人兮，誠不在於獨往。
惟大也不能以小測，惟高也難可以近知。況窮天之至象，徒執管而潛窺。驟景風激，馳光電移，迷蒼蒼之正色，杳的的而成規。桂魄未圓，餘輝來而尚溢；陽烏當晝，遠色照而全虧。當其懸象在天，明眸在管，環視而遠維不極，仰觀而長河若斷。雲明滅而浮影時聚，星曖昧而流光倏滿。紫微黃道，斯蔽其縱橫；北陸南躔，曷究其長短。觀其悠然遠象，浩兮元穹。老氏守真，不窺而自見；裨公億度，屢中而無功。
況乎溥天四極之大，依微徑寸之中，詎能分其經緯？固且昧其變通。若乃迢夜澄月，高飆掃霧，眾形必流，群象斯布。邈上下之遠邇，敻東西之晷度，儔能算其盈縮，孰可研於推步？元機莫睹，徒騁離朱之明；大象都迷，安徵平子之賦？且夫莫細匪管，莫高匪天，仰瞻而範圍斯昧，垂覆而周流自遷。則知德之微難以片言語，道之廣難以一理筌，苟持此而不舍，吾未見極深而造元者矣！
客有觀光於樂府，見玉磬之騰英。嗟至寶之明契，如截肪之曲成。挺十德以為美，諧八音而作程。韞櫝未施，尚秘璘玢之色；在懸以和，乍聞清越之聲。當其磬師來求，玉人爰格。將古樂之是備，自他人而雲獲。追琢既成，磨礱載白。掩淒清之瓊佩，洞閑華之水碧。然後張之清廟，奏彼朱宮。懸簨虡而其容轉麗，偶笙簧而其韻暫同。明半規而似月，發異彩而如虹。懿此昭質，暢矣音律。練響而鳴球可諧，還和而浮石非匹。爛鮮華之溫潤，含正聲之縝密。惠而好我，為齊路以足珍；藏或俟時，殊泗濱之自出。至於擊拊孔皆，備虞韶而克諧；清明可貴，表尼父之忘味。於以宣古風，於以蕩邪氣。越羽籥之繁會，聆鬼神於仿佛。豈獨質類冰凝，響與風興。混金石之華，清光不昧；較隍池之寶，美價斯騰。是知叔之離而三代尚紀，子之擊而千古攸稱。則知夫樂之所屬，本於化俗。方將審音以知政，豈在雕金而鏤玉。麗矣哉荊山之珍兮，可奏洞庭之曲。
水效珍兮，將應時而出；珍浮水兮，見可寶而逸。當入用之晨，豈可藏於密。所以次其崖岸，露彼真質。清明內融，符采外溢。霄舒夜度，遙分蟾兔之輝；旭日朝臨，下映鮫人之室。皆見其處幽邃，誰見其內明媚。皆知其隨波，誰知其抱器。邦家藉之，不我遐棄。觀其璞將有營，工其獻情❥❥。規模可定，剸割方成。色光铓而白，氣溫潤而清。是磨是琢，且見其能照；載考載擊，乃知其有聲。夫如是守靜而素，豈不以有文而明。因得之乎名，曷觀之乎器。噫！同流不知，誰念茲而在茲；識者未睹，寧寶之而存之。發跡徐方，雖則泗濱而見；呈祥聖代，不同三獻之疑。況貞以自持，涅而不淄。堅以自秘，毀而不變。既成何用之顧，宜任當人之薦。同百寶而敷陳，雜眾類而朝見。向若不合宮徵之韻，不葉雅音之績。聞之者謂為空言，見之者謂為怪石。則以日係月，徒滌蕩於風波；自秋徂冬，難覬覦於采摭焉。可見哲匠顧盼，良工追琢。奏曲者想乎簨虡，審音者訓其清濁。故知秉文者必有時，藏器者不終否。理代之音既作，移風之義斯起。若不聞大韶大，庸詎知夫石之為美。
良金可聚，駿骨難遇。傳名豈限乎死生，賈價寧視乎全具。伊前王之善誘，賴下臣之素數。滿籯初訝乎一空，絕足終欣其薦赴。故郭隗發求馬之術，使燕昭興築台之務。賢為國寶，昔見載之於經；馬以龍名，後亦表之於賦。當其勤求未至，思慮益專。安得戀軒而就勒，空聞馳荊而刷燕。多亦奚為，每厭倦於凡類；愛而不見，寧惜費於且千。蓋為傾心於延望之日，市骨實猶生之年。其誌著，其謀宣。非獨自馬而獲馬，此實因賢而訪賢。何異祿豐而遊士可集，餌美而潛魚必懸。夫其取與之分，戒其鄙吝；是非罔惑，孰敢妄進。苟能賤貨以沽名，果乃愜心而得駿。斯骨也，當填溝壑，誰分天驥之上才；縱視丹青，豈辨靈螭之洪胤。幸特達而見重，使聲價之複振。至若唐公驌驦，穆王騄駬。代勞馳路，追奔結軌。陳力效能，死而後已。豈若稱德之際，交義之始。金侔龜形，骨異象齒。求焉事殊於漢日，懸之數合於秦市。智能測遠，利用鉤深。葉田方之念，諧季劄之心。敦信外彰，表然諾於匪石；沉機內密，重枯朽於捐金。想夫嘶風頫影，垂髾植發。雖仆質於弊帷，曾受精於皎月。蒙君子一顧之渥恩，知異日窮塵之委骨。
大川不測以設險，浮橋架迥以通逵。利乎濟也或溢，解乎難也無私。以虛舟而易蕩，屬激箭以相推。吾見其梁木斯壞，安得稱大道甚夷。肇彼謀者，莫知其誰。於是辦修笮，曳長縻。侔可久以為慮，將制動而鹹資。且夫原始要終，授材度費。征十圍之巨，收千古之貴。費非難得，用之不既。易危成安，斯之所謂。憑遠岸，亙長河。將好勁以橫截，或守柔以旁羅。每自直以應用，恒守節而居多。檻欄之勢，舳艫之廣。因大索以橫流，俾群材之攸仰。皆恃此以綰縶，故不憂於板蕩。徒謂其勁挺為質，連延不一。或指遠岸以孤引，或自中灘而對出。苟異誌而殊途，亦齊勞而共逸。縱奔澌激射，浮湍迅疾。駭聲騰雷，驚波湊日。雖前後之鼓怒，終上下而駢比。拔山之倫，扛鼎之匹。雖則取之「大壯」，抑亦勢之或失。豈不以順事安排，故能守乎元吉。斯乃道濟行路，功深模軌。人有觀於投足，物寧憂於濡尾。視索而久存，亦何比於一葦。況橋因索而襲故，索以橋而用長。力雖參於索鐵，係或固於苞桑。恢益下之極致，信為物之紀綱。彼黿鼉虛構於溟海，烏鵲徒駕於天潢。惟眾人之攸利，蓋有助於連航。夫物有小而可以屬詞，材有小而足以濟時。索因有條而不紊，人亦直道而用之。儻要津以見假，願盡力以維持。
臣某等言：今月某日，伏見平盧淄青等州節度使鄆州大都督府東平縣官莊地內，有禾異隴雙本，合成一穗，畫圖奏進，傳示百僚者。臣等中賀。謹按《瑞應圖》曰：「王者德茂而太平，君臣和，則嘉禾朱草以中萌。」言不得中和之氣，即不生也。伏惟陛下鼓和風，茂休德，泰階平於上下，大中建於人臣。神明是若，征兆必報。通彼殊壟，總其雙莖，滋大澤以冥造，成嘉穗而薦和。合為一，彰至化之會同；堅而好，表資生之豐實。推物類以得天意，觀繪事而擬靈篇。凡在班行，鹹同慶幸，不勝歡抃踴躍之至。
臣某言。臣伏見今月九日，中書門下宣示百官西內池中嘉蓮圖，其蓮一本兩花者。臣聞明聖有作，天人合應。既彰化本，必降祥符。即事而推，昭昭可見。伏惟陛下儲精要道，憂濟群方。致理大同，猶懼不至。所以恢宏聖教，資福生靈。元造感通，嘉瑞屢降。況茲菡萏，儒釋同稱。經文但喻乎淤泥，詩人待歌於彼澤。豈比夫耀銅池，誇玉井，傳芳丹禁，濯影清流？特聳孤莖，以表清淨之源一致。對敷雙萼，是明內外之教齊興。天雖不言，假物明意。臣仰披圖牒，逖覽古先。豈無禎祥，莫此昭著。望雲就日，徒深忭躍之誠。無德歌功，何報恩私之重。無任忭賀慶躍之至。
臣某言：伏見劍南東川觀察使潘孟陽奏，「龍州寶華山中有麟見，獨角馬蹄，遍身光耀，並嘉禾二十二莖至八十九穗，麟見與鹿每來同食，各畫圖函盛封進」者。臣聞六合同歸，則麒麟至；天下和一，則嘉禾生。伏惟陛下昭事上帝，凝精衢室，宵興滌慮，申旦忘倦，大敷至化，以永時邕，故得希世之祥，應我皇運，異質卓犖，奇彩光明，顧步幽岩，發聞郡國。神物自生於聖日，靈編徒載其嘉名。況大田之中，眾穗斯茂，沐以膏澤，扇其祥風，而後呈彼珍群，承茲共抵，必生長畝之秀，以期王者之瑞。因緣所驗，鄭重合符。有以識上聖之心，兆至和之本，德超千古，慶洽無疆，日月所均，無思不服。臣等幸睹休異，喜萬恒品，無任抃躍之至。
臣某言：伏聞蔡州營田招討使韓全義今月某日大破賊軍，斬首擒生，其數至廣。臣某中賀。臣聞天覆至大，負慝者必降雷電之討；君恩至重，失節者須示斧鉞之誅。賊臣吳少誠，輒因將帥之權，遂肆豺狼之性。聖恩含忍，久示招攜，敢固執迷，未即歸罪。今全義親承睿旨，虔稟聖謨，暫師臨境，群凶授首，梟斬元惡，計日可期，廓清淮濆，在茲一舉。臣謬忝地官之職，情同率土之歡，欣快之誠，倍百常品。無任踴躍之至。
臣某言：得度支使李巽與臣委曲，報劍南行營官軍大破逆賊劉辟事宜。伏承自六月十日後，鹿頭城下、石碑穀口前後殺獲，已僅三萬餘人，今月六日又於鹿頭城下殺賊二百餘人，兼奪得一柵，東川節度使高崇文便於城下頓軍；又西川賊於鹿壯頭城投降，都虞候郝同美說賊城精兵不下數百人，其餘一二千悉是子弟；鹿頭城內人心亦甚危懼，計即投降；又官軍出戰，賊眾大敗，殺傷欲盡者。伏以逆賊劉辟，愚狡狂童，稔蓄凶慝，脅帶州邑，依阻城池，背誕皇恩，自貽赤族。陛下曲垂宏貸，念彼遠人。此賊敢肆拒張，恃茲薄戍，望其悛革，又已稽誅，一興貔武之師，果盡螳螂之衛。今則神人共怒，覆載不容，王師鼓行，窮寇席卷，傾枳棘之巢，待擒妖鳥，決潢汙之水，以捕涸鱗，揚旆整戈，指期翦滅。此實聖德遐被，神武昭宣，岷蜀清寧，當候旬日，凡在臣子，孰不歡心。某忝荷鴻私，謬承朝寄，無任慶快之至。
臣某言：得進奏官報狀，伏承九月某日，高崇文差兵馬使酈定進於彭州界捉到劉辟、盧文若並家口等，有詔罪劉辟及生擒外，餘一切不問，西川減放兩稅，並割西川六州與東川者。臣聞鬼方不賓，高宗用討，防風後至，夏禹行誅，自古聖帝明王，將欲上平泰階，下齊萬國，未有不先正刑罰，後致雍熙者也。辟構亂阻兵，違天背順，聚茲蜴蜮，固彼幽遐，謂天可逃，無罪不肆。陛下斷於睿略，興此神兵，寇壘妖鋒，飆馳電掃。顧茲劇賊，尚敢退藏，同惡相攜，偷生逭孽。灌莽雖深，豈網羅之能避；武夫多力，已梟獍而同擒。萬里喧傳，兆人鼓舞。刑當磔裂，罪合誅夷，肆市陳原，才攄眾怒。自陛下握乾禦曆，授籙纂圖，玉燭載和，金鏡愈朗。至於夏州俶擾，蜀郡亂常，春斬惠琳，冬擒劉辟，神速之效，從古所無。複霽整旅之威，降納汙之詔，滔天作逆，唯罪一身，念兩川徭役之勤，爰矜賦稅，割六州版圖之屬，以定封疆。日月發其貞暉，山澤通其喜氣，凡在率土，孰不歡康。臣謬沐殊私，叨承重寄，手舞足蹈，倍萬恒情。無任慶抃之至。
岐陽法門寺鳴鸑阜，有阿育王造塔，藏佛身指節。太宗特建寺宇，加之重塔，高宗遷之洛邑，天後薦以寶函，中宗紀之《國史》，肅宗奉之內殿，德宗禮之法宮。據本傳，必三十年一開，則玉燭調，金鏡朗，氛祲滅，稼穡豐。
宏璧之在御府也，韞連城之價，所以為寶；景雲之見慶霄也，麗捧日之彩，所以為瑞；大臣之居崇列也，處近君之任，所以為貴。況復侍軒墀之密地，護禁衛之雄軍，昭彰茂功，回復介祉，終始一德，永垂清名者哉。侯誰能之，見於彭公矣。公諱獻忠，字琦夫。大彭為商諸侯，以國表姓。至漢大司馬宣，有遠績盛烈，書於班《史》。至孫業，避漢末之亂，寓居隴西襄武縣，因地分望，傳諸歷代，湟中隴上，推為右族。派緒綿遠，冠蓋蟬聯，貴仕漸繁，乃附咸鎬，今為京兆三原人也。烈考諱令俊，皇朝議郎行內侍省內謁者監，保安福履，宏闡義訓，鍾慶濟美，傳於藎臣。
公善下寬中，蹈方守直，竹箭有筠而可比，城府無跡而自深，以虔肅恭懿承大君，以仁孝清儉纘前烈。建中三年入侍宮殿，德宗皇帝嘉其敏厚，器任異等，便蕃於帷扆之內，承奉於指顧之間，言必有章，動皆由禮。貞元三年授內府局丞，四年授奚官局令，六年授內謁者監，七年授朝散大夫。清階命服，所以馭貴，白珪無玷，赤紱斯皇，自天之渥澤方深，漸陸之羽儀始就。十一年授朝請大夫，周旋密勿，獻納端亮，孔光問樹而不對，石慶數馬而後言，以公方之，今古何遠。十六年特加金紫，所以懋其勤而昭其美也。二十年加正議大夫內侍省內侍，仍賜上柱國，充教坊使。位愈高而接物愈敬，恩益厚而處躬益卑，故能行與福隨，動將吉會。當德宗仙馭上升，順宗宅憂諒暗，公以貞固服勞之節，宣承衛翊戴之忠，嘉績悃誠，可書竹帛。皇上御極，拱侍穆清，疇其功庸，疏以爵土。元和元年封襄武縣開國男，食邑三百戶，充飛龍使，二年加忠武將軍右武衛將軍。三年授左神策軍副使，加雲麾將軍，馭眾之才，著於倅理，賜棨之戶，耀其高門，所以旌其勳，表其貴也。其年奉詔充淄青道宣慰使。六年遷知內侍省事，充弓箭庫使。六年充惠昭太子監護使，祗事既畢，加冠軍大將軍。至十月，遷左領軍衛大將軍，知內侍省事，充左神策軍護軍中郎將兼左街功德使。十二年春，以勤瘁遘疾，上章請告。宸眷屬賴，令臥護。陳讓懇切，累至再三，動於天心，方始得謝。二月乙巳，薨於翊善里之私第，享年五十二。聖皇軫悼，輟膳興歎，追念勳舊，賻襚加等，贈開府儀同三司左武衛上將軍，所以錄其勞而飾其終也。官司職喪，僚吏襄事，卜竁窀窆，圖其永安，以十月十四日，葬於萬年縣鳳棲原，祔從先域之松檟，禮也。
惟公爰自弱冠，暨於知命，奉職三朝，殫竭一心，掌繁領重，樹勳宣力，澡濯仁義，發揮心靈，斯所謂奉上之忠。閨門就養，承順著聞，及丁艱棘，勺飲不進，毀瘠過禮，宗族感傷，斯所謂因心之孝。踐曆禁省，榮耀貂璫，冠軍護戎，在帝左右，飲冰持操，鑒水潔身，侈泰是懲，熏灼自息，冥與道契，儉而全真，生不務於家為，歿仍規其薄葬，斯所謂立志之本。探賾精微，講貫學藝，周勃引強之能，有而不恃，孫武用奇之術，知而罕論，斯所謂遊藝之方。綜事呈才，仰奉睿旨，允厘樂府，韶夏是司，演嶰穀之正聲，絕齊竽之濫吹，廨署增煥，絲桐載和，去而借留，上葉宸聽，既臨馬政，一日必修，用奚官訓騶之法，整穆王八駿之皂，及董武庫，程範庶工，弦木砥金，罔不犀利，斯所謂蒞官之敬。嘗馳星軺，撫慰兗鄆，海岱之域，風宣露濡，戎臣列校，蹈舞感抃，斯所謂銜命之功。萬旅雲屯，屹為親衛，加拜中尉，統茲六年，夜護繚垣，曉趨丹陛，陰助神武，制外自中，獎善任材，動必詢眾，廣修廩庾，贍食熊羆，符伍有倫，禮樂是閱，咸使夫既勇且毅，並務於移孝為忠，至於別部支兵，邊陲縣內，拊循訓整，不犯秋毫，聞公之歿，如喪親戚，斯所謂護軍之略。宜其享之遐福，錫以永年，蒼蒼難諶，不至者壽。
夫人長樂郡君馮氏，端懿柔明，慈和婉孌，母儀婦德，淑慎是彰。自晝哭之罹凶，乃冥心而習靜，落髮壞服，從哀既空，元和十二年三月十五日，出家受戒，持敕正度，仍賜法名正智，賜居義陽寺，所以遂宏誓而資幽福也。嗣子希績，次子給事郎行內侍省奚官局丞員外置同正員希昭，次子正議大夫行內侍省員外置同正員上柱國賜紫金魚袋希貞，次子正議大夫內侍省內侍員外置同正員上柱國賜紫金魚袋希晟，次子希晃，次子希慶。芝蘭滿庭，組綬相映，荼蓼茹戚，縗麻儼然，哭泣之哀，慕深先遠。烝彝之紀，思列舊勳，欒欒貴臣，匍匐上請，詞臣奉詔，傳信揚芳，焯敘德善，永垂貞石。銘曰：
帝在法宮，下臨八荒。外倚輔弼，內憑忠良。
奕奕彭公，蘊義含章。左右軒陛，言端行方。
夙夜孔勤，貔貅是職。丹霄侍從，黃道引翼。
深承寵渥，克茂勳力。寒玉侔清，朱絲表直。
厚德多恕，明誠不回。決雲利器，構廈長材。
北落謝疾，東榮報哀。恩加法賻，官贈儀臺。
祖載之辰，清川曉涉。淒愴笳挽，搖曳旌翣。
新阡舊城，龜從筮協。原即鳳棲，封如馬鬛。
紹續之馨，子貴家榮。繼孝嗣恪，宣功保名。
纂篆金石，琢磨堅貞。用播徽烈，將來作程。
