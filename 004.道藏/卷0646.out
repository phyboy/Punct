陛下布惟新之政，劃積習之弊，行前王所不能行，革曆代所不能革，四海延頸，日望德音。今忽自立聖政碑，示天下以不廣，彰滿假之漸，招矜炫之譏。《易》稱「大人者與天地合德，與日月合明」，執契垂拱，勵精求理，化成天下，高視百王。豈可以文字而盡聖德？又安以碑表而讚皇猷？若可敘述，是有分限，乃反虧損盛德，豈謂敷揚至道哉？故自堯舜禹湯文武，並無建碑之事，至秦始皇荒逸之君，煩酷之政，然後有罘、嶧之碑，揚誅伐之功，紀巡幸之跡，適足為百王所笑，萬代所譏，至今稱為失道亡國之主，豈可擬議於此哉？陛下嗣高祖、太宗之基，舉貞觀、開元之政，思理不遑食，從諫如順流，固可與堯舜禹湯文武方駕而行，又安得追秦皇暴虐不經之事，而自損聖德？近者閻巨源請立紀聖功碑，陛下詳盡事宜，皆不允許，今忽令立此碑，與前事頗乖，可否相違，是非殊異。況此碑既在安國寺中，不得不敘載遊觀崇飾之事，述遊觀且乖理要，敘崇飾又匪政經，固非哲王所宜行也。伏乞聖慈，特賜寢罷。臣職忝近密，理合獻陳，庶申葵藿之誠，冀增海嶽之大。謹奏。
臣昨已具狀，陳烏重允不可便授以澤潞，請與河陽，卻除孟元陽澤潞。臣進狀後，至日晚，方見承璀文狀，奏行營事宜，其烏重胤，承璀已會與文牒，令勾當留後。詳覽驚歎，實所痛心。且澤潞五州，據山東要害，河北連結，惟此制之，磁邢洺三州入其腹內，國紀所在，實係安危。比者磁道為從史所據，凶狡情狀，昭然可知。比年與劉濟、王士真相結，又奏其男充都知兵馬使，如此奸狀，聖情具知。今地降靈，陛下神略，坐致凶豎，卻收一道，奈何欲與重胤，卻棄此鎮？陛下昨追從史者，庶於利害，須以計擒，然於國家，已失大體。今澤潞重鎮，承璀輒以文牒，便差人為留後，遽請旌節，無君之心，孰甚於此！陛下昨收澤潞，人神同慶，國柄再立，制度重顯，今忽與本軍將，物情頓沮，朝經大紊。自削形勢，卻恐不如從史。向者從史雖懷蓄奸蠹，已受朝命方鎮；今重允一時素無功策，承璀一牒，便居重位。河南、河北諸侯聞知，憤怒之心，必生言語。蓋以專權日久，莫不各有將校，且懼且恨，必謗朝廷，皆謂重允與承璀交通作計，遂卻從史，代其使主，便與節度。豈唯事同致怒，實亦人情難堪。儻劉濟、茂昭、季安、執恭、韓宏、師道恥有名位與重胤同列，繼有表章陳其情狀，並承璀專授重允之罪，不知陛下何以處之？若總不答，即方鎮之心大阻；若別處分，即朝廷之體頓虧。是令承璀取怨天下。從史以澤潞不容，遂至狼狽，若承璀為天下不容，何以自保？或恐因此遂亂。今重允便除河陽，亦是望外之福，況新有從史事，豈慮重允遲回？重胤所得方隅，已是承璀之力。元陽若與澤潞，又是事望所推，不唯忠義，堪為腹心，兼有才略，實可委任。兩河方鎮，亦必忻歡，朝廷制度，又再修舉。利害懸遠，事在不疑。況重允須為從史結托劉濟、士真，構間虛辭，為國生事，至使聖恩特遣朝官，委曲宣諭，僅得寧止。如是則事跡固無遠大。臣豈與重允嫌隙，豈與元陽有親故，蓋為社稷之計，朝廷之勢可惜爾。伏望聖恩斷在不疑，與重允河陽，足以賞逐從史效，與元陽澤潞，足以壓河北諸侯之勢。朝廷收得威柄，承璀免有負憂責。機便易失，時事難遇，伏望定於神慮，遂此至公。臣等懇切上陳，不避忌諱者，伏以獲居近密，特授恩光，若緘不言，上負陛下。伏惟聖慈，俯鑒愚款，速降制命，以副人心。
群臣見陛下西取蜀，東取吳，易於反掌，故諂諛躁競之人，爭獻策畫，勸開河北，不為國家深謀遠慮。陛下亦以前日成功之易而信其言。臣等夙夜思之，河北之勢，與二方異。何則？西川、浙西皆非反側之地，其四鄰皆國家臂指之臣，劉辟、李錡獨生狂謀，其徒皆莫之與，辟、錡徒以貨財啗之，大軍一臨，則渙然離耳。故臣等當時亦勸陛下誅之，以其萬全故也。成德則不然，內則膠固歲深，外則蔓連勢廣，其將士百姓，懷其累代煦嫗之恩，不知君臣逆順之理，諭之不從，威之不服，將為朝廷羞。又鄰道平居，或相猜恨，及聞代易，必合為一心，蓋各為子孫之謀，亦慮他日及此故也。萬一餘道或相表裏，兵連禍結，財盡力竭，西戎北狄，乘間窺窬，其為憂患，可勝道哉！濟、季安與承宗事體不殊，若物故之際，有間可乘，當臨事圖之。於今用兵，則恐未可。太平之業，非朝夕可致，願陛下審處之。且以吳少誠病必不起，淮西四旁，皆國家州縣，不與賊通，朝廷命帥，今正其時，萬一不從，可議征討。故臣願舍恒、冀難致之策，就申、蔡易成之謀。脫或恒、冀連兵，事未如意，蔡州有釁，勢可興師，複以財力不贍而赦承宗，則恩威兩廢，不如早賜處分。
臣等再三思度，敢不詳審。伏以鎮州人心固結，難即改移。鄰境事同，必相扶會。當其無事，則相疑沮，見有改易，則卻同心，意者以子弟為謀，他日還慮及此。情狀可見，事理昭然。今若欲除大臣守鎮，臣愚必知未可，不如且示懷撫，以收其心。所以頻有奏陳，伏冀俯存含忍，實慮別除人後，制命不行，即須興師，且事征討。蓋以江淮水旱，人力困窮，陛下每切憂勞，尚加賑恤，財賦所入，經用不充。今若鎮州用兵，須令諸處進計用兵數，供費已多。萬一四鄰之中，同類潛相扶結，相為影援，延引歲時，則為患益深，所費轉廣。縱陛下悉出府庫，以給軍須，若更淹延，將何及計？兵連之後，勢不得休，北狄西戎，素多奸狡，忽乘間隙，侵犯邊疆，又須興兵，以事防遏，首尾應敵，則內外憂危。臣等必知興師未可。自陛下臨禦天下，諸州連帥，頻建軍功，言事者不計始終，喜功者輕議討伐。今鎮州事勢，與劉辟、李錡不同。何者？劍南、淛西，本非反側之地，劉辟、李錡，暴生狂逆之心，唯以財貨誘人，人心本無結固，又四面皆是國家兵鎮，事與河北不同，所以懇請誅討，料其事勢，舉必萬全。今鎮州事宜，與此有異，外則結連勢廣，內則膠固歲深，以此用兵，必為不可。其劉濟、季安，雖有疾患，至於事體，與鎮州略同，若亡沒之後，或別有其便，即相其便可否，臨時裁制。伏以崇勳盛烈，底定四方，必有其時，可以斷致。自鎮州有故，臣夙夜思量，誠願因其此時，收得一道。事有未可，不敢因循，瀝竭肺肝，備陳愚款，貴得萬全之計，上酬不次之恩。事之安危，伏冀聖慮所切，惟望不納浮議，斷在宸衷。臣不勝懇切之至。
李錡凶狡叛戾，僭侈誅求，刻剝六州之人，積成一道之苦。陛下哀憫無告，為之吊伐，變愁怨之氣，為發生之和，歌舞聖時，負戴恩德。其李錡家所積錢帛，皆斂於人，或有酷發冤濫之徒，斃其身，取其貨，或有枉法徵剝之吏，加其罪，納其財，前後事狀，布聞遠邇。聖恩本以叛亂誅討，蘇息一方，今輦運錢帛，播聞四海，非所以式遏亂略，惠綏困窮也。伏望天慈下痛哀之詔，降雨露之澤，將逆人財物，並以賜本道，代浙西百姓今年租賦，則萬姓忻戴，四海歌詠矣。
奉宣密旨，以臣所論奏事，頗切時要，特賜慰勞者。臣伏蒙獎擢，致於近密，苟有所見，即合啟陳，敢聖明照臨，皆賜俯察，載降宣諭，曲示恩私，榮感交深，兢無地。臣所陳之事，非止一端，實政理之源，係安危之切。冀望重於所忽，防於至微，則億兆生靈，同慶仁壽。
臣絳等今日伏蒙聖恩召對，特賜延納，過有獎諭。又奉宣聖旨：「卿守職盡忠，常如今日，朕何憂天下不理？」又複見襄陽進奉，出付所司，安國寺鑄聖容處又罷臨幸者。親奉德音，旋蒙宣諭，目睹盛事，心感皇明，喜戴交並，抃舞失次。伏以陛下憂勤庶政，推以至公，容納直言，事惟求當；臣等恭守職分，自合罄竭愚衷。豈望天眷綢繆，特加獎諭，感恩激切，倍百常情。至於慎守德音，出外方之獻，嚴重清蹕，罷近寺之遊，此皆發自宸衷，卓然光大，足以動四方之聽，感萬國之心。臣等職在禁闈，時逢昌運，以欣以忭，意不能宣。
今日奉宣聖旨，以立皇太子制下，特賜宣示臣者。祇奉詔命，歡抃失容。伏以時屬升平，運逢交泰，陛下思固大本，以承鴻休，爰命元良，式昭茂典。無疆之祚惟永，至德之光日宣，億兆生靈，鼓舞欣戴。臣猥惟淺陋，獲奉軒墀，特降睿慈，俯賜宣示，以榮為荷，倍百常情。
今日奉宣聖旨，以立皇太子制下，特賜宣示臣者。祇奉詔命，歡抃失容。伏以時屬升平，運逢交泰，陛下思固大本，以承鴻休，爰命元良，式昭茂典。無疆之祚惟永，至德之光日宣，億兆生靈，鼓舞欣戴。臣猥惟淺陋，獲奉軒墀，特降睿慈，俯賜宣示，以榮為荷，倍百常情。
今日奉宣聖旨，以立皇太子制下，特賜宣示臣者。祇奉詔命，歡抃失容。伏以時屬升平，運逢交泰，陛下思固大本，以承鴻休，爰命元良，式昭茂典。無疆之祚惟永，至德之光日宣，億兆生靈，鼓舞欣戴。臣猥惟淺陋，獲奉軒墀，特降睿慈，俯賜宣示，以榮為荷，倍百常情。
陛下聖明之德，超邁百王，英特之姿，跨越千古，察百役之繁猥，湣萬姓之愁苦，念杼軸之積弊，知奸臣之徇私：外以進入為名，內以賄遺為計，厚斂於下，半入其家。所以特降鴻恩，大拯頹俗，罷方鎮不時之貢，禁天下無藝之費，蘇息下民，革除宿弊。頒宣理之日，遐邇必臻，感恩涕泣，仰聽歌舞，更相謂曰： 「不圖今日，複睹聖時。」利澤布於四海，德施周於萬類，家吟戶詠，氣舒目明。才及數月，今自廢罷，受納裴均所進銀器。天下之人，皆謂詔書不信，必謂陛下以財貨為先，此人非益於聖德也。且裴均行不繇道，奸以事君，固違制書，敢進銀器，此是試陛下之意，若不容納，必知英主不可以利啗，則須恭守典憲，尊朝廷，若為受領，則知聖懷必可以財動，因此厚斂於下，此不忠不誠之大罪也。倘陛下以裴均位當藩鎮，官極崇顯，未能行法，以懲奸人，伏望準制書令度支收納，既不違敕文，又免入內庫，無虧聖政，以示外方。
從史比來事跡，彰露頗多，意不自安，務欲生事，所以曲陳利害，頻獻計謀，冀許用兵，求姑息。今親領士馬，欲往邢洺，假以就糧，實為動眾，去就之際，情狀可知。伏願聖德，備詳端緒，用絕其情，不許此行事。臣愚竊料從史，必更密陳利害，求動師旅，為輸忠誠，苟私於身，非利於國，更有奏請。伏望以此堤防。
伏以茂昭舉家朝覲，河北都無此例，雖本情自任不得，在外體殊可嘉稱，須降恩榮，以存激勸。今迪簡除易定節度，茂昭便是前衡，行理之間，恐非穩便。又所隨將健，悉屬定州，茂昭寂寞，於體非宜。伏望聖恩速除茂昭一官，並專使宣諭，從將校悉令取茂昭處分，到京別有進止。如此處置，實協事情，謹具奏聞，伏候聖旨。
伏以楊憑犯贓，憲司推勘，舉正朝典，肅清人心，此蓋理之宜然，法度之當爾。臣但不知楊憑所犯輕重，若所坐隻緣贓汙，法令且有明文，合待推勘事終後，徵贓定罪。今所與宗儒詔，令一物已上，具數聞奏。即宗儒受詔之日，便合勘責家資，遠近流傳，有似簿錄。凡簿錄家產，皆是逆人，至犯贓不合同例。伏以聖恩再三，立法度必歸至公。事禮之間，貴於允當，臣苟有所見，不敢不陳。
今日奉宣聖旨如前。臣等伏以時旱稍久，聖慮時深，思降德音，除人疾苦。比來方鎮，過有進奉，因此聚斂，恣為剝害，遂使百姓積怨悉之氣，陛下有納進之名。臣雖頻奏，已蒙寬納，今特有處分，使載在德音，實王政之大猷，為時事之切務，上符天意，下感人心。和氣既通，甘澤必應。其合進奉外，尚慮方鎮私有聚斂者，但德音嚴加約束，如有違越，令在必行，仍令禦史台及出使郎官、禦史察訪聞奏。比來制敕雖下，多至因循不守，患在賞罰不立，不患朝廷不知，聖心不移，下誰敢犯？其嶺南風俗，百姓多賣買，不得驅掠百姓為口，禁止條約，犯者依前令有司糾察聞奏。橫賊擾亂，皆由於此，今有明敕處分，足以感動其心。
伏以聖恩緣時稍愆旱，特發德音，誠意憂勤，每事節儉，停罷進奉，降免囚徒，廄馬宮人，既從減省，私率公債，又悉蠲除，戒長吏之貪求，禁遠人之驅掠，大革時弊，特出聖懷，下感人心，上符天意，實帝王之盛事，為史策之輝光。斯則唐堯虞舜之明，未過於此；貞觀開元之盛，複睹於今。鼓舞億兆之歡心，丕降至誠之德意。澤以周地，陰陽之候自和；德既動天，雲雨之施何遠？臣等叨居近地，獲奉聖時，感忭忻勸，實倍常品。
伏以本置館驛，祇緣使命，有司所支食料減刻，已恐不充，今若進奉貨財，悉令館驛遞送，豈唯館驛不濟，實慮州縣難堪。且財貨數多，差夫遞送，便須防援，轉益勞煩。伏恐人力凋殘，物議喧謗。況館驛所破，並是官錢，虛有省腳之名，實致擾人之弊。儻若有利無害，承前久合行之；脫若諸道悉然，即是制度紊亂。事傷聖政，不敢不言。伏望與遂振詔中處分，且依舊例，庶望公私通濟，事體合宜。其詔草未撰，伏望聖旨。
延州所管皆新蕃人，比來部落擾動，多因官吏貪克，失於恩信，務於誅求，致控制無方，威惠不及。塞門要地，切在鎮安，自朝廷初除延勞領，延州眾情，即以為未當其選，今沙陀等果有不安，撫馭之間，必有所失。恐日久轉弊，須務遠圖。伏望聖恩令別擇才識相當者充刺史，辭對之日，賜其誡敕，冀種落懷附，皇風宣暢，俯接京畿，使知典法。謹具奏聞，伏惟聖旨。
臣訪聞易定事宜，今實蹙迫，人情惶駭，迪簡憂危。蓋緣府庫空虛，村鄉匱竭，賞給將士，徒設空言，密近強鄰，勢有反變。況易定地當要害，深在河北腹中，此鎮不可不存，此急不可不救。又聞迪簡以衣糧闕絕，解還軍徒至多。以臣愚慮，便恐致亂。何者？易定舉軍歸國，將謂從此保安，今乃困迫於前時，退散於今日，懼怨恨之輩，潛蓄奸謀，鄰道誘扇，便生變故。事若一失，豈可複收？欲令諸道可以效順，以此之故，不可不憂。今所賜綾絹五萬匹，臣竊恐太少，賞給用度，未濟事機。伏望聖恩更賜五萬匹，通前十萬匹，即冀救其急切，副彼憂危，稍悅人心，永便國計。安危所係，不敢不陳。
元和九年冬十一月晦，銀青光祿大夫兵部尚書判戶部事上柱國太原郡公食邑二千戶王公歿於位。君失所重，人懷其舊。大事在戎，以寧禍亂，公實居兵部；聚人曰財，以遷有無，公實領地官。天子以兵、賦之柄俾於公，公以忠勞之力事於上。垂玉佩，累金印，錫珪錫劍，書社開國，鬱積公望，綢繆主恩，出入三朝，始終二紀，非重而何？非舊而何？
公諱紹，字德素。其先秦將翦之後，翦孫離，楚漢之際，以秦圍趙，死於師，子孫家於太原，世為令族。曾祖威，衡州耒陽令；祖思獻，襄州襄陽令；父瑞，工部員外郎，及公貴，累贈禮部尚書。鹹以盛時，沉於下位，積有惇德，宜生達人。公，尚書第三子也，少以厚實為士友所重。太師顏魯公守吳興，特器之，表授武康尉。相國蕭徐公察守馮翊，並隨府授檄。丁繼太夫人憂，服除，累授殿中侍禦史江西觀察推官，遂踐台閣，自倉部員外郎遷戶部、兵部郎中，專判戶部事。未半歲，超拜戶部侍郎，寵賜金紫，複加朝散大夫，即舊官判度支，特遷戶部尚書，所領仍舊。順宗諒暗，奸豎竊柄，拜工部尚書，以錢穀自❥俾去異己，誠私計也。上即位，天下文明，彝倫攸敘，檢校吏部尚書東都留守判都省事兼禦史大夫，充東都畿汝州都防禦使，保厘東郊，鎮衛舊都，風令既行，奸盜出奔。遷檢校尚書右仆射徐州刺史兼禦史大夫，充武寧軍節度支度營田兼徐、泗、宿、濠等州觀察處置等使。居鎮六年，複徵拜兵部尚書。明年春，詔兼判戶部事。在位三歲，享齡七十有二，徹席於長安永樂裏之私第。優詔追贈尚書右仆射。長子前門下省典儀元泰，次子劍南東川節度掌書記大理評事攝監察禦史元質，幼子前右威衛倉曹參軍元弼等，克稟《詩》《禮》，備著文行。以十年秋八月四日，奉窀穸於萬年縣之洪固鄉，以夫人贈西河郡夫人相李氏祔焉。夫人故河南少尹知府事贈工部侍郎造之長女，茂於懿範，歸於令人，先公而歿，距茲十九年矣。異時同穴，周公之制也。
夫君子之行己事上也，必執心而端其始，立事而保其中，踐道而要其終。當建中末，盜起轂下，乘輿南狩，巴梁阨區，廥藏空虛，武旅氣下，德宗色動。公時為禦史大夫包佶水陸運鹽鐵判官，懷章表，披荊棘，懸束車馬，陵踐山穀，達本府之誠懇策書，獻當使金彩縑帛，爛若波濤，積如邱陵。上於是敷大號以布天地之施，士由是濡厚澤以奮雷霆之用。將加寵授，以獎忠勞，公方以國難疚懷，求以詔書複命。致遠之度，當時所稱。豈不曰有其始乎？貞元中，公以材智任職忠勤，注意不疑，可以進退海內之士，可以綰攝天下之柄，人心所傾，台位如寄。公理財以義，下不厭其取；處權以道，上不惡其專。內守持盈之誡，外宏推美之度，及門而進，與公同升，布於顯列，由乎陰騭，誠無二事，績著一心。豈不曰有其中乎？元和初，徐方喪師，帥人怙亂，樂於禍以幸其利，鼓其變以成其私，氛沴已凝，氣焰方作。公授鉞以出，投袂而馳，倍道而乘其未備，輕騎而出其不意，先迷得主，大眾歸心。於是安進達以三百騎叛於河城，械係而行乎軍令；唐重靖以一千人奔於埇橋，檄召而收其武力。散私積以勞賞，發義徒以袪弊，推以誠信，滌其疵瑕，頑固革心，疆內如春。武經戎略，存為故事。豈不曰有其終乎？是三者，忠存於國，政在於人，遺績未映，美化猶新。況乎顯持世權，陰行相事，造膝承顧，沃心獻議，注百辟之耳目，奔九流之車騎，入司國賦之重，出膺邦閫之寄，考終厥命，歸全於位。非夫貞固幹事，明哲保身，曷以臻於是乎。然則篆貞瑉，表陵穀，庶乎實德，宜無愧辭。其洪纖之跡，顯晦之用，應機之速，奮才以光赫其位，得君以薰灼於時，備用於隴西之狀，精核於宏農之誌。今所書，大者遠者而已。文有詳略，蓋《春秋》之義焉。銘曰：
天賦才兮遇有期，臣擇君兮審厥時。公之達兮世所資，道之行兮人罕窺。筦國榷兮家以肥，庭邦賦兮物不欺。人意傾兮主念隨，陰德及兮顯命施。龍上空兮盜乘機，位陽尊兮奸用奇。聖運啟兮大人造，王氣蕩兮英風掃。用邦鎮兮徐方道，洛邑思兮彭城禱。順者化兮叛者討，肅如霜兮偃如草。中外便兮恩寵殊，遷司馬兮領司徒。趨丹墀兮伏青蒲，杜私門兮辟公途。期方遠兮帝命俞，運何屈兮吾道孤。鬆楸列兮龜筮符，琬玉琢兮陵穀虞。往矣已焉兮噫嚱嗚呼！
