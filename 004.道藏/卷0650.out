昔我元宗明皇帝得姚元崇、宋璟，使之鋪陳大法，以和人神，而又益之以張說、蘇頲、嘉貞、九齡之徒，皆能始終彌縫，不失紀律。四十年間，海內滋殖，風俗謹樸，君臣平寧，人無爭端，而卿大夫羞以贓罪鞫人於聖代矣，況伺察乎？由是網漏吞舟，視盜不謹，寇羯乘釁，勃為妖氛，天下持兵，垂七十載。朕因眇末，獲承祖宗，分不得見四方無姑息之臣，而九有複升平之境矣。上帝念我，賚予忠賢，盡獻提封，恢纘舊服，使遼陽八州之眾，重睹開元之儀者，則予侍中總之力也。名藩厚位，予何愛焉？
劉總已極上台，仍移重鎮，兄弟子侄各授官榮，大將賓寮亦皆超擢。管內州縣官吏肅存古者二百餘人，悉是劉總選任材能，久令假攝，並與正授，用獎勤勞。尚念幽州將士，夙著勳庸，易帥之初，諒宜優錫，共賜錢一百萬貫，以內庫及戶部見在匹段支送，充賞給幽州、盧龍並瀛、漠等州將士。又念八州之內，九賦用殷，慶澤旁流，所宜沾貸，其管內八州百姓，並宜給複一年，仍令給事中薛存慶往彼宣慰，親諭朕懷。州縣之中，或有殘破偏甚者，委宏靖量事便宜優恤，務令存立。劉總素以清靜理人，固當開釋，尚恐自罹禁網，亦念哀矜，管內見禁囚徒，罪無輕重，並宜赦免。大將及判官等，雖已頒官爵，而或慮闕遺，宜委宏靖具名銜聞奏。如有父母在者，別具上聞，當加優卹。朕以劉總父子，並立戰功，永言將吏之中，慮有沒於王事，當道從前已來官吏、將士等，或忠義可嘉，身已淪沒者，委宏靖條錄聞奏，當加追贈。平時舊老，始見胡塵，複睹朝儀，得無淒抃遐想，撫其兒稚，自此免於兵鋒，言念及茲，用加優給，管內有高年惸獨，或疾瘵不能自存者，委宏靖差官就問，量給粟帛。管內州縣官吏，有奉職清強，惠及百姓者，委宏靖具事跡奏聞，當與量加進改。燕、趙之間，古多奇士，隗台如在，代豈乏賢，如有隱於山穀，退在邱園，行義素高，名節可尚，或才兼文武，卓然可獎者，亦委宏靖具名薦聞。
於戲！古人云：「安不忘危。」魏徵對太宗以守成之不易，茲朕小子，抑又何知？而鎮、冀克和，幽、燕複古，栗栗夙夜，不遑安寧，實惟祖宗之休，尚賴股肱之力。谘爾輔弼，至於方嶽，爾當勉於姚、宋之功，予亦無忘於天寶之戒。宣示中外，宜體朕懷。
朕聞昔者卿大夫相與讓於朝，士庶人相與讓於列，周成王刑措不用，漢文帝恥言人過，真理古也，朕甚慕焉。中代以還，爭端斯起，掩抑其言則專蔽，誘掖其說則欺誣，自非責實循名，不能彰善癉惡。故孝宣必有告訐及下，光武不以詭辭遽行，《語》稱訕上之非，律有匿名之禁，皆所以防三至之毀，重兩造之明。是以爵人於朝則皆勸，刑人於市則皆懼，罪有歸而賞當事也。末俗偷巧，內荏外剛，卿大夫無進思盡忠之誠，多退有後言之謗；士庶人無切磋琢磨之益，多銷鑠浸潤之讒；進則諛言諂笑以相求，退則群居雜處以相議；留中不出之請，蓋發其陰私，公論不容之詞，實生於朋黨。擢一官則曰恩皆自我，黜一職則曰事出他門。比周之跡已彰，尚矜介特，由徑之蹤盡露，自謂貞方；居省寺者，不能以勤恪蒞官，而曰務從簡易，提紀綱者不能以準繩檢下，而曰密奏風聞；獻章疏者更相是非，備顧問者互有憎爰。苟非秦鏡照膽，堯羊觸邪，時君聽之，安可不惑？參斷一謬，俗化益訛，禍發齒牙，言生枝葉，率是道也，朕甚憫焉。我國家貞觀、開元，同符三代，風俗歸厚，禮讓偕行。兵興已來，人散久矣。始欲導之以德，不欲驅之以刑，然而信有未孚，理有未至，曾無恥格，益用雕刓，小則綜核之權，見侵於下輩，大則機樞之重旁撓於薄徒。尚念因而化之，亦既去其尤者，而宰臣等懼其浸染，未克澄清，備列祖宗之書，願垂戒勵之詔。遂申誥教，頗用殷勤，各當自省厥躬，與我同底於道。凡百多士，宜體朕懷。
我高祖、太宗化隋為唐，奄宅區夏，包舉四海，全付子孫，其何事哉，彼昏盈而我勞劬也。明皇承之，能大其業，六戎八蠻，莫不貢奉，由是庶尹弛政，庶吏弛刑，視人不勤，視盜不謹，燕寇勃起，洞無藩籬，六十有七年，兵革大試，其何事哉，據安逸而易萌漸也。逮我聖父，勤身披攘，斬斷誅除，天下略定。曾是幽、冀，賜予懷來，荷賴景靈，丕訓不墜，環歲之內，二方平寧。粵予何功，時帝之力，而卿大夫猥以大號，加予眇身，讓於四三，益甚其請。皇太後始聞其事，歡然慰心。慈旨丕臨，臣誠上迫，祗受典禮，懍乎予懷。尚念昔者七十二君，莫不升中慶成，自以為堯舜莫已若也，然而不為堯舜之行者，來代無傳焉。朕嚐推是為心，不欲名浮於實。今卿大夫謂我文武孝德矣，其將何道以匡予？予其兢兢業業，日慎一日，慕陶堯、虞舜之行以自勉，思文武憲章之道以自勤。予苟不思，無忘納誨。於戲！溢美之名，既不克讓，潤物之澤，夫何愛焉？可大赦天下。
自長慶元年七月十八日昧爽已前，罪無輕重，鹹赦除之，惟故殺人並官典犯贓，不在此限。應左降官及流人未經量移者，宜與量移近處。有左降官流人本因犯贓得罪者，宜依今年正月三日制處分。京畿諸縣及庶支、鹽鐵、戶部負欠，各疏理放免有差。應經戰陣之處，所在州縣，收瘞遺骸，仍量事與槥櫝，兼以禮致祭。李師道吳元濟自絕於天，並從誅戮，念其祖父嚐事先朝，墳墓所在，並不得令人擅有毀廢。愛人本於省賦，雖在必輕，國用出於地財，又安可闕？令淮蔡並山東率三十餘州，約數千裏，頒賜或逾於钜萬，給複有至於連年，應河北等州給複限滿處置，宜委所在長吏審詳墾田，並親見定數，均輸稅賦，兼濟公私，每定訖所增加賦申奏。其諸道定戶，宜委觀察使、刺史，必加實審，務使均平，京兆府亦宜準此。其百司職田在京畿諸縣者，訪聞本地多被所由侵隱，抑令貧戶，佃食蒿荒，百姓流亡，半在於此，宜委京兆府勘會均配，務使公平。其京兆百姓屬諸軍諸使者，宜令各具挾名敕下京兆府。一戶之內，除已屬軍使，餘父兄子弟，據令式年幾合入色役者，並令京兆府明立籍簿，普同百姓，一例差遣。頻年已有制敕處分，委京兆府舉明舊章，條件奏聞。刑獄所係，理道最切，如聞比來多有稽滯，一拘囹圄，動變炎涼，自今已後，宜令禦史台切加訪察，每季差禦史巡囚，事涉情故，或斷結不當，有失政刑，具事由奏聞。其天下州縣，並委禦史台並出使郎官、禦史兼諸道巡院切加察訪。近邊所置和糴，皆給實價，如聞頃來積弊頗甚，美利盡歸於主掌，善價不及於村閭，或虛招以奉於強家，或廣僦用資於遊客，若不嚴約，弊何可除？宜委度支精擇京西、京兆應供糧軍並和糴院官及營田水陸運使，切加訪察，仍作條疏檢轄，速具奏聞。應停諸道年終勾並，不許刺史上使，並錄事參軍，不得擅離本州，委禦史台切加糾舉。內外文武見任並致仕官，賜官爵有差。神策六軍、金吾、威遠、皇城將士，普恩之外，各賜勳三轉。大長公主、公主、嗣王、郡主、縣主，神策六軍、金吾、威遠、皇城等諸軍將士，統軍以下兼將士等，長行立仗及守本軍本管者，各賜物有差。鴻臚、禮賓院應在城內蕃客等，並節級賜物。陰山貴女，來迓天孫，會王明庭，克勸盛典，念吾妹之將遠，於禮賓而宜加，其回紇公主別有賜物。攝侍中讀寶戶部侍郎平章事杜元穎、中書侍郎平章事崔植各加一階。撰冊文官與一子正員。奉冊、奉寶綬、書玉冊、書寶官各加兩階，進寶綬、進冊、中進、中嚴、外辨、禮儀、讚導、押冊、押寶綬、舁寶冊官各加一級。其餘應職掌行事官並寫制書官、太常修撰、儀注禮官並內定行事中使，三品已上賜爵一級，四品已下加二階，仍並賜勳兩轉。鐫造玉冊並填墳、金字、造寶、裝寶官等，各賜五十段。尊師重傅，有國常經，李逢吉、韋綬、薛仿、丁公著等，普恩之外，各加一階，如已至三品、四品者，賜爵一級。天下百姓九十已上，委所在長吏量加存恤。孝子順孫，義夫節婦，先以旌表者，亦量加優恤。五嶽四瀆，名山大川，並自古聖帝明王忠臣烈士，各令所在，以禮致祭。
臣某言：臣昨二十五日宰臣伏宣聖旨，以陸贄敗官罪狀，不可書於詔命。陛下慈仁愛人，恩宥愚直，仍令後有所見，得以上聞。臣忝職諫司，不勝大幸。臣等前所上表，言陸贄等得罪之由，起於讒構，此皆延齡每自倡言，以弄威寵。及奉宣示，奸詐乃明。陸贄久在禁垣，複典樞要，今之譴責，固出聖衷。竊以李克勵誌卹人，勤身奉職，惠愛之化，洽於細微，頃以公事之間，與延齡相敵，未貶之月，延齡亦以語人。讒構之端，群情是惑。臣聞大臣之體，出於讒辭，安可持密勿之言，為忿怒之柄？朝廷側目，遠邇搖心，百官素不能親附延齡者，屏氣私門，不知自保。陛下聖德下照，物無所遺，豈獨厚於一夫，而乃薄於天下。伏惟發誠謹中官，備問閭裏，有言延齡無罪，李克有過，臣實微眇，敢逃天誅？李克覆族亡家，於臣何害，事關大本，不敢自私。延齡奸計萬殊，方司邦賦，必能公用財賄，陰結匪人，則他時之過，彰聞路絕。伏以貞觀遺訓，日經宸心，去其邪謀，以慰天下，幸甚幸甚。臣不勝懇迫之至。
臣某言：間者陛下親授臣以直言之詔，又命臣以言責之官。奉職以來，未嚐忘死，誓將忠懇，上答鎔造。竊以裴延齡虧損聖德，瀆亂典章，逞其心欲，以蝥毒黎元，恣其苛刻，以動搖邊鄙，弄陛下爵位，以公授私人，盜陛下威權，以誘脅忠善。賢愚注耳，朝野同辭，臣固不敢飾其繁文，再擾聰明。所以晝夜感憤、不能自寧者，以陛下執刑賞之柄，不僭在人，延齡狡詐公行，曾不為念。伏見去年十二月五日敕，度支討管李玘配流播州，張勳配流崖州，仍各決六十。斯則延齡自快怒心，曲遂其狀，陛下聽之以誠，謂為當舉，峻其所罰，用直群司。罪名及加，冤聲大振。陛下深鑒其事，詔命中留，曾不旬朝，馳聞海內，使遠方之人，疑陛下明有所壅，令無必行。奸以陷君，孰任其咎？儻二人獨決延齡之手，死不得言，化理之失，豈不重乎？陛下常以登聞之鼓，置之於庭，必欲人情纖微，不滯於外。比來或事係度支，銜冤上訴，皆不即驗問，盡付延齡。縲囚衣冠，攘奪孤賤，身不足償其怒，家無以應其求，怨痛內緘，誰與為理？矰繳盈路，動而見拘，咫尺天門，不敢上訴。延齡之威益熾，疲人之苦日深。陛下以延齡為賢，言者皆妄，不若明白其罪，昭示萬方。使延齡無辜，辨之何害？儻凶惡滋蔓，鬱於人心，決之不時，所傷豈細？臣實寒心銷肉，用是為憂。伏惟俯鑒眾情，召臣問狀，有一非據，罪在麵欺。臣不勝迫切之至。
臣聞理亂之始，各有萌象，二者無門，在君上啟之而已。所謂萌象，豈有他哉？容直言，廣視聽，躬勤庶務，委信大臣，使左右近習者不敢蔽疏遠之臣庶，此理之象也。此而不理，萬無一焉。大臣不親，直言不進，抵忌諱者殺，犯左右者刑，與一二近習者決事於深宮之中，群臣莫得參籌畫，此亂之萌也。此而不亂，亦萬無一焉。是以古者人君即位之始，萌象未見之時，必有狂直敢言之士，抵忌諱，獻危言。在上者苟或宥而容之，激而進之，則天下之君子望風而悅曰：「彼之狂而猶容於上，上之人其欲來天下之士乎？吾之道可以行矣。」其小人竦利而喜曰：「彼之直可以得幸於上，吾將直言以徼利可也。」由是天下之賢、不肖，各以所忠貢言於上，上下之誌，霈然而通，得失之情，幽遠必達，合天下之智，理萬物之心，人人樂得其所，戴其上如赤子之親慈母也，雖欲誘之為亂，其可得乎？臣故曰： 「容直言，廣視聽，而不理者，萬無一焉。」及夫進計者入而不出，直言者戮而不容，則天下之君子自謀於心曰：「與其言且不用而身為戮，吾寧危行言遜以保其終乎？」其小人擇利而喜曰：「君之所惡者，拂心逆耳之言也，吾將苟順是非以事之可也。」由是進見者草而不內，言事者寢而不聞，若此則十步之事，不得見也，朝廷之情不得聞也，而況於天下之大、四方之遠乎？故曰：聾瞽之君，非無耳目也，蓋左右前後者屏蔽之不使視聽爾。此而不亂，其可得哉！
昔太宗文皇帝初即位時，天下之人，莫有諫者，唯孫伏伽嚐以小事特諫於上，文皇帝大悅，厚賜田宅以勉之。自是言事者惟懼乎言不直、諫不極，不能激文皇帝之盛意，曾不以觸龍鱗、犯忌諱為不可矣。於是房、杜、王、魏之徒議可否於前，天下四方之人言得失於外，不四三年而天下大理。豈文皇獨運聰明於上哉，蓋亦群下各盡其言，以宣揚發暢於天下也。且夫樂全安而惡戮辱，古今之情一也，豈獨貞觀之人，輕犯忌諱而不惡戮辱哉？蓋文皇激而進之之功也。喜順從而怒謇犯，亦古今之情一也，豈獨文皇甘逆耳而怒從心哉？蓋以順從之利輕，而危亡之禍大，無窮之業重，而奉巳之事微，思為子孫垂不朽、建永安之計也。為後嗣者，其可順一朝之意，而輕用文皇之天下乎？
累聖傳序，於今垂二百年矣，莫不率由斯道，致俗和平。況陛下以上聖之資，紹複前統，即位之日，天下惟新。罪叔文之徒，而凶邪之黨散；懸惠琳之首，而悖亂之氣消；發承光之詐，而假威之孽除；反焦陂之田，而蒸庶之情感。其餘滌瑕緩死，薄賦卹人，賜帛耆年，旌閭孝悌，修廢學，建義倉，莫不曲被殊私，覃於有截。斯皆陛下上法堯舜，近法太宗，致理之萌形見者數十，豈臣庸劣一二而能明。然而臣竊複孜孜咄咄有所未決者，獨以陛下即位已來，既周歲矣，百辟卿士，至於天下四方之人，曾未有獻一計、進一言，受陛下伏伽之賞者；左右前後、拾遺、補闕，亦未有奏一封、執一諫，受陛下激而進之之勸者；設諫鼓，置匭函，曾未聞雪一冤、決一事，明陛下無幽不察之意者。若臣等備位諫列，名為供奉官，曠日彌年，不得召見，每就位，屏氣鞠躬，不敢仰視，又安暇議得失獻可否哉！供奉官尚爾，又況於疏遠之臣庶，雖有特達不群之智，思欲自效，其路何階？遂使凡今之人，以諫鼓、匭函為虛器，謂拾遺、補闕為冗員。臣竊思之，以陛下之睿博宏深，勵精求理，豈或入而不出，言而不用哉？蓋群下因循，不能有所發明之罪也。且臣思之，今之備召見承顧問者，獨一二執政而已，每一對揚，不及俄頃之間，議天下之事。臣竊料之，恭承聖問仰謝寵光之不暇，又安暇陳理亂、議教化哉？其餘瑣瑣有司，或時一召見，言薄書之出入，計錢穀之登降不暇，又安足置牙齒間？臣竊惟陛下以景命惟新之初，何如貞觀致理之後？當貞觀致辭理之後，以房、杜、王、魏匡輔之智，而猶上封進計者薦至，獻可替否者日聞；今陛下當致理之初，在四方多虞之日，然而言事進計者，終歲無一人，豈非群下因循竊位之罪乎？
若臣稹者，稟性駑鈍，昧然無識。然以當陛下臨禦之始，首陛下策賢之科，擢授諫司，恩邁常品。若複默默與在位者處，則臣莫大之罪，亦邁於常品矣。輒敢冒昧殊死，件奏十事於後：一曰教太子以崇邦本，二曰封宗王以固磐石，三曰出宮人以消水旱，四曰嫁諸女以遂人倫，五曰無時召宰相以講庶政，六曰序次對百辟以廣聰明，七曰複正衙奏事以示躬親，八曰許方幅糾彈以懾奸佞，九曰禁非時貢獻以絕誅求，十曰省出入畋遊以防銜蹶。凡此十者，設使言之而是，是而見用，非臣之福也，天下之福也。苟或言之而非，非而見罪，乃臣之分也，亦臣之願也。無任懇悃奮激效節愛時之至，謹詣東上闔門奏表並事件以聞。臣稹誠惶誠恐頓首頓首死罪死罪，謹言。
臣稹言：伏奉今月三日制書，授臣使持節同州諸軍事守同州刺史兼本州防禦使。臣罪重責輕，憂惶失據，慮為台府迫逐，不敢徘徊闕廷，便自朝堂匍匐進發，謹以今月九日到州上訖。臣某辜負聖朝，辱累恩獎，便合自求死所，豈宜尚忝官榮？誠恐誠慚死罪死罪。
臣八歲喪父，家貧無業，母兄乞丐，以供資養，衣不布體，食不充腸。幼學之年，不蒙師訓。因感鄰裏兒稚，有父兄為開學校，涕咽發憤，願知《詩》《書》。慈母哀臣，親為教授。年十有五，得明經出身。自是苦心為文，夙夜強學。年二十四登吏部乙科，授校書郎。年二十八蒙制舉首選，授左拾遺。始自為學，至於升朝，無朋友為臣吹噓，無親黨為臣援庇，莫非苦己，實不因人。獨立成性，遂無交結。任拾遺日，屢陳時政，蒙先皇帝召問延英。旋為宰相所憎，貶臣河南縣尉。及為監察御史，又不敢規避，專心糾繩。複為宰相怒臣不庇親黨，因以他事貶臣江陵判司。廢棄十年，分死溝瀆。
元和十四年，憲宗皇帝開釋有罪，始授臣膳部員外郎。與臣同省署者，多是臣初登朝時舉人；任卿相者，半是臣同諫院時拾遺、補闕。愚臣既不能低心曲就，輩流亦以望風怒臣。不料陛下天聽過卑，知臣薄藝，朱書授臣制誥，延英召臣賜緋。宰相惡臣不出其門，由是百計侵毀。陛下察臣無罪，寵獎逾深，召臣麵授舍人，遣充承旨學士，金章紫服，光飾陋軀，生人之榮，臣亦至矣。然臣益遭誹謗，日夜憂危，唯陛下聖鑒照臨，彌加保任，竟排群議，擢備台司。臣忝有肺肝，豈並尋常宰相？況當行營退散之後，牛元翼未出之間，每聞陛下軫念之言，微臣恨不身先士卒。所問於方計策遣王友明等救解深州，蓋欲上副聖情，豈是別懷他意？不料奸人疑臣殺害裴度，妄有告論，塵黷聖聰，愧羞天地。臣本待辨明一了，便擬殺身謝責。豈料聖慈尚在，薄貶同州，雖違咫尺之顏，不遠郊畿之境。伏料必是宸衷獨斷，乞臣此官，若遣他人商量，乍可與臣遠處藩鎮，豈肯遣臣俯近闕庭？
臣所恨今月三日尚蒙召對延英，此時不解泣血仰辭天顏，便至今日竄逐。臣自離京國，目斷魂銷，每至五更朝謁之時，臣實制淚不已。臣若餘生未死，他時萬一歸還，不敢更望得見天顏，但得再聞京城鍾鼓之音，臣雖黃土覆麵，無恨九原。臣某無任自恨自慚攀戀聖慈之至。
然臣一日未死，亦合有所陳論。或聞党項小有動搖，臣今謹具手疏陳奏，伏望恕臣死罪，特留聖覽。臣此表並臣手疏，並請留中不出。謹遣差知衙官試殿中監馬宏直奉表謝罪以聞。
臣某言：伏見逆賊李，已就誅夷。韓充入汴州訖，一方既定，率土無虞。凡在臣僚，實增欣抃。臣某中賀。伏以汴州抱吳、楚之津梁，據咽喉之要地，將驕卒悍，易動難安，急攻則越逸是憂，緩取則遷延易變。自非陛下盡排群議，獨斷宸衷，外委將臣，內敷睿算，風行號令，天助機謀，則何以斬此鯨鯢，破茲梟獍？臣摧凶誌切，受國恩深，仰荷威靈，倍萬常品。限以符守，不獲稱慶闕庭。無任踴躍屏營之至。
臣某言：今日得上都進奏官報稱，昨日陛下禦紫宸殿，受群臣朝賀。伏審聖躬萬福，親見百寮，率土皆歡，溥天同慶。臣某。臣聞兩曜有晦明，所以成其不已；四瀆有盈縮，所以成其不竭。不有燎火，無以辨玉質；不有霜霰，無以見鬆心。是以軒轅神倦，然後夢華胥之遊；秦穆疾寐，然後享鈞天之樂。堯以臒瘠而為聖，禹以胼胝而稱功。斯皆因疾成妍，以勞逢福，非臣臆度，敢進瞽言。昨者聖體不安，才經旬日，穆卜言吉，勿藥有瘳。此所以表北極之長尊，配南山而永固者也。況日臨黃道，萬物皆榮，帝禦紫宸，千官畢賀。臣以守符外郡，不獲稱慶明庭，空懷鼓舞之心，有阻賡歌之末。無任跳躍歡欣瞻望徘徊之至，謹差知衙官劉宗奉表陳賀以聞。
臣某言：伏奉今月二十九日，制授臣禦史中丞。寵秩逾涯，心魂戰越。臣某中謝。臣生值聖時，蔭分天屬，雖牽絲入仕，或因瑣碎之文，而執簡當朝，實由睦族而致。頃以材駑氣直，屢棄遐荒。陛下擢自遠藩，任兼台閣。夙夜循省，效報無階。豈謂天眷曲臨，過蒙獎拔，坐令專席，位忝中司。因當陳乞於天，安敢叨榮於己？如或綸言既降，丹慊莫從，則當破柱求奸，碎首請事，死而後已，義不苟然，增日月之末光，答天地之殊造。無任懇款屏營之至。
臣某言：中使某乙至，伏奉今月十九日敕，以臣兼充申、光、蔡等州招討使，並賜臣手詔兩道。天光下濟，聖澤逾深。捧詔慚惶，心魂戰越。臣某中謝。伏以陛下威加四海，德被萬方，下蜀無束馬之勞，平吳但斬鯨而已，百蠻述職，九有懷仁，凡在生成，孰不柔茂。而蕞爾元濟，天將剿除，寘蟊賊於其心，假螻蟻以為聚，父死不葬，王命未臨，擅脅師徒，偷侵縣道，此誠仁人孝子決憤激忠之日也。陛下尚先含垢，未忍加誅，曲示綏懷，俾臣招撫。臣誠雖懇到，性本孱愚，任重憂深，驚惶失據。然以苗心可化，舜舞方興，仰荷威靈，冀其柔服。臣即日與鄰道計會，奉宣詔旨，誘諭頑凶，威愛並施，使之來格。如或尚驅梟獍，不襲椒蘭，臣則誓死剪除，俾無遺孽。其歸投百姓等，臣並準詔別加優卹，置在安全，仰副聖情，不令驚擾。臣先奉恩詔，令臣發赴唐州，不獲奔走伏謝闕庭。無任恐懼之至。
臣聞拯遺於溝瀆，非聖不能；掃餘沴以雪霜，非天不可。日者神棄申、蔡，蓄為汙瀦，五十年間，三後貽顧。眇爾元濟，繼為凶妖，謂君命可逃，以父死為利。陛下凝茲睿算，取彼凶殘，不越殷宗之期，遂剿淮夷之命。威動區宇，道光祖宗，凡在生成，孰不歡忭？臣忝官藩翰，不獲率舞闕庭，瞻望徘徊，無任踴躍屏營之至。
臣某言：伏奉今日制，授臣某官。恩加望外，寵過憂深。魂魄驚翔，手足失墜。臣某中謝。臣猥以凡才，謬居重任，當陛下惟新之始，辱陛下爰立之恩，有累樞衡，無裨袞職，外致匈奴之哂，內失蒼生之心，推換炎涼，因循聖澤，妨塞賢路，塵忝台階，自顧疲驂，方求息駕。豈謂陛下特迂宸鑒，曲用朽材，再提腹背之毛，重委股肱之地。大孤人望，猶簡帝心，雖君父恩深，莫知其惡，而駑駘力竭，何以自安？豈敢退而生全，實願求其死所。伏望再移天眷，重選時英，特回加膝之恩，別受沃心之相，全陛下始終之道，成微臣生死之榮。無任懇迫慚惶之至。
恩波下濟，濟被窮泉，天眷旁臨，日聞幽穸。臣某中謝。臣祖臣父，或勳或賢，義著族絪，名書國籍。逮臣不肖，有累前人，妄繼元成之官，實愧仲弓之德。自陛下遣臣待罪宰相，不能有以匡逮聖明，齷齪知慚，屏營失據，常恐孔悝銘鼎，折足可期，於啟閭門，構堂無所。豈謂偶逢昌運，幸沐殊私，赦臣致寇之辜，念臣積善之本，追崇祖禰，錫命官封。子道有光，升卿之言果驗；孫謀表慶，令伯之報方申。海嶽恩深，涓埃效淺，彷徨自顧，蹐何安？無任感德忘軀之至。
臣聞令之必行於下者，信也。令苟不信，患莫大焉。今陛下初臨寓內，務切黎元，至於牧守字人之官，所宜詳擇，苟未得人，不當虛授，苟或任使，不可屢遷。臣竊見近作寧州刺史論傪、虔州刺史高宏本、通州刺史豆盧靖，曾不涉旬，並已追制；又以杜兼為蘇州刺史，行未半途，複改郎署。臣不知誰請於陛下而授之，誰請於陛下而追之。追之是，則授之非；授之是，則追之非。以非為是者罰必加，然後人不敢輕其舉；以是為非者罪必及，然後下不敢用其私。此先王所以不令而人從，不言而人信，豈異事哉，率是道也。今陛下如綸之令朝降，反汗之詔夕施，紛紛紜紜，無所歸咎。臣竊恐陛下之令，未能取信於朝廷，而況於取信天下乎？臣伏願陛下征舉者之詞，察追者之請。若舉者之詞直，則請而追之者不得無過；若追之者理勝，則舉而授之者不得無辜。賞罰是非，所宜明當。況陛下肇臨黎庶，教化惟新，誥令之間，四方所仰，小有得失，天下必聞。臣實庸愚，謬居諫列，職當言責，不敢偷安，苟有所裨，萬死無恨。無任愚迫懇款之至。
臣聞先王之制祿也，居其位而不行其職者誅，是以上無虛授，下不隱情。臣竊觀今之備位素餐不得其職者，莫過於臣輩。臣聞太宗文皇帝時，王珪、魏徵為諫官，文皇雖宴遊寢食之間，王、魏實在其所，用至於文皇發一言，則王、魏善之而後出，舉一事，則王、魏慮之而後行。以文皇之明，合王、魏之智，是以舉無遺事，言有典常。文皇猶以為視聽之未廣也，因命三品以上入議軍國大政，必遣諫官一人隨入以參驗之。當是之時，司股肱耳目之任者，有君臣之義焉，有父子之恩焉，有朋友之歡焉。是以否無不替，可無不行，不四三年，而天下大理，蠻夷君長帶刀入侍者，不可勝計。豈干戈征伐之所致乎，蓋擁蔽之患銷，而幽遠之情達也。若此然後可以稱天子之諍臣矣。近之司諫諍者則不然，大不得備召見，次不得參時政，排行就列，累累而已。且臣聞之，諫官之職，曰左右前後拾遺、補闕，大則廷議，小則上封。近年已來，正衙不奏事，庶官罷廷對，若此則不見遺闕，補拾何階，不得敷陳，廷議安設？其所謂舉諫職者，唯獨誥令有不便，除授有不當，則奏一封執一見而已。以臣思之，君臣之際，論列是非，諷諭於未形，籌畫於至密，尚不能回至尊之盛意，備讒慝之巧言，而況於既行之誥令，已命之除授，然後奏一封、執一見，思欲收絲綸之詔，回日月之光，信無裨於萬一矣。至使凡今之人，以上封進計為妄動，拾遺、補闕為冗員，以此稱供奉官，與王珪、魏徵為等列，臣雖至愚，能不自愧？且陛下若以為臣等無所裨補，不足參侍從，固不當假以名器，立之於朝。苟以為務廣聰明，稍關理道，又不當屏棄疏賤之，使至於此。伏願陛下許臣於延英候對，召臣一見，賜以溫顏，使臣得盡愚懇之誠，備陳諫官之職。苟或言有可采，得裨陛下萬分之一，是臣千載之一時也。如或言不詣理，塵黷聖聰，則臣自寘刑書，以謝謬官之罪，亦臣之所以甘心也。無任懇款發憤效職忘軀之至，謹詣東上閤門奉表以聞。
臣伏見賊辟有不庭之罪，陛下尚覆露以待之，此誠陛下罪已泣辜之仁也，微臣何足以識之哉。然臣聞之，天之所以為天者，以其能化物也，物之性不一，故天之道有和煦、震曜之異焉。始其生也，動之以幽伏，被之以春陽，扇之以仁風，潤之以膏雨，則百果草木之柔者順者，油然而生矣。及夫勾曲角觡，堅本頑心，凝者、滯者、幽者、蟄者，扇之以和煦而不出，潤之以膏雨而不滋，則必迅之以雷震，曜之以威赫，然後頑滯之心改，幽蟄之氣宣。豈天之道，仁於彼而厲於此乎，化與不化之異也。是以蚩尤之亂作，黃帝鑄五兵以殺絕之；共工之行惡，虞舜揭五刑以放死之。豈不欲夢華胥舞幹羽，而躋之於仁壽哉，蓋不可化也。及夫舞幹而適至，因壘而來歸，此又物之可化者也。豈黃帝、虞舜、文王之德有優劣哉，蓋蚩尤、共工、苗人、崇人罪有深淺也。今陛下法天之德，與物為春，凡在生成，孰不柔茂。而蕞爾微醜，天將棄之，寘蟊賊於其心，假螻蟻以為聚。忠臣孝子，思得食其肉而快其心久矣。陛下猶聳之以名爵，導之以訓誥。崇之以寵章而不至，假之以旄鉞而益驕，戕賊我忠貞，損汙我仁義。人人不勝其憤，有司不忍其威，是以違陛下匿瑕含垢之仁，順皇天震曜殺戮之用，此誠天下人人快憤激忠之日也。陛下猶思因壘以降之，舞幹以化之，善則善矣，其如天下之憤何，其如天下之憤何！臣願陛下可有司之奏，法皇天之威，與公卿大臣議斬叛吊人之師，以快天下人人之憤，實天下幸甚。微臣無任懇悃嫉惡之至。
蒙恩顧問，竊見陛下患戎之意深矣。自貞元以來，國家所以甘億兆之費於塞下，藎以犬戎有侵軼之患，而邊人思守禦之利也。然而河湟之地日削，田萊之業日空，塞下之人日亡，戎狄之心日熾。若此非他，不得備之之術也。且臣聞之，君之命帥，帥之命將，將之使卒，猶心之使臂，臂之使指，然後敵可擒而軍可制也。今之屯戍者則不然，眾其城堡，異其師長，獲一馬則圖功，虜一戎則告捷，至於屠縣道、掠萬人，則曰力弱不足以應敵，援寡不足以摧凶；苟謹閑繕完不失其守者，則朝廷議賞之不給，又孰肯摧鋒刃、冒殊死，而出入於係虜哉？此又非他，眾分力散，而責師之刑無所加也。而又加之以為農者不教戰，屯聚者不兼農，寇至則卒伍被甲而乘城，野人空弮以應敵，此又耕戰之術不修，而屯聚之方太逸也。
今夫邠、岐、汧、隴之地，皆後稷、公劉之所理也，土宜植物，人務稼穡。陛下誠能使本道節制，廣於荒隙，大建屯田，塞下諸軍，除使令守防之外，一切出之於野，限人名田，複其租入，然後因其阡陌，制之閭井，因其卒伍，樹之師長，固其塍塹，以備不虞，犬戎適至，則有連阡接畛之兵，戎騎才歸，則複耰鋤獲耨之事，若此，則曩時之聚食者，盡歸之於服勤之農矣，前此之係虜者，盡化為守禦之兵矣。三五年間，塞下有相因之粟，邊人無侵軼之虞。陛下又董之以良帥，威之以必刑，則彼瑣瑣之戎，陛下將署其君長，征其牛羊，奴虜以擒之可也，螻蟻以攘之可也，又何必詢王恢，使蘇武，用晁錯，訪婁敬，而後複河湟、稱即敘哉！此備戎之大略也。
方今猶有急於此者，臣敢冒昧殊死而言之。臣聞善奕棋者，將劫其棋，必固其羸，是以敵可殺而地不危。今庸蜀有犬吠之驚，南蠻絕貢誠之路，陛下又輟邊將以統問罪之師，脫或蜂蠆相完，尚稽天討，兵連不解，綿夏涉秋，則犬戎乘釁啟心之日也。陛下其圖之。臣無任懇款憂邊之至。
臣伏見陛下降明詔，修廢學，增胄子，選司成，大哉堯之為君，伯夷典禮，夔教胄子之深旨也。然而事有萬萬急於此者，敢冒死而言之。
臣聞諸賈生曰：「三代之君仁且久者，教之然也。」誠哉是言！且夫周成王，人之中才也，近管、蔡則讒入，有周、召則義聞，豈可謂天聰明哉？然而克終於道者，得不謂教之然耶？始其為太子也，未生胎教，既生保教，太公為之師，周公為之傅，召公為之保，伯禽、唐叔與之遊，《禮》《樂》《詩》《書》為之習，目不得閱淫豔妖誘之色，耳不得聞優笑淩亂之聲，口不得習操斷擊搏之書，居不得近容順陰邪之黨，遊不得恣追禽逐獸之樂，玩不得有遐異僻絕之珍，凡此數者，非謂備之於前而不為也，亦將不得見而為之矣。及其長而為君也，血氣既定，遊習既成，雖有放心快已之事日陳於前，固不能奪已成之習、已定之心矣。則彼忠直道德之言，固吾之所習聞也，陳之者有以諭焉；回佞庸違之說，固吾之所積懼也，諂之者有以辨焉。人之情，莫不欲耀其所能，而黨其所近，苟將得誌，則必快其所蘊矣。物之性亦然，是以魚得水而遊，馬逸駕而走，鳥乘風而翔，火得薪而熾，此皆物之快其所蘊也。今夫成王，所蘊道德也，所近聖賢也，是以舉其近，則周公左而召公右，伯禽魯而太公齊，快其蘊，則興禮樂而朝諸侯，措刑罰而美教化。教之至也，可不謂信然哉！
及夫秦則不然。滅先王之學，曰將以愚天下；黜師保之位，曰將以明君臣。胡亥之生也，《詩》《書》不得聞，聖賢不得近。彼趙高者，詐宦之戮人也，而傅之以殘忍戕賊之術。且日恣睢天下以為貴，莫見其麵以為尊。是以天下之人未盡愚，而胡亥固已不能分獸畜矣；趙高之威懾天下，而胡亥已自幽於深宮矣。彼李斯者，秦之寵丞相也，因讒冤死，無以自明，而況於疏遠之臣庶乎？若此，則秦之亡，有以致之也。漢高承之以兵革，漢文守之以廉謹，卒不能蘇複大訓。是以景、武、昭、宣，天資甚美，才可以免禍亂，哀、平之間，則不能虞篡弑矣。然而惠帝廢易之際，猶賴羽翼以勝其邪心。是後有國之君議教化者，莫不以興廉、舉孝、設學、崇儒為意，曾不知教化之不行，自貴者始，略其貴者，教其賤者，無乃鄰於倒置乎？
洎我太宗文皇帝之在藩邸以至於為太子也，選知道德者十八人，與之遊習。即位之後，雖宴遊飲食之間，若十八人者實在其中。上失無不言，下情無不達，不四三年，而名高盛古，豈一日二日而致是乎，遊習之漸也。貞觀已還，師傅之官，皆宰相兼領，其餘宮僚，選亦甚重，馬周以位高，恨不得為司議郎，此其驗也。文皇之後，漸疏賤之，至於母後臨朝，剪棄王族，當中、睿二聖危難之際，雖有骨鯁敢言之士，既不得在調護保安之職，終不能措扶衛之一詞，而令匠胡安金藏剖腹以明之，豈不大哀哉！兵興以來，茲弊尤甚。師資保傅之官，非疾廢毛瞆不任事者為之，即休戎罷帥不知書者處之。至於友諭讚議之徒，疏冗散賤之士，甚者搢紳恥之。夫以匹夫之愛其子，猶求明哲慈惠之師以教之，直諒多聞之友以成之，豈天下之元子，而可以疾廢毛瞆不知書者為之師，疏冗散賤不適用者為之友乎？此何不及上古之甚也！近制，宮僚之外，往往以沉滯僻老之儒，充侍直、侍讀之選，而又疏棄斥遠之，越月逾時，不得召見，彼又安能傅成道德而保養其躬哉！臣以為積此弊者，豈不以皇天眷佑，祚我唐德，以舜繼舜，以堯繼堯，傳陛下十一聖矣，莫不生而神明，長而仁聖，以是為屑屑習儀者，故不之省耳。臣獨以為於列聖之謀則可也，計無窮之業以傳後嗣則不可。脫或萬代之後，有若周成王之中才者，而又生於深宮優笑之間，無周、召保助之教，則將不能知喜怒哀樂之所自矣，況稼穡之艱難乎！
今陛下以上聖之資，肇臨海內，是天下之人傾耳注目之日也。特願陛下思成王訓導之功，念文皇遊習之漸，選重師保，慎簡宮寮，皆用博厚宏深之儒，而又練達機務者為之，更進迭見，日就月將。因令皇太子洎諸王定齒胄講業之儀，行嚴師問道之禮，至德要道以成之，撤膳記過以警之。血氣未定，則輟禽色之娛以就學；聖質既備，則資遊習之善以宏德。此所謂「一人元良，萬國以貞」之化也，豈直修廢學、選司成而足倫匹其盛哉！而又俾則百王，莫不幼同師，長同術，識君道之素定，知天倫之自然，然後選用賢良，樹為藩屏，出則有晉、鄭、魯、衛之盛，入則有東牟、朱虛之強，蓋所謂宗子維城，犬牙磐石之勢也，又豈與夫魏晉以降，囚賊其兄弟，而自剪其本枝者，同年而語乎？微臣竊不自揆，思為陛下建永永無窮之長算，輒敢冒昧殊死而言之。臣稹謹奏。
