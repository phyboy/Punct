敕：某官裴宏泰，以幹蠱之才，領鹽鹵之務，管榷條制，動皆得宜。觀其所能，若有餘地，可假兼職，俾之牧人。而河北列城，久乏良吏，俗多思理，政不難施，亦猶凍餒之人，易為衣食。今予命爾，煦而飫之，襦袴之謠，佇入吾耳。可兼知貝州刺史。
敕：河洛千里，都畿在焉，俾之乂安，屬在尹正。鳳翔隴州節度觀察處寘等使正議大夫檢校禮部尚書兼鳳翔尹禦史大夫上柱國安平縣開國男食邑三百戶賜紫金魚袋崔陵，有精敏之用，潔直之操，施於有政，由是知名，始資州縣之勞，卒致公卿之位。況刺部有理行，主計無愆違，尹右輔而鎮西郊，藎獎能報勤之旨也。昔吳公為河南守，謹身廉平，人服教化；袁安為河南尹，政令清肅，號為嚴明。誰其嗣之，無易陵者，往為表則，勿替能名。可檢校禮部尚書兼河南尹，散官、勳、封、賜如故。
敕：賜太常寺奉禮郎翰林待詔上護軍侯丕：夫執藝以事上，奉詔而處中，其於出入謹身，夙夜祗命，比他局署，實倍恭勤。既寵之以職名，又優之以祿俸，藎先勞後食之義也，汝其承之。可守壽州霍邱縣尉，依前翰林待詔，勳如故。
敕：成德軍節度押衙銀青光祿大夫檢校太子賓客兼監察御史崔楚臣，材膺爪士，職在牙旗，每祗命以奉辭，必竭誠而得禮。既嘉詳敏，亦念恭勤，式示寵名，宜遷憲秩。可殿中侍御史，餘如故。
敕：成德節度鎮、冀、深、趙等州觀察處寘等使金紫光祿大夫檢校工部尚書兼鎮州大督府長史大夫上柱國太原縣開國男食邑三百戶王庭湊曾祖故忠武將守左武衛大將軍員外寘同正員兼試太常卿五哥之等：鬼神有知，履孝敬者福祿至；王侯無種，仗忠信者富貴來。我有列臣，本於良允，奮發而勵節許國，感激而揚名顯親。夫教必有初，德無不報，安有收其才而遺其本，愛其後而忘其先乎？是用褒崇，以宏寵澤，庶使聞者起孝作忠。可依前件。
敕：前武寧軍節度徐、泗、濠等州觀察處寘等使正議大夫檢校工部尚書使持節徐州諸軍事兼徐州刺史禦史大夫上柱國賜紫金魚袋崔群，天授至寶，為國重器。始自修己，移於事君，輔弼藩宣，不失其道。及離征鎮，召赴闕庭，方登道途，遂遘疾恙。正在頤養之際，豈任朝謁之勞？誠宜許以便安，不可闕其祿食。而移秩外史，分曹東周，加寵優賢，無易於此。且有後命，俟其有瘳。可秘書監分司東都，散官、勳、賜如故。
敕：太府丞王建：太府丞與秘書郎，品秩同而祿廩一，今所轉移者，欲職得宜而才適用也。詩人之作麗以則，建為文近之矣，故其所著章句，往往在人口中，求之輩流，亦不易得。帑藏之吏，非爾官也；而翱翔書府，吟詠秘閣，改命是職，不亦可乎？可秘書郎。
敕：將仕郎權知泗州長史兼殿中侍禦史賜緋魚袋董昌齡，頃為邑宰，分讚郡符，皆聞約己之名，每展在公之節。稽其器局，允謂廉能，議以稍遷，用彰勤效。可許州長史兼侍禦史，散官、勳如故。
敕：徵事郎前河南縣尉柳經、儒林郎試太子通事舍人李褒等：瀕淮列城，泗州為要，控轉輸之路，屯式遏之師。故府有寮，軍有倅，選擇補署，得聞於朝廷。而經等皆有所長，宜當是選，守臣寘奏，因而可之。仍加秩命，用示優寵。經可監察禦史充泗州團練副使，散官如故；褒可試太常寺協律郎充武寧軍節度泗州兵馬留後判官，仍改名「銜」，散官、勳如故。
敕：義成軍節度馬步都知兵馬使光祿大夫檢校太子詹事兼侍禦史上柱國張諷等：禦史府自中執憲暨察視之官，皆顯秩也，惟懷材而展效者，可以授焉。爾等昨領偏師，出疆赴難，指蹤而去，摩壘而還。忠勇勤勞，宜有加獎，故以憲職，第而寵之。可依前件。
敕：守袁州司馬員外寘同正員啖異等：有司奉新制，明舊章，凡負疵瑕，必沾慶澤。況爾等各有才用，多淹歲時，譴累重輕，遽從恩貸，班資遠邇，率以例遷，如聞進修，豈忘牽複。可依前件。
敕：中散大夫檢校右散騎常侍兼右神武軍大將軍知軍事禦史大夫上柱國河東縣開國男食邑三百戶賜紫金魚袋程執撫父贈太子太保懷信等，鹹有忠勳，播為先德，悉承義訓，垂在後昆。故我令臣，皆乃愛子，襲弓裘而秉《詩》《禮》，猶水木之有本源，將使天下之為人子者感恩，天下之為人父者知勸。宜加寵贈，以表顯揚。可依前件。
敕：漢寘部刺史，掌奉詔條，糾吏理，藎今觀察使職耳。桂林秦郡也，東控海嶺，右扼蠻荒，自隋迄今，不改戎府。地遠則權重，俗殊則理難，馭而化之，非才不可。朝議大夫前守秘書監驍騎尉賜紫金魚袋嚴謨，嚐守商洛，刺黔巫，州部縣道，謐然安理，是能用寬猛相濟之政，撫夷夏雜居之人故也。跡其往效，式是南邦。況爾操行端和，文學精茂，賓寺書府，善於其官。勉副前言，俟申後命。可使持節都督桂林諸軍事守桂林州刺史兼禦史中丞桂州本管都防禦觀察處寘等使，散官、勳如故。
敕：生有寵祿，歿有褒崇，此王者所以明終始之恩，厚君臣之道也。故桂州本管都防禦觀察等使正議大夫使持節都督桂州諸軍事守桂州刺史兼禦史中丞上柱國南陽縣開國男賜紫金魚袋杜式方，慶襲台庭，任當垣翰，服名教乃保家之子，樹風聲為守土之臣，盡禮事君，勞心奉職。奄忽淪逝，念之惻然。況近屬連姻，遠藩捐館，聞訃之命，實悼中心。贈飾之恩，宜加常等，俾趨榮於八座，用賁寵於九原。可贈禮部尚書，仍賻布帛二百段、米粟二百石，委度支逐便支遣。
敕：某官武昭：王師伐蔡，爾在行間，致命奮身，挑戰當寇，忠憤所感，卒獲生全，求之軍中，不可多得。司馬以爾信直謹厚，可領邊城。爾宜酬乃知己，副我朝獎，撫獯戎雜居之俗，安離石重困之人。勉而蒞之，其任不細。可石州刺史。
敕：某官梁希逸，頃為蔡將，陷在賊庭，知有君臣，不顧妻子，率其所屬，當戰陣前，反旆倒戈，翻然歸我。忘家之士，希逸有之。間從司空，再平淮右，指蹤銜命，皆稱所使。可以移用，俾之守疆。北邊列城，蔚為衝要，雄右軍號，務兼錢刀。酬勤選能，俾乃兼領，宜思來效，以續前勞。可蔚州刺史兼橫野軍使，並知本州鑄錢事。
敕：盧元勳：乃者鎮帥承元納款之際，柏耆將命之初，軍情洶然未知向化，而元勳挺身奮臂，出於眾中，指明安危，分別逆順，顏色不撓，聲氣甚厲，言行事立，朕甚多之。雖有優升，未酬義烈，宜以一郡寵而旌之，用勸四方聞其風者。可隰州刺史。
敕：楊孝直早以才力，從戎冀方，專習武經，通知吏事。承元移鎮，孝直實來，詢謀驅馳，有所裨助。軍郡之佐，寵秩非輕，用答忠勞，以明勸獎。可滑州長史。
敕：前丹州司馬張嘉泰，一從戎旅，多曆歲時，奉職有勞，率身無過。軍部長佐，資秩不卑，自丹轉延，頗為優穩，題輿便道，往守乃官。可延州長史。
敕：魏元通有禦侮之才，扞城之略，服勤戎職，善守邊州，訓旅牧人，有可稱者，夫文武迭用，出入序遷，所以關才能而均勞逸也。爾宜解綬郡邸，曳裾王門，飭躬慎儀，以奉朝謁。可依前件。
敕：通事舍人楊造、翰林待詔某亡母等，生播徽華，歿留儀範，訓保家之子，為有國之臣，或相禮彤庭，或待詔金馬，鹹居禁近，率有忠勤。風樹之心，必憂深而思遠；蓼蕭之澤，宜自葉而流根。並啟邑封，各從子貴，揚名之孝，與汝成之。可依前件。
敕：壽州刺史張植亡母某氏等：夫忠於上者，教有所自；仁於下者，恩有所延。孝理之風，實繇此作。當今良二千石，皆與朕共理，雖祿不逮養，而名可顯親，將慰匪莪之心，宜流自葉之澤。俾從子貴，鹹贈邑封。
敕：尚書吏部郎中兼侍禦史陳中師，早以體物之文，待問之學，中鄉裏選，第甲乙科。及筮仕立身，皆有本末，不背俗以矯逸，不趍時以沽名，從容中道，自致聞望。累踐郎署，再參憲司，官無卑崇，事無簡劇，如玉在佩，動必有聲，為時所稱，何用不可。朕以立國之本，禮樂為先，今之太常，兼掌其事，貳茲職者，不亦重乎？曆代迄今，謂之清選。往複是命，佇觀有成，予方急才，爾寧久次。可太常少卿。
敕：某官鄭群等：今之正郎，班望頗重，中外要職，多由是選。故其所選，不得不慎，必循名實，而後命之。群與士階，久典名郡，謹身化下，有循吏之風。會課陟明，宜當是選。國之大事，在祀與戎，一掌祠曹，一司武庫，各領其要，爾宜敬之。群可庫部郎中，階可祠部郎中。
敕：通事舍人元稹：東宮之有諭德，猶上台之有騎省也，清班優秩，所選非輕。朕前遣使臣，往修戎好，以稹言信行敬，命為介焉。揚旌出疆，反駕奔命，有所啟奏，多葉便宜。乃知得人，可以卒事，故加是命，以寵勸之。可太子左諭德，依前入蕃使。
敕：萬州司戶參軍盧昂等，頃負疵瑕，各從譴謫，或遠竄荒裔，或未複班資。既逢蕩滌之恩，俾及轉遷之命。況聞修省以克己，固將校試而用能。吾無棄人，汝宜自效。可依前件。
敕：李石等：用武之地，曰涇與原，合為一鎮，控扼夷虜。朕授布鉞，責其成功。布乃祗惕受命，思有以自輔者，因上言石、縠、殷衡等，學業才畫，堪寘幄中。分務列官，鹹可其請。而布憂邊甚切，選士必精，爾宜各竭所能，為知己用。可依前件。
敕：王者法鉤陳，設環列，非勳勤之將，信近之臣，則何以久張爪牙，轉致肘腋者也。某官李演，常從德宗皇帝南蒐於梁，籍名功臣，謂之「定難」。洎出分戎律，入拱宸居，內外周旋，不懈於位，交戟之下，周廬肅然。今之轉遷，示益親信，移領左廣，仍參夏卿。夫八屯之警巡，七萃之勤惰，爾為其正，久察之，宜惜前勞，無隳乃力。可依前件。
敕：容州本貫經略招討左押衙兼右厢兵馬使康升讓等：有奉職徇公之勤，有 理戎殄寇之效，其帥公素，上章以聞。吾方念勞，爾宜受賞。况容之諸郡有 大小，郡之兼職有重輕；量能第功，分命而往。噫！方藩雖遠，朝聽甚卑； 有善必聞，無功不錄。吾言及此，欲爾知之！可依前件。
敕：丞相鎮蜀，誌在憂邊，俾靜蕃蠻，實資將校，故加寵任，以責成功。某官某等若幹人，類例勳勞，進登班秩。憲官名重，郡佐祿優，參以命之，足為榮獎。爾宜恭承主帥，慎守封疆，戮力一心，無落戎事。可依前件。
敕：軍有羽林，用法星象，統之爪士，以拱宸居。某官某，前以忠勞，亞戎衛，而能訓勇力之士，以備時使，申誰何之令，以奉徼巡，夙夜祗嚴，不懈於位。既終喪紀，宜服官常，假中執憲之名，行上將軍之事。勉修舊職，用副新恩。可依前件。
敕：奉天縣令崔鄯：大凡南宮郎，無非慎選者也。況地官之屬，有堆案盈幾之文，有月計歲會之課，故員外郎不可逾時缺，不待滿歲遷，事劇才難，斷可知矣。而鄯自操白簡，宰赤縣，繩舉違謬，惠養鰥恂，皆有善聲，著於官次。豈能於彼，而不能於此乎？爾宜率廩人，佐計務，決繁析滯，期有可觀。可依前件。
翰林待詔李景亮授左司禦率府長史依前待詔制
敕：故某官康太崇：嚐習韜鈐，夙稱拳勇。使之訓旅，能葉武經，使之守疆，能著戎績。永言殂謝，宜及褒榮，俾追寵於朱幡，庶知恩於黃壤。可贈鄧州刺史。
敕：故某官張懿：德善者將啟後人，忠孝者克揚前烈，有美必複，亶其然乎！而懿仗忠履義，體仁養勇，學究韜略，藝窮騎射，負幽燕之勁氣，雖振其名，有將相之長才，不得其位。命屈當代，慶流後昆。有外孝孫，為吾賢帥，以忠許國，以順克家。揚名顯親，自義率祖，推恩外族，歸美前修，俾追八座之榮，以輟九原之歎。可依前件。
敕：李氏族茂本支，行光內則，柔明繕性，和淑保身，輔佐良人，克諧家道，訓成賢女，作相令門。善積於中，福延於後。段公威德，當流慶於外孫，令伯孝心，願推恩於祖母。式遵贈典，用讚德芬，宜從大國之封，追正小君之命。可贈趙國夫人。
敕：吏部尚書蕭俛：頃在台庭，時逢郊禮，大行慶澤，先及輔臣，當延賞於允嗣，願推恩於友愛。厥有典例，因而從之，谘爾弟伸，可恭成命。可河中府參軍。
敕：少府少監賈粦：行人之官，官必有介，所以敬王事而重國命也。以爾粦稟訓台鼎，飭躬搢紳，自登班行，多曆年祀，恪勤官次，保守令名，斯可以倅貳使臣，諭申朝旨。宜假憲秩，仍加命服，以示兼寵，俾之出疆。況繼好二邦，奉辭萬里，副車之任，選亦不輕。茲吾使能，期爾複命。可依前件。
敕：廬龍軍節度判官檢校刑部郎中張屺：司徒總言爾從事於幽冀之間，有年歲矣，嚐委事任，備觀器用，務叢而益辦，職久而彌勤，頗出輩流，宜加獎擢。況公侯之嗣，幕府之英，餘慶所鍾，有才如是。今以名郡，寵而任之，旌善勸能，仍兼中憲。可廬州刺史。
敕：朝散大夫檢校左散騎常侍兼右金吾衛將軍禦史大夫上柱國賜紫金魚袋韓公武，我元老之令子也。孝於家，忠於國，故出則秉旄鉞，入為執金吾，寵任益崇，謙敬彌著。而勤於夙夜，疾癘所侵，上陳表章，乞就頤養。夫環衛之列，心膂之臣，雖親信之寄則同，而勞逸之間或異，宜輟繁重，俾從便安。可檢校左散騎常侍兼左驍衛上將軍禦史大夫，散官、勳如故。
敕：朝散郎行秘書省秘書郎姚元康儒林郎試太常寺協律郎鄭懿等：益部、浮陽，皆大征鎮也；文昌、全略，皆賢將相也。而能以禮聘士，以職任才，多聞得人，鹹樂為用。況爾等籌謀文藻，各負所長，苟能讚察，兼掌奏記，孜孜不怠，翩翩有聲，慰薦褒升，其則不遠。元康可試左武衛倉曹參軍充劍南西川觀察推官，散官如故；懿可試左金吾衛兵曹參軍充橫海軍節度掌書記，散官如故。
敕：右神策軍忻州行營兵馬使試太常卿楊元諒等：夫才不錄則勸善之道廢，勤不賞則念功之典缺。而元諒輩凡三十人，鹹列禁戎，遠從征討，臨難有身先之勇，奔命無道敝之勞。宜以祿秩，酬其忠效，所謂材不失選，賞不逾時，亦欲使為善者不疑，有功者速勸也。可依前件。
敕：李益等：去年春，朕以陵寢事大，哀惶疚心，而益等齋栗奔命，各率其職，俾予孝道型於四海，何嚐一日而忘之。即命有司舉常典，凡爵之高下，視執事之重輕，有司亦能遵我成命，第而次之，進級益封，無有不當。由益而下，爾宜欽承。可依前件。
敕：王計等鹹以材略，載筆從軍，藝學智謀，霈然足用，多曆年祀，備嚐艱危，進退周旋，不聞失道。司徒宏正，詳奏以聞，因以竹符，法鏵試吏。而蓬、萊二郡，各介一方，牧人者但不擾其心，不奪其力，則雖華夷南北，土物不同，皆可以自足自遂矣。宜用此道，往安養之。可依前件。
敕：某官衛紹則，服勤藩鎮，敷奏闕庭，奉主帥之表章，達軍府之情狀。嘉其忠效，宜可褒升，俾洽新恩，用充舊職。可依前件。
敕：渭南縣尉庾敬休等，咸文行清茂，士之秀者。宜從吏列，擢在朝行，各隨才用，法鏵以職。司諫執憲，佇有可稱。
敕：某官韓季重：上將臨戎，陪臣將命，詳其奏報，頗盡事情。特加寵章，用獎勞效。王官憲職，以示兼榮。可依前件。
敕：安南兵馬使封州刺史兼監察禦史袁幹，委質藩方，稔知戎旅，嚐驅寇盜，累著功勞。故命遷領郡符，超升憲簡，足以安荒俗，耀遠人。敬而承之，無替前效。可封州刺史。
敕：某官吉少華等：距河重鎮，分陝近藩，俾遏寇虞，實資士旅。勞既同力，賞宜遍行，次第其名，書於勳籍。可各賜勳五轉。
敕：夫疆理天下，壤制四方，乘時省寘，何常之有。故方隅未寧，務先經略，則轉委方伯以總統之；及兵革甫定，思宏風化，則並命連帥以分理之。朕常以幽薊一方，環封千里，延袤廣莫，專制實難。屬元戎改轅，新帥進律，因而寘制，以葉便宜，藎王者弛張變通之要也。京兆尹盧士玟，為人端和，為政寬簡，自尹京輦，人甚便安。今司徒總籍甚爾名，葉從人望，河間列郡，乞委士玟。因而可之，必易為理。況新造之府，經始之政，勞徠安輯，是爾所能。俾珥左貂，兼執中憲，寵任不細，勉哉是行。可依前件。
