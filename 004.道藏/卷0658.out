敕：某官某：頃以齊寇發狂，王師致討，武寧裨將五十八人，雖有元戎指蹤制勝，實由眾校同心許國，合力成功。宜以憲秩、儲寮、寺卿、府監，舉申賞典，用益勳庸。可依前件。
敕：故某官男等：淮寇之起，爾陷其中，能守父訓，不失臣節，竟遇蜂蠆，並為鯨鯢。葵將死而心傾，劍雖埋而氣在，毒延禦侮，禍及維私。將賁幽魂，宜追寵命，俾贈青宮之秩，用伸赤族之冤。可依前件。
敕：羽林所設，上法星文，軍衛之中，號為雄重，稱茲選任，不易其人。左驍衛將軍王士則，勳戚之家，義方之子，發身學劍，餘力知書。早踐班榮，累參環列，職近而身彌檢慎，任久而心益恭勤，卑以自居，勞而不伐。況一備禁衛，四為偏將。滯於久次，宜有超升。俾領上軍，仍遷右廣，統良家之騎士，訓期門之材官。寵任不輕，無墮於事。可右羽林軍大將軍。
敕：某官李季立：蕃國通聘，使臣告行，上請屬寮，同役王命。以爾嚐為令長，頗有幹能，加之恪恭，可備選擇。假威憲職，兼命邑丞，足示優榮，勉勤任使。可依前件。
敕：博野鎮都虞候殿中監李懷金等，戮力戎行，葉謀王事，既展捍城之效，彌章奉國之心。不加寵榮，何勸忠勇？敬授爵命，勉思令圖。可依前件。
敕：前代州刺史代北軍使王日簡：吾聞任有才則事集，獎有勞則功勸。以日簡嚐為代守，軍睦人安，旌效所能，可居要地，是用超登階級，遷領郡符。勵精壹意，其聽吾言：夫主憂則臣勞，時危則節見，今寇戎暴起，封域未寧，是忠臣奮奇謀，烈士展殊效之日也。朝立功而夕受賞，汝其念之哉。可德州刺史。
敕：前大理丞薛元賞：甸服之制也，署以尹正，承以令長，上下有統，而理化行焉。以元賞前為廷尉丞，察獄平刑，頗聞敬慎，寺卿奏課，邑宰缺員，故移欽卹之心，使布惠和之化，上承而長，下字吾人。無或越思，而乖統理。可華原縣令。
敕：安陸古鄖國也，介荊漢之間，承軍旅之後，宜得謹良長吏，以養理之也。前相州刺史王承林，比刺安陽勤修其職，錄勞獎善，故申命焉。況爾生勳伐之家，早階寵祿，宜自修立，以光大其門。爾當思勤儉以檢身，務廉平以臨下，率吏用禮，勸人歸農，勿傎勿佻，一遵吾之約束。可安州刺史。
敕：東朝保傅，曆代尊榮。漢擇名儒，任先疏廣；晉求耆德，選在山濤。實資六傅之賢，用宏三善之道。檢校司徒兼太子少保嚴綬，文雅成器，恭謙致用。出領重鎮，以帥諸侯；入為具寮，以長卿士。曆踐中外，備嚐艱虞，殆三十年，勤亦至矣。況理心以體道，知命而安時，是謂教誨之人，可領調護之任。由保遷傅，爾其敬之。可太子少傅。
敕：義成軍節度判官檢校兵部員外源寂，早膺慰薦，累展才能，謀畫有終，恭勤無怠，守臣推善，列狀升聞。可使束帶立朝廷，曳裾遊藩邸，俾從賓佐，入補王官。
敕：鄭滑觀察推官試太子通事舍人鄭枋，名列士林，職參軍府，修身無闕，從事有勞，既展效於即戎，宜試能而補吏。俾之劇邑，庶有可觀。可依前件。
敕：權知巴州刺史喬弁，前假竹符，俾臨巴郡，一意為理，三年有成，州人借留，廉使寘奏。既因會課，宜及陟明。九仞之功，無虧一簣，無狃真授，而怠初心。可巴州刺史。
敕：夫有名於時，有勞於國，盡忠以事上，遺愛而及下，則必生享寵祿，歿加褒崇，所以旌善人而勸來者。故浙東觀察使越州都督兼禦史中丞薛戎，挺英於冠族，擢秀於士林，凡踐官榮，皆著聲績，及授符節，委之察廉，自江而東，政成人乂。老而將智，病且知終，方覲闕庭，忽捐館舍。是用廢朝軫念，加賻申恩，俾增九原之光，追備八貂之列。可依前件。
敕：趙州臨城縣令辛弁文，既有英材，又知臣節，遁逃寇難，奔走道途。言念忠勞，宜加恩獎，俾換銅墨，移宰長山。可依前件。
敕：鹽鐵官、漕運職，畜遠邇，羅布於四方。自丞相播兼領以來，而撮大綱，核群吏，職以能進，秩由課遷，法無僭差，人有懲勸。今蒙、台、克恭、操等，鹹當自舉，法鏵以官。勉副知己，無忝成命。可依前件。
敕：沂州刺史禦史大夫王智興：李願、李之鎮武寧也，汝為裨將，勵節忘身，濟成大功，汝實有力。獎其成效，擢授郡符，海沂之間，又著聲績。宜加新命，以寵舊勞，仍提銳師，往副戎律。夫將之撫眾如子弟，則眾之視將如父兄，苟推赤心而無疑，必蹈白刃而不悔。勉親士卒，佇翦寇戎。可依前件。
敕：前左武衛將軍田群，忠謹立身，韜鈐嗣業，自參戎衛，尤見恭勤。而燕、薊之間，澶為要郡；公侯之後，群有令名。俾分符竹之榮，佇濟弓裘之美，宜奪情禮，起而用之。
敕：大孝存乎始終，殊恩被於幽顯，追榮之命，安可廢耶？戶部尚書楊於陵亡祖母崔氏等，風範有初，光塵未昧，發揮婦道，標表母儀，施及孝孫，陟於高位。夫蘊德者垂裕於後，揚名者光昭其先，俾彰積慶於中，故許推恩而上。各從寵贈，用顯貽謀。可依前件。
敕：朝議大夫守衛州刺史兼禦史中丞邵同，寵在專城，職當守土，不承制命，擅赴闕庭，違越詔條，叛離官次。將懲慢易，宜舉憲章。可連州司馬，仍馳驛發遣。
敕：朝議郎守原王府長史上柱國賜緋魚袋鄭公逵，眾推士行，時許吏才。自列班榮，尤彰恭恪，夙夜匪懈，春秋已高，宜罷曳裾之勤，往讚坐棠之理。是為優秩，用答令名。可守陝州大都督府右司馬，散官、勳、賜如故。
敕：朝議郎前行內侍省內謁者監上柱國賜紫金魚袋劉泰倫：古者有中涓謁者，皆侍奉親近之臣也。今之寵秩，亦由舊焉。況泰倫有行藝可以飾身，才幹可以掌務，監臨內署，朝請中闈，謹密端和，甚宜厥職，久於其事，無之實難。宜加進秩之恩，仍舉奪情之典。勉承獎任，勿替初終。可起複朝議大夫行內侍省內謁者監。
敕：前徐、泗、氵豪等州觀察支使朝議郎殿中侍禦史內供奉上騎都尉賜緋魚袋王師閔：朕以師律授智興，智興以軍書辟師閔。才既為知己用，官不俟滿歲遷，所以使能而責理也。然則讚廉察，安戎旅，既命之後，吾有望於爾焉。勉副所從，佇展來效。可檢校尚書水部員外郎兼殿中侍禦史充徐、泗、濠等州觀察判官，勳、賜如故。
敕：三品子薛從：惟汝父平，守吾藩鎮，能以忠力，殄寇安人。酬庸既以啟封，延賞亦宜及嗣。勉承義訓，無忝寵章。可朝散郎行右清道率府倉曹參軍。
敕：古者賞不逾時，所以勸勳庸也，爵有加等，所以激忠勇也。而某官高從政等，以義武之師，統晉陽之甲，前蹈白刃，中推赤心，大摧賊徒，連告戎捷。超榮速賞，爾實當之，故視軍功，遞遷憲秩。破竹之勢，其思有終。可依前件。
敕：《春秋》崇褒善之義，國家厚追榮之寵，其身歿而名不殞，時去而恩未及者，大司馬得稽勳籍，舉而行之。故某官某等凡十二人，按狀徵書，宜加寵命，飾終之典，其可廢乎？可依前件。
敕：義武軍節度都押衙兼侍御史段斌、衙前虞候檢校太子賓客宗惟明等：寇虞未平，將校方用，宜以爵賞，勸其忠勞。而斌奔命獻俘，惟明奉章告捷，各勤乃事，咸造於庭。並加寵榮，以示優獎。斌可試太僕卿，依前兼侍御史，惟明可檢校大理卿，餘各如故。
敕：故某官楊冠俗，貽厥孫謀，垂裕後世，揚其祖美，不忘先也。以冠俗之棲遲下位，道屈於時，以於陵之光大其門，慶鍾於後。生不逮事，歿有追榮，宜加義率之心，用舉飾終之典。可贈吏部郎中。
敕：故某官某，國老之子，藩臣之兄，嚐列棘以承家，竟懸車而捐館。生加爵寵，歿及褒榮，茲惟舊章，用慰幽穸。
敕：古者有策名命婦，賜號夫人，蓋積善於閨門，而受封於國邑也。澤潞節度使劉悟妻馮氏，傳芳茂族，作合良臣，成此忠貞之功，因於輔佐之力。禮從夫貴，慶葉家肥，俾開大郡之封，以正小君之命。可封長樂郡夫人。
敕：某官某等，早稱武藝，久隸軍麾，稟命元戎，服勤王事，或千里移鎮，從為紀綱，或十乘啟行，倚為肘腋，綿曆年月，積成勤勞。不加寵榮，何勸忠效？並命憲職，宜敬承之。並可兼侍禦史，餘如故。
敕：乃者魏、兗二帥，以田夷吾、曹璠善屬文，貢寘闕下。有司奏報，明試以詩，五言百篇，終日而畢，藻思甚敏，文理多通。賢侯薦延，宜有升獎，因其所貢郡縣，各命以官。而倚馬爰來，衣錦歸去，以文得祿，亦足為榮。可依前件。
敕：某官崔蕃等，鹹因文行，自致班序，或佐衛蘭錡，或典校蓬山，各從所知，將展其用。夫司牧野，備禦都畿，所以班馬政而遏寇虞也，茲皆重務，爾勉讚之。可依前件。
敕：封爵之設，在乎賞勸，有以褒德，有以序勤。聳善興功，實由茲道。而某官李等，或望崇台鼎，或委重旌旄，爰及藩條，共分憂寄，有勞於事，無怠於心。宜疏爵以啟封，許推恩而及嗣。祗受厥命，永孚於休。可依前件。
敕：故某官杜羔，生於仁族，發為公器，敦厚孝友，本乎天性，文學政事，出於餘力。自立朝右，藹然素風，司諫平刑，駁議廉問，凡所踐曆，不懈於位。以年致政，以疾就第，出處進退，皆葉時中。遽此淪謝，惻惻興念。夫生有榮祿，歿有寵贈，所以極君道，厚時風，亦聖人有始卒之義也。宜追端揆，以申褒飾，猶有精爽，知吾不忘。可贈尚書右仆射。
敕：某官劉悚，夙負氣概，早習騎射，才推燕、趙之士，學究孫、吳之書，加以忠厚，可當任用。況有令弟，為吾信臣，節著艱貞，情鍾友愛。夫寵寄於外，莫重於藩垣；委任於中，莫親於禁衛。加此一職，寵示二人，豈不為榮？季出叔處。可左驍衛將軍。
敕：某官劉令璆，勳伐之家，弓裘之嗣，嚐修戎職，亦領郡符，迨此遲暮，知有止足。夫壯而奮發，以忠事國，老而知退，以道安身，人所難能，理宜嘉尚。俾超崇秩，以寵高年。可工部尚書致仕。
敕：幽州節度判官盧眾等：幽薊重鎮，盧龍舊軍，是吾北門，委在上將，實資寮佐，以濟謀猷。爾等或參務戎旃，或專司奏記，俱因事任，各展才能。而禦史府官。廷尉寺吏，用申褒獎，以勸忠勤。勉奉元戎，佇成嘉績。
敕：盧龍軍押衙兵馬使什將隨軍某等：夫爵賞行於上，則忠勞勸於下，有國之典，其可廢乎？吾思薊首將及吏，合聚眾力，鎮寧一方，綿以歲年，積成勤效。令以朝右貴秩，言坊清班，舉為寵章，用申酬獎。
敕：盧龍軍節度要籍梁遂等，鹹以幹能，早膺任使，各參軍要，同濟戎功。言念恭勤，宜加優獎。郡掾邑佐，分而命之，仍兼舊職，勉申來效。可依前件。
敕：渤海王子，舉國內屬，遣子來朝，祗命奉章，禮無違者。夫入修職貢，出錫爵秩，茲惟舊典，舉而行之。
敕：石士儉：東川帥涯上言，士儉久習武藝，兼通吏事，可使為郡，責成其功。吾聞江油，巴夷雜處，勿以遐陋，而忘緝綏，奉法愛人，無負知己，可龍州刺史。
敕：韓萇：局分六尚，職奉七輦，茲惟優秩，列在通班。以爾立身頗恭，守事甚謹，宜有所獎，可升於朝。可尚輦奉禦。
敕：孟存嚐參劇務，亦牧疲人，鹹有能名，得於主帥。三蜀征鎮，屯於成都，雖有忠賢，委為尹正，至於讚修庶務，通統諸曹，承而貳之，實資亞理。勉勤厥職，無累所知。可成都府少尹。
敕：中書舍人杜元穎等，有位於朝，有勞於事，不加慶賜，何勸恪勤？宜各策名，列於勳籍。可依前件。
敕：某官某等：夫勳者，所以馭貴敘勞，亢身庇族，非因大慶，不降殊恩。爾皆委質從軍，服勤事國，宜按勳籍，分而賜之。可依前件。
敕：楊志和等，鹹分要職，列在內司，慎靜檢身，恭勤守事。宜以章綬，命為大夫。佩服寵光，爾無失墜。可依前件。
敕：內常侍趙宏亮等，列名禁籍，祗命宮闈，多曆歲時，積成勞效。宜加勳賞，以洽恩榮。可依前件。
敕：烏行初，重允之子，早稟義方，《詩》《禮》弓裘，式聞不墜。賞延之典，本勸忠勳，環衛之官，兼資慎擇，非唯久任，亦以才升。可佐衛曹參軍。
敕：古者夫為大夫，則妻為命婦。況在小君之位，未加大國之封，豈惟有廢徽章，抑亦無勸忠力也。某官某妻某氏，以鳲鳩之德，作合邦君，輔成勳猷，馴致爵位，雖從夫貴，未授國封。今以南陽本邦善地，錫為湯沐，加號夫人。茲乃殊榮，足光閨閫。可封鄧國夫人。
敕：朕嘗思鎮、冀之間，弔伐之際，有仗順死義，不吾聞者，因命宏正，列狀以聞。而某官王怡等，頃陷艱虞，思伸忠效，或名節將立，並命於幽憂，或義烈臨奮，失身於戮辱，履危如虎尾，視死如鴻毛。若無褒揚，何勸天下？既降飾終之命，仍加身後之禮，追崇延寵，有越常倫。冀使死節之魂，忠憤之骨，知我憐憫，歿無恨焉。怡可贈左僕射，序可贈給事中。
敕：王師之討蔡平鄆也，自明為武寧裨將，隸於元戎，凡所指蹤，必先致命，三軍之士，於今稱之。有勞未圖，無祿早代。生不及賞，歿而加恩。庶使猛將義夫，聞而相勸曰：「死猶不忘，況生者乎？」可贈濠州刺史。
敕：前度支河北榷鹽使朝議郎檢校尚書刑部郎中使持節貝州諸軍事兼權知貝州刺史侍禦史充本州防禦使上柱國賜紫金魚袋裴宏泰：九土之貢，百品之貨，辨其名物，謹其出納，常在外府，統以上卿，宜求幹敏之才，以為之貳。而宏泰頃分榷務，兼撫郡民，當軍興之時，法行政立。則受藏之府，事繁物殷，量其器能，可以專委。勉膺是任，無替前勞。可守太府少卿知左藏庫出納，散官、勳、賜如故。
敕：通議大夫使持節儀州諸軍事儀州刺史兼禦史中丞上柱國李昌元，弓裘令子，疆場勞臣，能讀父書，甚識戎事，每在戰陣，未嚐無功，及委藩條，亦聞有政。而知臣者君也，賞勞者爵也，亞相之秩，威重寵崇，加乎爾身，以勸能者。可兼禦史大夫。
敕：正議大夫前檢校右散騎常侍使持節洺州諸軍事兼洺州刺史禦史大夫充本州團練使上柱國賜紫金魚袋田潁，自別屯將壘，專領郡城，而能勤卹師人，與之勞逸，故臨戎則士樂為用，撫下而眾知向方。忠勳既彰，能政亦著。牧守之選，吾所重之，譙酂之間，人亦勞止。授爾印綬，往勞來之，宜推前心，佇立後效。可檢校右散騎常侍使持節亳州諸軍事兼亳州刺史禦史大夫本州團練使鎮遏使，散官、勳、賜如故。
敕：某夫人某氏等，始播婦儀，終垂母道，教其令子，為我良臣，皆茂著才名，榮居爵位。永言聖善，宜及顯揚，俾追啟邑之封，式表統家之訓。可依前件。
