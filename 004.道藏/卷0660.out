門下：王者重輔弼之任，明進退之宜，見可即升，知否則舍，茲朕所以推誠不惑，與物無私者也。銀青光祿大夫守門下侍郎同中書門下平章事兼宏文館大學士上柱國賜紫金魚袋陽武縣開國侯鄭絪，早以令聞，入參禁署，永惟勤績，出授台司，期爾有終，匡予不逮。歲月滋久，謀猷浸微，罔清淨以慎身，每因循而保位，既乖素履，且鬱皇猷。宜副群情，罷茲樞務。朕以其久居內職，累事先朝，思厚大臣，貴全終始，俾就優閑之秩，用申寬大之恩。可太子賓客，散官、勳、封如故。主者施行。
門下：職參揆務，權總戎麾，必唯其人，乃授斯柄，自非望崇垣翰，功著旂常，則何以副儀形之求，稱節制之任。我有休命，爾其敬承：銀青光祿大夫檢校兵部尚書使持節滄州諸軍事兼滄州刺史禦史大夫橫海軍節度支度營田滄景等州管內觀察處寘等使上柱國邢國公食邑三千戶程執恭，義勇立身，忠愨成性，聚為事業，發為勳猷，曆事先朝，久專外閫，殿邦而山嶽比鎮，奉國而金石為心，動修武經，居有循化，洎執珪入覲，班瑞言旋，忠懇內激於心誠，恭順外形於詞氣。爰舉酬庸之典，稍增命秩之榮，方圖前勞，且有後命。朕思安封域，望在勳賢，任既切於腹心，位猶輕於喉舌，以守土勤王之效，雖進官封，念來朝述職之忠，未加寵數，特升右揆，俾在中樞。勉終永圖，無替成績。可檢校右仆射，餘並如故。
門下：靜邊之要，選將為先。夫有統馭之才，然後授以節制之任，有撫備之略，然後鎮以夷夏之衝，期乎攘遏寇虞，慎固封域。今予命爾，時謂得人。開府儀同三司檢校刑部尚書兼右衛上將軍寧塞郡王食實封二百五十戶王佖，忠厚立誠，果斷效用，慎始終而行有枝葉，踐夷險而道無磷緇。早練武經，果從軍職，頃逢多壘，實佐元戎，節著臨危，功參定難，位由勞致，名以忠聞。自列六卿，且司七萃，星霜屢變，金石彌堅。宜申命於北轅，俾遏戎於南牧，進地官以崇新命，極勳秩以褒舊功，中簡朕心，外諧僉議。況五原重鎮，諸夏長城，修戎政莫先於威聲，牧邊民莫尚於惠實，師雜昆夷之悍，訓必在和，地為獯虜之鄰，撫宜以信。勉率是道，往分朕憂，歲時之間，期於報政，委望斯在，爾其聽之。可檢校戶部尚書兼靈州大都督府長史禦史大夫充朔方靈鹽定遠城節度副使知節度事管內支度營田觀察處寘押蕃落等使，仍賜上柱國，散官、食實封並如故。主者施行。
門下：華夷要地，實為蕃漢，鈇鉞重柄，必授忠賢。況乎犄角諸軍，金湯中夏，有坐甲獲邊之旅，任切於拊循，有引弓犯塞之虞，寄深於備禦，內作心腹，外張爪牙，苟非信臣，不在茲選。奉天定難功臣開府儀同三司檢校尚書右仆射兼羽林軍統軍禦史大夫上柱國定襄郡王食邑一千三百戶閻巨源，備知虜態，明練兵符，永惟頗牧之能，宜授郇邠之寄。長南宮而遷左揆，壯西郊而委中權，既圖前勞，且佇來效。於戲！十聯之帥，可以觀政，萬夫之長，可以樹勳。勉宏令猷，副我休命。可檢校尚書左仆射使持節邠州諸軍事兼邠州刺史禦史大夫充邠寧慶等州節度管內支度營田觀察處寘等使，散官、勳、封並如故。主者施行。
門下：議事以制，擇善而行，是適變通，庶臻康濟，此王者所以宏德而息人也。況閫外重寄，淮右成師，建有德以統藩方，擇有才以領留府，仰惟令典，今舉行之。彰義軍馬軍先鋒兵馬使正議大夫檢校右散騎常侍使持節申州諸軍事申州刺史兼禦史大夫會稽郡王吳少陽，忠勞許國，貴介成家，蓄武略於韜鈐，宣吏能於符竹。屬元戎既歿，謀帥其難，朕將選眾以升，試可而用。推掌戎務，已逾歲時，而能和輯師人，勤修土貢，布寬簡有恒之政，動悅人情，守恭順不逾之心，靜俟君命。有嘉大節，可假中權，宜進列於貂蟬，俾增威於貔武，仍加勳秩，式茂寵章。嗚呼！重觀其能，我故委之留事；載佇其效，爾宜勉於後圖。敬思是言，往率乃職。可銀青光祿大夫檢校左散騎常侍依前兼禦史大夫使持節蔡州諸軍事權知蔡州刺史充彰義軍節度管內支度營田申光蔡等州觀察處寘等使留後，仍賜上柱國，封如故。主者施行。
門下：臣之節極乎忠功，君之柄先乎爵賞。欲忠者之克懋也，故爵有加等；欲功者之速勸也，故賞不逾時。古先哲王，實用茲道。今我命爾，因其舊章。橫海軍節度支度營田滄景等州觀察處寘等使起複冠軍大將軍左金吾衛大將軍員外寘同正員檢校兵部尚書使持節滄州諸軍事兼滄州刺史禦史大夫上柱國邢國公程執恭，業傳將略，名在勳籍，蘊天爵以修己，忠孝兩全，竭臣節而事君，夷險一致，紀綱我列郡，節制我成師，動揚休聲，靜著茂實。自合符徵旅，奔命出疆，暴露曆於三時，供億出於二郡，整眾而身作師律，伐謀而心為戰鋒，服金革而無辭，當矢石而有勇。雨晦識雞鳴之信，風高見隼擊之威，遠略既申，茂勳方集。朕以恒陽之眾，蠢爾無知，毆彼生人，致之死地，每一念至，惻然久之。與其傷和而濟功，曷若含垢而修德，既罷師旅，爰圖勤勞，效且居多，賞宜從重。俾自夏官之長，特升右揆之崇，獎忠勸功，於是乎在。承我休命，爾其欽哉！可檢校尚書右仆射，餘並如故。主者施行。
漢宣帝云：「與我共理者，其惟良二千石乎！」誠哉是言！朕每三複，安得循吏，副吾此心。今之台郎，一時妙選，嚐經任曆，率有才用。雖典曹庀事，其務非輕，而卹隱分憂，所寄尤重。是用並命，分牧吾人，歲時之間，期於報政。戶部郎中某可某州刺史，兵部員外郎某可某州刺史雲雲。朕高懸爵賞，佇期酬效，谘爾夙夜，其念之哉，無俾龔、黃，專美前代。
門下：夫佐佑天子，燮理陰陽，平章法度，登進賢哲，外撫夷狄，內安元元，使百官修其職，一物不失其所，此宰相之任也。朕思得良弼，馴致此道，谘予命汝，其殆庶乎。某官張宏靖，惟乃祖乃父，代居相位，鹹有成績，書於旂常。爾有忠正恭爾，文以禮樂，日濟其美，振揚家聲，一時之人，謂之才子。亟登清貫，益著令聞。洎出刺陝部，移鎮蒲阪，政不苛細，甚得人心，寮吏將卒，皆樂為用，清簡之化，聞於京師。由是鄭風《緇衣》之好，漢庭元成之美，朝望時議，翕然與之。人謀既同，朕誌亦定，乃用登爾於佐輔，授爾以大政。尚克欽乃嘉命，業乃代官，竭其股肱，服我前訓。嗚呼！三代為相，邦家之光，爾其念哉，無替乃前人之徽烈。
門下：閶闔風至，太白星高，謀帥護邊，國之大計。具官範希朝，忠貞勤儉以為質，惠和智勇以為用，一代名將，三朝信臣。朕以西邊，列鎮三四，若有總統，則易成功，思得良帥有威名者，並護諸將，歲一巡邊，乘秋順令，揚其威武，則南牧之馬，引弓之人，知我有備，不戰而去。誰其任者，無如希朝。以爾有朔方之榮，有振武之效，功在疆場，名聞羌戎，惟實與聲，皆副是選。今拜爾為大將，尊爾為司徒，節制進退，一令諮稟。倚望如右，可不慎歟？可充京西都統。
敕：某官李吉甫，出入將相，迨今七載，而能修庶職，敘彝倫，毗予一人，以底於道，夙夜不怠，厥功茂焉。夫忠於君者，教本於親；寵其身者，賞延於嗣。於是乎有飾終之命，有任子之恩，所以感人心而勸臣節也。惟茲舊典，可舉而行。
門下：昔在堯舜，聰明文思，尚賴良臣，實相以濟。況朕甭，不逮先王，是用急疾於求賢，寘之於左右，俾承弼納誨，以匡不逮。言雖逆耳，必求諸道，事苟利人，鹹可其奏，茲足以宣股肱之力，成天下之務。曆選多士，爰得良輔，乃降厥命，其聽之哉。某官李絳，齋莊嚴重，內明外直，進退舉措，有大臣體。自參內職，每備顧問，忠讜之操，終然不渝。及墳官，專領財賦，未逾周月，亦有成績。曆試多可，人望攸歸，俾登中樞，無易絳者。於戲！爾以文學入仕，以正直奉上，才膺大用，職亦屢遷，十年之間，位至丞相。何以報國，在乎匪躬，欽哉懋哉，無忝朕命。
梁宋之交，水陸合會，人雜難理，軍暴難戢，因變肆亂，往往有焉。唯此一方，朕嚐憂慮。今有良帥，鎮而撫之，政立功成，宜舉賞典。某官韓宏，以長材大略，作我藩臣，本於忠力，輔以政理。自分閫寄，在浚之郊，嚴貞師律，恭守朝憲，訓兵積粟，明罰信賞，軍和食足，禮節並行，河南晏如，於茲一紀。是則有大勳於國，有大惠於人，會課議功，無出其右。夫有過人之效，則有加等之命，古之王者，所以賞一人而天下勸者，用此道也，可不務乎？是用建於上公，授之真食，以示殊寵，以旌殊績。欽我休命，子孫其保之。
司勳郎中知制誥裴度，以茂學懿文，潤色訓誥，體要典麗，甚得其宜，施之四方，朕命惟允。況中立不倚，道直氣平，介然風規，有光近侍。台郎滿歲，班列當遷，綸閣之職，所宜真授。可中書舍人。
敕：左補闕翰林學士蕭俛，頃居諫列，職司其憂，夙夜孜孜，拾遺左右。朕嘉乃誌，選在內庭，自參密近，益見忠讜，始終不替，尤足多之。記事之官，一時清選，俾膺是命，以宏勸獎。可守起居舍人，依前件。
庫部郎中知制誥翰林學士崔群，端厚和敏，飾以文學，溫良忠敬，得侍臣之風。自列內朝，兼司誥命，事煩而益密，職久而彌精，六年於茲，勤亦至矣。況畜之事，常所訪問，盡規極慮，宏益居多。所宜寵以正名，式光禁職。敬乃嘉命，其惟有終。
考功員外郎史館修撰獨孤鬱，為人沉實，敏行寡言，粲然文藻，秀出於眾。累升諫列，再秉史筆，洎掌功論，率以直聞，求之周行，不可多得，而掖垣近職，綸閣重選，俯詢時議，爾宜居之。
京兆府鄠縣尉沈傅師：庶職之重者，其史氏歟？曆代以來，甚難其選。非雄文博學，輔之以通識者，則無以稱命。今茲命爾，其有旨哉。昔談之書，遷能修之；彪之史，固能終之。惟爾先父，嚐撰《建中實錄》，文質詳略，頗得其中。爾宜繼前誌，率前修，無忝無父之官之職。可左拾遺史館修撰。
昔吳公、袁安為河南尹守，皆能以廉平清肅，馭吏教人。孰能繼之？我有良吏，某官許孟容，才誌甚大，言論甚高，在台閣間，藹然公望。嚐尹京邑，觀其器用，臨事能守，當官敢言，不吐剛以茹柔，不附上以急下，政無煩碎，甚合眾心。及是轉遷，頗有遺愛。河洛千里，都畿在焉，凡所選任，必歸望實，考言詢事，非爾而誰？不忘舊政，可立新績，仍以騎省，申而寵之。
隋州刺史李程，頃以詞學，入參訓命，旋以才用，出領詔條。漢東大郡，委之共理，勵精為政，三年有成。中外序遷，朝之彝典，尚書郎缺，爾宜補之。
華陰令卒，非選補時，調租勉農，政不可缺。前鎮國軍判官試大理評事裴克諒，久佐本府，頗有勤績，屬邑利病，爾必周知，宜假銅墨，試其才理，待有所立，方議正名。
故尚書右仆射高郢，立身從事，皆有本末。在亂不汙，可以言忠；守官不撓，可以言直；以道佐主，可以言正；以年致仕，可以言禮。有一於此，人鮮克舉，況備四者，不亦君子乎。天不憖遺，深用軫悼，宜加褒贈，以旌其風，仍俾善人，聞而知勸。可贈某官。
中書舍人於尹躬，其弟皋謨，贓汙狼籍，雖無從坐之法，合當失教之責。然以典職詔命，恭勤五年，我即念勞，爾宜思過。俾居近郡，茲謂得中。
故太子賓客裴垍，忠正恭慎，佐予為理，事君盡禮，徇國忘身，積憂與勞，構成疾恙，以致淪逝，念之惻然。頃屬多故，未申禮典，永惟褒飾，寧忘於心。今則命數之間，宜從加等，庶使忠於君者，有以勸焉。可贈某官。
金方之氣，凝為將星。王者法天，選命豪傑，授之以鈇鉞，拜為將軍，以威西戎，以護中夏，而倚望若是，安可非其人哉？某官某，出忠入孝，仗信抱義，行有餘力，學劍讀書，鬱然將材，用兼文武。自領軍衛，為我爪牙，夙夜警巡，不懈於位。材官知訓，環列增勳，服勤五年，茲為成績，可以移用，使之守疆。郇邠大藩，控扼胡虜，若得良將，則無外虞。知臣者君，非爾不可，仍加副相，以重是行。勉樹勤勞，式光寵擢。
門下：周宣、漢宣，繼體之主，一得申甫，一得魏邴，鹹克致理，號為中興。朕嗣位以來，永監前烈，惟是賢俊，寤寐求思。曆選周行，乃獲時彥，宜以政柄，舉而授之，具官韋貫之。溫重明正，國之公器，當官必守，臨事能斷，簡在朕誌，迨今累年。乃者擢居諫司，以觀其直，出領符行，以觀其理，煩之劇務，以觀其用，訪之大政，以觀其體。曆試必中，眾望允屬，倚之為相，僉曰宜哉。可中書侍郎同中書門下平章事。夫臣事君以忠，後從諫則聖，靡不有始，鮮克有終，理化不成，恒由於此。今我與爾，永終是圖，雖休勿休，以臻其極。嗚呼！二宣之業，吾有望焉。
渭南縣尉庾敬休等，鹹文行清茂，士之秀者，宜從吏列，擢在朝行。各隨才用，法鏵以職，司諫、執憲，佇有可稱。
古之諸侯，三載考績，選其賢者，命為長率，所以勸功行而興理化也。蘇州刺史范傳正，文學政事，二美具焉。選自郎署，出分符竹，江南列郡，連領者三。所至之部，悉心為理，明諭朝旨，恭守詔條，謹身省事，以臨其下。政簡而肅，意誠而明，吏不能欺，人是以息。而「去思」之歎，「來暮」之謠，往複有政，聞於人聽，雖古循吏，蔑以加之。朕以陵陽奧壤，土廣人庶，其地有險，所寄非輕。跡其前效，可當此選。況黟歙之遺愛尚在，吳興之新政方播，升車便道，足慰人心，固當望風自安，計日而理。倚注於爾，往宜欽哉。
執親之喪三年，禮也，聖人不得已而奪之；金革之事無避，權也，忠臣不得已而從之，某官某，握我兵要，守在塞門，忠勇威惠，合以為用，師人悅附，戎虜畏服，迨彼諸部，聞其姓名。況歲廣屯田，日討軍實，載陳遠略，方集大勳。自罹家艱，遽致公政，茹荼銜卹，已過旬時。而軍旅不可以無帥，疆場不可以無主，且慮人慢，或生戎心。蓋臣節大於孝思，王事急於情禮，舍輕從重，徇公滅私，變而通之，正在於此。俾加戎秩，用護邊封，往複舊職，無違朕命。
《書》曰：「德懋懋官，功懋懋賞。」此先王所以匡飾天下也。其有忠勞輸於國，惠澤及於人，高位厚賞，朕無所愛。某官任迪簡，頃以本鎮元戎來朝，俾佐師律，實掌留務。屬偏裨不軌，誘動軍部，亂行忤命，至於再三，而迪簡冒白刃於戎首，寘赤心於人腹，挺身誓眾，罔不率從。群情既歸，因命為帥。況閭閻蕩析，倉廩匱竭，野有餓莩，軍無見糧，又能推恩信以結眾心，率勤儉以勸生業，士旅悅附，流庸思歸，周月之間，泰然安堵，開寘幕府，葉和親鄰，俾予無憂，時乃之力。夫為將守，立功如斯，不加爵賞，何勸來者？建官惟百，端揆長之，自非勳賢，不在此選。以是加等之命，寵乃殊常之績，俾增威於閫外，仍就拜於軍中。爾其欽哉，無替厥命。
某官某，往以強毅剛正，見稱於時，擢在左曹，俾之駁議。旋以言動小有過差，左遷遠藩，亦聞有政。雖經三黜，僅曆二紀，而堅直之氣，終是不渝，人之所難，亦足嘉尚。宜可束帶，立之於朝，正色讜言，時有所取。俾登西掖，仍珥右貂，從容前後，以備顧問。
敕：聚九州之賦，辨百貨之名，按其度程，謹其出納，孰為主者，外府上卿。務殷秩崇，不易其選。某官裴武，有通敏之識，有倚辦之才，以茲器用，早膺任使，畜之務，罔不勵精，累有勤績，存乎官次。而受藏之府，國用所資，若非使能，何以集事？俾升顯列，仍委劇務。爾宜率其官屬，欽乃職司，會帑藏出入之要，修權量平校之法，以遵成式，無使改易，謹而守之，斯為稱職。
敕：盡悴事君，明哲保身，進退始終，不失其道，自非賢達，孰能兼之？司徒同平章事杜佑，以長才名略，為國元臣，曆事四朝，殆逾三紀，出專征鎮，為諸侯帥，入讚台袞，為王室輔，嘉猷茂績，中外洽聞，寵任既崇，勤勞亦至。頃以年登致仕，退請懸車，方深倚注，久未得謝，勉就牽率，迨茲累年。今抗疏披誠，至於數四，敦諭頗切，陳乞彌堅，期於必遂，理不可奪。守衝知止，佑實有焉，賢哉大夫，今古同道。宜從優異之命，式表褒崇之禮，尚資耆望，俾傅東朝。可太子太師致仕，如天氣晴和，亦任朝謁。昔祁奚、申叔，皆就請老，國有大事，入議否臧。忠臣愛君，豈必在位，永觀前事，期副茲懷。
某官鄭涵等，並早以文行，久從吏職，輩流之間，頗為淹滯。況雅有學識，進修不已，禮官方缺，宜當此選。凡朝廷禮制，或損益有宜，中外諡議，或褒貶不決，爾為博士，皆得正之。所任非輕，各敬乃事。並可太常博士。
國之都府，半在東州，未遑時巡，方委留鎮，非位望崇盛加之勳舊者，則不足以允僉屬而副重寄也。刑部尚書韓皋，名德之後，鬱然公才，正行通規，貫乎始終。累遷台府，連鎮藩維，入修職業，出樹風聲，故多遺愛，著聞中外。況一登朝序，殆三十年，舊德耆望，無居其右。俾乂東夏，僉以為然，乃加塚卿，以示崇寵。敬服嘉命，永孚於休。可檢校吏部尚書東都留守。
敕：典郊祀之禮，獻賢能之書，今小宗伯，實兼二事，非直清明正者，不足以處之。中書舍人韋貫之，沉實堅峻，文以禮樂，行成於內，移用於官，公直之聲，滿於台閣。頃以詞藻，亞禁掖，秉筆書命，時稱得人。久積勤勞，宜有遷轉，可使典禮，以和神人，可使考文，以第俊秀。儀曹之選，僉議所歸，往修乃官，無替厥問。可禮部侍郎，餘如故。
敕：庶官之政，得人則舉，況中執憲，準繩之司，所以提振紀綱，端肅內外，蓋一職修者，其斯任之謂歟。給事中薛存誠，選自郎署，列於左曹，居必靜專，言皆讜正，章疏駁議，多所忠益。可以執憲，立於朝端。況副相方缺，台綱是領，糾正百官，爾得專之。夫直而不絞，威而不猛，不附上而急下，不犯弱以違強，率是而行，號為稱職。敬服斯命，往其懋哉。可禦史中丞，餘如故。
前長安縣令許季同、前萬年縣令杜羔等，頃自郎署，分宰京邑，而長吏待之，小乖常禮。雖同辭托故，動未得中，然遠恥以退，道不失正，各從免職，亦既逾時。況文行政能，皆推於眾，詢諸時議，宜有遷授。尚書郎缺，方選才良，憲部、人曹，俾膺並命。季同可刑部郎中，羔可戶部郎中。
京兆少尹辛秘，頃守吳興，時逢擾亂，安人殄寇，節效可稱。出倅戎車，入貳京輦，亦有政績，著於官常。今以汝汾軍郡之大，方求良吏，委之分憂。詢事考能，爾當其選，往即乃土，以舒吾人。可汝州刺史。
