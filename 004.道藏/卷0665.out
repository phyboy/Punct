敕茂昭：王日興至，省所奏今月十八日大破賊眾一萬七千人，並擒斬收獲訖者，具悉。卿親率勁兵，誓平妖寇，竭股肱之力，中有奇謀，勵父子之軍，前無強敵，故能深入賊境，大破凶徒，殺傷既多，俘獲亦廣，具詳奏報，備見忠勞，眷屬之懷，發於寤歎。將士等各懷勇烈，同忿寇讎，激於眾心，致此殊效，況荷戈於炎暑之際，奮身於鋒刃之間，永念於茲，未嚐暫忘。故令宣慰，宜並悉之。
敕昭義軍節度下親事將士等：盧從史受恩至重，負國至多，眾所不容，追令赴闕。朕以誤曾任使，貴全始終，今則止於貶官，此蓋曲從寬典。卿等抱忠懷義，朕所素知，頃以諸營同事從史，三軍一體，俱是王臣，既不相幹，又能自效，朕方優賞，以酬功勳，何至不安，有此疑懼？必恐從史已追之後，元陽未到之間，卿等當營，乍無主將，或被外人扇誘，令眾意憂疑，勢使之然，事非獲已。朕雖在此，遠見軍情，料卿本心必無此意。況元陽勤儉卹下，寬厚愛人，久在河陽，甚近澤潞，元陽臧否，卿等合諳。以卿忠義之軍，故擇仁賢為帥，已有詔示，宣諭元陽，若到行營，一無所問，乃至將士家口，亦令優卹安存。卿複何憂？必得其所。況昭義將士艱難以來，保守忠貞，未嚐虧失，天下稱歎，卿亦自知。又卿父母妻兒，家田墳墓，一物以上，並在潞州，頃刻之間，豈忍便棄？朕之此語，卿宜細思，各相勉諭，同保忠順。計元陽已合到彼，卿等便聽元陽指麾。想卿等心，必副朕意，故令宣慰，並宜知悉。
敕成德軍節度下將士等：朕以王者之道，與物無私，若違命執迷，則罔有容舍，若知非改悔，則無不含宏，不窮無告之人，不塞自新之路。頃屬奸臣從史，謀構異端，致使恒陽，隔於恩外，六郡之地，皆廢農桑，三軍之人，並懼鋒鏑，每一念至，中心惻然。今卿等繼獻表章，遠輸誠款，省承宗之勤懇，艱阻其情，思武俊之功勞，不能無念，況事因詿誤，而理可哀矜。今已降制書，各從洗雪，承宗仍複舊官爵，充恒冀深趙德棣六州觀察使成德軍節度使，將士等官爵實封，並宜仍舊，待之如初。卿等各宜協力同心，知恩感德，共保終始，稱朕意焉。故令宣慰，宜並知悉。
敕吐蕃宰相沙門缽闡布：論與勃藏至，省表及進奉，具悉。卿器識通明，藻行精潔，以為真實合性，忠信立誠，故能輔讚大蕃，葉和上國，宏清淨之教，思安邊陲，廣慈悲之心，令息兵甲，既表卿之遠略，亦得國之良圖。況朕與彼蕃，代為甥舅，兩推誠信，共保始終。覽卿奏章，遠葉朕意，披閱嘉歎，至於再三。所議割還安樂、秦、原等三州事宜，已具前書，非不周細，及省來表，似未指明。將期事無後艱，必在言有先定。今信使往來無壅，疆場彼此不侵，雖未申以會盟，亦足稱為和好。必欲複修信誓，即須重畫封疆，雖兩國盟約之言，積年未定，但三州交割之後，克日可期，朕之衷情，卿之誌願，俱在於此，豈不勉歟？又緣自議三州已來，此亦未發專使，今者讚普來意，欲以再審此言，故遣信臣，往諭誠意，即不假別使，更到車軍。此使已後應緣盟約之事，如其間節目未盡，更要商量，卿但與鳳翔節度使計會。此已處分，令其奏聞，則道路非遙，往來甚易，頗為便近，亦冀速成。更待要約之言，皆已指定，封疆之事，保無改移，即蕃漢俱遣重臣，然後各將成命。事關久遠，理貴法銦，想卿通才，當稱朕意。曩者鄭叔矩、路泌因平涼盟會沒落蕃中，比知叔矩已亡，路泌見在，念茲存沒，每用惻然。今既約以通和，路泌合令歸國，叔矩體骨，亦合送還，表明信誠，兼在此，其論與勃藏等尋到鳳翔，舊例未進表函，節度不敢聞奏，自取停滯，非此稽留。昨者方進表函，旋令召對，今便發遣，更不遲回。仍令與祠部郎中兼禦史中丞徐複及中使劉文璨等同往，其餘事宜，已具與讚普書內。卿宜審於謀議，速副誠懷。兼有少信物賜卿，具如別錄，至宜領也。冬寒，卿比平安好，遣書指不多及。
敕吐蕃宰相尚綺心兒等：論思諾悉至，省表並進奉，具悉。卿等才器特茂，識略甚明，仗義立身，資忠事主，上佐讚普，下康黎元，以尋盟納款為謀，繼好息人為請，是卿上策，葉朕中心，每覽表章，輒用嘉歎。朕與彼蕃國，代為舅甥，日結恩信，自論盟會，頗曆歲時，常欲速成，以為永好，雖誠明之內，彼此無疑，而言約之間，往複未盡。今故略收來意，重示所懷，想卿通明，當所鑒悉。河隴之地，國家舊封，論州郡則其數頗多，計年歲則沿來甚近，既通和好，悉合歸還。今者舍而不言，豈是無心愛惜，但務早成盟約，所以唯言三州。則沒於彼者甚多，歸於此者至少，猶合推於禮讓，豈假形於言詞。來表云「此三州非創侵襲，不可割屬大唐來」，且此本不屬蕃，豈非侵襲所得，今是卻歸舊管，何引割屬為詞？去年論與勃藏來，即雲覆取進旨，讚普便請為定。今兩般使至，又雲比之小務未合，首而論之。前後既有異同，信使徒煩來去，雖欲速為盟會，其如無所適從。靜言二三，固不在此，若論和好，即今各無侵軼，已同一家，若議修盟，即須重定封疆，先歸三郡。若三郡未複，兩界未分，即是未定封疆，憑何以為要約？彼若吝惜小事，輕易遠圖，未能修盟，且務通好。至於信使一往一來，但令疏數得中，足表情意不絕。彼有要事，即令使來，此有要事，亦令使往。若封境之上，小小事意，但令邊頭節度兩處計會商量，則勞費之間，彼此省便。前般蕃使論悉吉讚至，緣盟約事大，須審商量，未及發遣，後使雖是兩般，所論隻緣一事，故令相待，今遣同歸，在於日時，亦未淹久。所送鄭叔矩及路泌神柩及男女等，並已到此，良用惻然，厚贈遠歸，深嘉來意。其劉成師原非劉辟子侄，本是成都郡人，已令送還本貫。其餘事目，並在讚普書中。卿等宜審參量，以副朕意，使回之日，可備奏聞。今遣兼禦史中丞李銛及中使與回使同往，各有少信物，具如別數，至宜領之。秋涼，卿等各得平安好，遣書指不多言。
敕新羅王金重熙：金獻章及僧衝虛等至，省表兼進獻及進功德並陳謝者，具悉。卿一方貴族，累葉雄才，仗忠孝以立身，資信義而為國，代承爵命，日慕華風，師旅葉和，邊疆寧泰，況又時修職貢，歲奉表章，進獻精珍，忠勤並至，功德成就，恭敬彌彰，載覽謝陳，益用嘉歎。滄波萬里，雖隔於海東，丹慊一心，每馳於闕下，以茲嘉尚，常屬寢興。勉宏始終，用副朕意。今遣金獻章等歸國，並有少信物，具如別錄。卿母及妃並副王宰相已下，各有賜物，至宜領之。冬寒，卿比平安好，卿母比得和宜，官吏、僧道、將士、百姓等各加存問，遣書指不多及。
敕驃國王雍羌：卿性宏毅勇，代濟貞良，訓撫師徒，鎮寧邦部，欽承王化，思奉朝章，得睦鄰之善謀，秉事大之明義，又令愛子，遠赴闕庭，萬里納忠，一心稟命，誠信彌著，嘉想益深。今授卿檢校太常卿，並卿男舒難陀那及元佐摩訶思那等二人，亦各授官誥往，至宜領之。此所以表卿勳勤，申朕恩禮，敬受新命，永為外臣，勉宏令圖，以副遐矚。今有少信物，具如別錄，想宜知悉也。冬寒，卿比平安，官吏、百姓等並存問之，遣書指不多及。
敕段琮傍、段酋琮、獨揀楊遷、趙文奇、蒙善政、李守約等，各蘊器能，夙懷忠義。宣功爾室，讚理本邦。禮樂具修，車書必會。勵輸忠之節操，披向化之誠明。亟涉道途，遠尊職貢。威儀就列，同慶於三朝；筐篚充庭，有勤於萬里。道光殊俗，禮慕華風。克成君長之賢，深見佐臣之美。勞忠可尚，鑒寐寧忘。勉守令圖，用慰遐矚。得前巂州錄事參軍陳元舉男播狀稱，父及弟妹等二十七人，自太和三年沒落在彼，未蒙追索。詳其語旨，切在感傷。朕思骨肉之情，人倫所極。家鄉一異，音耗兩亡。生死莫知，幽明同怨。為人君長，深用軫憂。今與豐祐書中具言其事，卿等職當毗讚，義重君臣，執之何補於良圖，歸之尤重於交好。想同參議，用解幽冤。今賜卿少信物，具如前數。
皇帝敬問回鶻可汗：夏熱，想比佳適。可汗有雄武之姿，英果之略，統制諸部，君長一方，纂承前修，繼守舊好，故得邑落蕃盛，士馬精強，連挫西戎，永藩中夏。況向風之義，每勤於朝聘，事大之敬，常見於表章，動皆由衷，言必合禮，朕所以深嘉忠款，追想風規，至於寢興，不忘歎矚。勉宏令德，用副誠懷。達覽將軍等至，省表，其馬數共六千五百匹，據所到印納馬都二萬匹，都計馬價絹五十萬匹。緣近歲以來，或有水旱，軍國之用，不免闕供，今數內且方圓支二十五萬匹，分付達覽將軍，便令歸國，仍遣中使送至界首。雖都數未得盡足，然來使且免稽留，貴副所須，當悉此意。頃者所約馬數，蓋欲事可久長，何者？付絹少則彼意不充，納馬多則此力致歉，馬數漸廣，則欠價漸多，以斯商量，宜有定約，彼此為便，理甚昭然。況與可汗禮在往來，義存終始，親鄰既通於累代，思好益厚於往時，所以萬里推誠，期於一言見信，遠思明智，固體朕心。其東都、太原寘寺，此令人勾當，事緣功德，理合精嚴。又有彼國師僧，不必更勞人檢校。其見撚拓勿施鄔達於等，今並放歸。所令帝德將軍安慶雲供養師僧，請住外宅，又令骨都祿將軍充檢校功德使，其安立請隨班次放歸本國者，並依來奏，想宜知悉。今賜少物，具如別錄。內外宰相及判官、摩尼師等，並各有賜物，至宜準數分付。內外宰相、官吏、師僧等並存問之，遣書指不多及。
敕浙西立功將士等：朕自臨寰宇，已再逾年，以忠恕牧萬人，以恩信馭百辟，動必思於卹隱，靜無忘於泣辜，庶乎馴致小康，浸興大道也。李錡因緣屬籍，踐曆官常，包藏禍心，素懷梟獍之性，彰露凶德，忽發豺狼之聲。朕念以宗枝，務於容貸，諭以迷複，卒無悛心。而乃保界重江，竊弄凶器，抗拒朝命，驅脅師人，背德欺天，亂常幹紀，蜂蠆之毒，流於郡縣，犬彘之行，肆於閨門，惡稔禍盈，親離眾叛，人神共棄，天地不容。卿等忠憤暗彰，義勇潛發，變疾風雨，謀先鬼神，中推赤心，前蹈白刃，率其膂力，死命於軍前，擒其凶魁，生致於闕下，廓千里之沴氣，濟一方之生人，誠感君親，義激臣子，臨危見不奪之節，因事立非常之功，予嘉乃誠，一念三歎。至於圖勞懋賞，詢事策勳，各有等差，續當處分。故先宣慰，宜並悉之。冬寒，卿等各得平安好，遣書指不多及。
卿先父頃逢多難，嚐立大功，每想忠勞，豈忘存歿？念先臣之績，雖書名於太常，推同姓之恩，更附籍於宗正，俾增榮於一族，兼延寵於九原。卿等或《詩》《禮》承家，或弓裘奉業，鹹鍾新命，慶屬本枝，省所謝陳，深嘉誠懇。
朕思求理化，親閱典墳，至於卻邪納諫之規，勤政慎兵之誡，取而作鑒，書以為屏。與其散在圖書，心存而景慕，不若列之繪素，目睹而躬行。庶將為後事之師，不獨觀古人之象。卿詞彰恭順，義見忠規，省覽再三，深葉朕意，所賀知。
朕烈祖太宗，以古為鏡，用輔明聖，實臻理平。垂作孫謀，每懼乎失墜；取為殷鑒，遂飾之丹青。至若明君直臣，前言往事，森然在目，如見其人。論列是非，既庶幾為座隅之誡，發揮獻納，亦足以開臣下之心。況卿等職在儀刑，政當補察，各勤所任，共副茲懷，所賀知。
卿文通吏道，學達政源。凡曆官常，輒聞績效。觀能以授，俾亞理於三川，見可而遷，宜專臨其一府，盡委封畿之政，仍兼運漕之權，歲時之間，佇有勤效。勉恭爾職，重副予懷，所謝知。
朕祗膺統序，恭守典常，爰推至公，乃命長子，使主國鬯，用貞邦家。冊畢禮成，良增感慶。卿等各司軍衛，同奉表章，備見忠誠，益深嘉歎，所賀知。
朕臨馭天下，以懲勸為先，有惡必誅，無功不念。顧承宗之罪，誠合討除，思武俊之勳，宜令嗣襲。況墳墓禁其翦伐，將校許以歸降，庶明用師，蓋非獲已。卿職修卿寺，誠奉本枝，省茲賀章，備見忠藎。
先臣武俊，功不可忘，後嗣承宗，過而能改，朕所以舍其罪悔，議以勳親。垂宥過之恩，尚宜及爾十代，引泣辜之責，誠合在予一人，與其黷武而取威，不若匿瑕而務德。卿等重居台輔，密讚謀猷，發於衷誠，有此稱賀，省閱章奏，嘉歎久之。
帝者之道，蕩然無私，唯推赤心，以牧黔首。故一夫不獲，若納之於隍，一物歸誠，則容之如地。況卿家聯懿戚，寵自先朝，祖立茂功，賞延後嗣。因人詿誤，不汝疵瑕，滌以恩波，煦之寵澤。撫舊封而廉察六郡，進新律而統制三軍，蕩穢加恩，何以過此？及睹來表，乃見深誠，言必由衷，事皆知感，承家襲慶，誓繼力於前修，補過酬恩，願指期於報效。永言爾誌，甚葉朕懷，勉思始終，用副眷矚，所謝知。
卿有忠貞之節，立於險中；有清重之名，鎮於朝右。而能始終有道，進退有常，援禮引年，遺榮致政。人鮮知之，卿獨能行，不惟振起古風，亦足激揚時俗。於卿則確然難奪，在朕則情豈易忘，誠鑒乃懷，未允來表。
卿自登台輔，每竭忠貞，一身秉彝，百度惟序。致君盡力，久積股肱之勤，憂國勞心，微生腠理之疾，暫從休告，遽獻表章。所陳雖是卿心，所請殊非朕意。宜加調攝，速就平和，以副虛懷，無為固讓。
卿幼承義訓，長有令聞，能遵忠孝之風，不墜弓裘之業。朕所以命加異等，寵冠常倫，特授雙旌，超登八座，豈惟延賞，亦在任能。將懋前修，勉申後效。載省章疏，深鑒誠懷，所謝知。
卿修文立身，經武致用，每誓心於忠勇，常濟事以智謀。自副戎車，已屬時望，及分節鉞，果愜軍情。況武義之師，輸忠仗順，所斯撫慰，以就輯寧，何至撝謙，有茲陳讓？所進官告，今卻賜卿，宜體朕懷，即斷來表。
卿疾病以來，表疏相繼，雖辭乞之誠頗切，而注望之意方深，所以來章，久而未報。然念卿勤懇之請，至於再三，若心不甚安，即疾難速愈，是用輟樞劇之務，加崇重之官，稍遂優閑，佇期痊複，勉從爾誌，深抑予懷。
卿自居鈞軸，日獻謀猷，戴君常竭其股肱，憂國每形於顏色。及嬰疾病，益不遑安，未逾四旬，以至三讓，撝謙秉易退之道，堅懇陳難奪之詞。遂抑朕心，俯從卿請。而七命印綬，五兵尚書，官秩甚崇，事務稍簡，就以優養，冀乎和平。載省表章，深見誠意。
朕勤求道本，廣挹教源，以真如不二之宗，助清淨得一之化。況斯經典，時為大乘，名理精微，翻譯成就。雖契心則離於文字，而得意亦假於筌蹄，庶使發揮，因為述序。卿等精通外學，懇竭忠誠，引《經》讚揚，奉表稱賀。再三省覽，嘉歎久之。
大仟經典，最上法乘，來自西方，於中禁。將期利益，必在闡揚，遂命僧徒，譯其句偈，兼詔卿等，潤以文言。昨因披尋，深得真諦，悟本生不滅之義，證心地無相之宗，方勤護持，聊著序引。永言述作，猶愧聖明，卿等賀陳，良深嘉尚。
夏口重鎮，屬在時賢，非明肅不能理其軍，非簡儉不能阜其俗。以卿有仁厚之質，謇直之風，累踐班行，皆著名節，遂輟中憲，往臨外藩。知己下車，深慰人望，佇茲報政，用副朕懷，所謝知。
卿抱兼人之才，秉徇公之節，每登要職，悉著能名，若刃發硎，投而不滯，如玉在佩，動必有聲。朕以距淮而南，人物繁會，非廉明何以貞師察俗，非簡惠何以通商綏農。前勞既彰，後效何遠。載省來表，知已下車。勉副虛懷，佇觀新政，所謝知。
朕自君臨，幸逢休泰，時歲豐稔，凶醜殮夷，此皆宗社降靈，忠賢宣力，顧惟寡德，敢受鴻名？卿中發懇誠，上尊美號，雖屬人望，難貪天功。宜悉所懷，勿固為請。
朕自嗣耿光，每多惕厲，念必先於除害，誌無忘於安人。李錡大負國恩，自貽天罰，師徒未動於疆場，父子俱肆於市朝，信上天之禍淫，與率土而同慶。省視來表，深鑒乃誠，所賀知。
朕以甭，嗣守丕圖，不敢荒寧，以宏理道。幸屬歲時豐稔，凶寇梟夷。風雨不愆，禮圜丘而報本，雷霆未震，太社而服刑。斯皆十聖降靈，幽讚寡昧，百辟葉德，馴致和平。永惟宏名，實懼虛美。卿上稽祖訓，下酌群情，陳獻表章，請加徽號。暨於王公卿士，降及耆艾緇黃，鹹一乃心，各三其請。朕嚐以宰元化者，曲成於物，法天道者，從欲於人，雖卹隱泣辜，未臻三五之化，而樂推欣戴，難違億兆之心。德非稱焉，讓不獲已，勉從所請，深愧於懷。
朕自臨萬邦，僅經三載，位雖托於人上，化未洽於域中，永念眇身，敢當大號？卿等義深宗室，忠盡君親，一其情誠，三有陳獻。迫以人望，厭於天心，遂抑所懷，勉從其請。固辭而事非獲已，撫德而何以堪之？再省謝章，彌增惕厲。
朕統承大寶，時屬小康，伐謀而吳蜀克清，示信而華夷有截。斯皆宗社垂祐，天地降和，非予衝人，所能馴致。卿上稽十聖之訓，下酌萬人之心，以為不讓強名，未傷於體道，屈已循物，何爽於至公。遂抑素懷，俯從眾望。雖鴻名未稱，每勞蹐地之心；而人欲不從，即爽法天之德。勉依勤請，良用愧懷。
朕每念雍熙，慚未及於億兆，永言徽號，讓已至於二三。而文武具寮，緇黃庶老，懇陳誠款，明引訓謨，開予以天地無私之心，起予以聖宗不易之訓。以大道者無求於物，物尊而不辭；至公者非欲其名，名立而不讓。迫於固然之禮，不得已而許之。卿等誠至感通，義深欣戴，再煩陳謝，益用愧懷。
卿用兼文武，識合變通，輟綱領於中朝，授麾幢於外閫，吏能足以惠物，將略足以董戎，人望所歸，予心是賴。知卿已到本鎮，當慰疲人，深藉撫綏之方，以安凋弊之俗，日期報政，歲望成功。勉勤所圖，用副朕意。
銷沴致和，幸逢昌運，加名建號，豈稱眇身？而文武具寮，黎獻庶老，引古今之明訓，陳億兆之懇誠，謂德有所歸，謳歌不可以苟讓，謂功有所獻，徽號不可以固辭。遂抑中懷，俯從眾望，庶增修乎茂實，冀克副於鴻名。卿發誠自中，歸美於上，勉依所請，彌愧於心。
朕以眇身，嗣於丕業，心雖勞於惕厲，化未及於雍熙，永惟強名，實懼虛美。上自一二元老，下及億兆黎人，大洽詢謀，明徵典訓，增予以巍巍之號，感予以禺禺之誠。既迫所懷，俯從其請。卿義深奉上，誌切戴君。再省謝陳，彌增愧惕。
在昔哲王，居於人上，推其憂樂，與眾共之。頃屬三凶薦興，二載連獲，凡百有位，鹹一其心，誠念嘉謀，共致昭泰。今四表無事，三農有年，想與群情，同其具慶。是宜削苛察之前弊，煦寬裕之新恩，仁及下而啟迪歡心，澤先奏而導迎和氣。昨逢多故，主憂且使臣勞；今致小康，上安則宜下樂。庶欲解人之慍，粗申推己之恩，豈曰殊私，煩於陳謝。
朕自禦萬方，僅經三載，運逢休泰，俗漸和平。當朝野無虞之時，見君臣相遇之樂，是故去滋彰之化，宏優貸之恩，近自宗親，下及士庶，賜其宴衎，遂以優遊。蓋以已之所安，思與人之共樂。雖夕惕而若厲，每戒誌於無荒，賜春遊以發生，宜助時而有慶。卿等榮崇宗寺，恩重本枝，省所謝陳，彌嘉誠懇。
卿久踐吏途，累聞能政，及居藩鎮，尤見忠勤，訓導而群黎向方，廉察而列郡承式。實嘉乃績，每簡予心，宜遷雄劇之藩，以廣循良之化。勉於為理，副朕所懷，所謝知。
朕以寡德，嗣承睿圖，俯從眾誠，勉受鴻稱。慶之大者，豈在予一人；推而廣之，宜及爾萬姓。爰因受冊之禮，遂施作解之恩，俾與群生，同斯大慶。卿盡忠訓旅，推美奉君，省茲賀陳，深見誠至。
敕劉濟：省所奏茂昭送卿管內百姓殷進能等七人，奏前後事由，具悉。卿為國大臣，與君同體，寬而得眾，忠以忘身，每循公而滅私，能虛懷以容物。與茂昭疆場之事，小有違言，曲直是非，朕已明辨。卿外崇藩翰，內替謨猷，念屈己以為心，或難容忍，思戴君而是力，宜務葉和。勉卿寬裕之懷，助朕含宏之化，想宜知悉。
卿男從史，為國重臣，自領大藩，厥有成績，公忠茂著，政理殊尤。勒石所以表勳，賜文所以褒德，惟功是念，有善必旌，是國舊章，非予私渥。昨又請移卿貫，願隸京邑，家聲益振，臣節逾章。雖清望標門，崇冠山東之族，而丹心戀闕，恥為關外之人。載省懇誠，彌深嘉歎，所謝知。
卿道讚謨猷，功成輔弼；師損克承訓義，雅有令名。豈惟賞延，兼以能選。班行久次，頗積功勤，郎署積遷，未為渥澤。省茲章奏，深見懇誠，所謝知。
卿自領大藩，累彰殊效，惠安百姓，表正一方。雖戀闕誠深，然殿邦寄切，既執圭而肆覲，宜返旆而勞旋。況淮海要衝，旌旄重任，永言共理，已有成功。方注意於撫綏，何瀝誠而陳讓？難允來請，宜體所懷。
致理之道，審官為先。以卿有文武之才，故授卿以將相之任。所冀外為藩翰，張爪牙之威；內讚謨猷，宣股肱之力。僉諧允屬，眾望攸歸。方注意於安危，何執謙而陳讓？所近官誥，今卻賜卿，無或再辭，即斷來表。
將相兼委，實難其人，非其德不可謬承，當其才不在懇讓。朕非虛授，卿勿固辭，宜斷來章，即奉成命。已具前詔，當體朕懷。
三川封畿，實重其任，貳職綱紀，亦難其人。卿素懷器能，累著聲績，亞理以明慎選，專領以展長才。知已下車，當親綏撫，佇聞報政，用副憂勤，所謝知。
水旱流行，江淮艱食。朕明申詔旨，親遣使臣，蠲其逋租，賑以公廩。爰興利物之利，用表憂人之憂，庶俾疲氓，均沾惠澤。卿克勤乃職，共理為心，省茲賀陳，深見誠意。
朕以春候發生，歲功資始，順陽和而布政，賑貧乏而勸農。載念罪人，因除弊事，隨其所利，施以為恩。富庶之端，實漸於此。卿等義敦宗戚，誠竭君親，省茲賀陳，用增嘉歎。
朕統承鴻緒，子育蒼生。累歲有秋，今春不雨，在陰陽之數，雖有盈虛，為父子之心，敢忘惻隱？俾除人弊，以蕩歲災。卿等任重宗卿，恩連屬籍，省茲陳賀，深見忠誠。
朕以時陽舛候，春澤愆期，思備旱之方，無如貶省，務動天之德，莫若精誠。是以修己┰人，去煩節用，冀答天戒，以致時和。卿誌竭邦家，職修軍衛，省茲表章，深用嘉之，所賀知。
朕以春候發生，歲功資始，順陽和而布政，賑貧乏而勸農。載念罪人，因除弊事，隨其所利，施以為恩。富庶之端，實漸於此。卿等義敦宗戚，誠竭君親，省茲賀陳，用增嘉歎。
朕勤求人隱，慎卹農功，念播植之時，必資首種，慮懸磬之日，多乏見糧，將便公私，宜從斂散。卿等名登庶老，業守先疇，各勉農人，以副朕意，所謝知。
上天降休，下土效祉，將表豐年之兆，故生同穎之祥。顧慚寡德，受此嘉瑞，披圖省表，閱視久之。卿發誠自中，歸美於上，亦宜勉勤匡讚，馴致雍熙，庶洽升平之風，以葉和同之慶，所賀知。
