　　碑在石壁東次，石壁在廣德法華院西南隅，院在重元寺西若干步，寺在蘇州城北若干里。以華言唐文譯刻釋氏經典，自經、品、眾佛號以降，字加金焉。夫開士悟入，諸佛知見，以了義度無邊，以圓教垂無窮，莫尊於《妙法蓮華經》，凡六萬九千五百五言；證無生忍，造不二門，住不可思議解脫，莫極於《維摩詰經》，凡二萬七千九十二言；攝四生九類，入無餘涅，實無得度者，莫先於《金剛般若波羅蜜經》，凡九千二百八十七言；禳罪集福，凈一切惡道，莫急於《佛頂尊勝陀羅尼經》，凡三千二十言；應念順愿，愿生極樂土，莫疾於《阿彌陀經》，凡一千八百言；用正見，觀真相，莫出於《觀音、普賢菩薩法行經》，凡六千九百九十言；詮自性，認本覺，莫深於《實相法蜜經》，凡三千一百五言；空法塵，依佛智，莫過於《般若波羅蜜多心經》，凡二百五十八言。是八種經，具十二部，合一十一萬六千八百五十七言，三乘之要旨，萬佛之秘藏盡矣。是石壁積四重，高三尋，長十有五丈，厚尺有咫，有石蓮敷覆其上下，有石神固護其前后，火水不能燒漂，風日不能搖消，所謂施無上法，盡未來際者也。唐長慶二年冬作，太和三年春成，律德沙門清晃矢厥謀，清海繼厥志，門弟子南容成之，道則終之，寺僧契元舍藝而書之，郡守居易施詞而贊之。贊曰：
　　佛涅后，世界空虛。惟是經典，與眾生俱。設復有人書貝葉上，藏檀龕中。非堅非久，如蠟印空。假使有人刺血為墨，剝膚為紙。即壞即滅，如筆畫水。噫！畫水不若文石，印蠟不若字金。其功不朽，其義甚深。故吾謂石經功德，契如來付囑之心。
　　唐有善人曰李公。公名建，字杓直，隴西人。魏將軍申公發，公十五代祖也；周柱國陽平公遠，六代祖也；綏州刺史明，高祖也；太子中允進德，曾祖也；綿州昌明令珍玉，大父也；雅州別駕贈禮部尚書震，考也；贈博陵郡太君崔氏，妣也；陳許節度禮部尚書遜，兄也；渭源縣君房氏，妻也；容管招討使濟，外舅也。長慶元年二月二十三日夜，無疾即世於長安修行里第。是歲五月二十五日，歸於鳳翔某縣某鄉某原之先塋。春秋五十八，有二女五男，曰納、樸、恪、愨、碩。公官歷校書郎、左拾遺、詹府司直、殿中侍御史、比部兵部吏部員外郎、兵部吏部郎中、京兆少尹、灃州刺史、太常少卿、禮部刑部侍郎、工部尚書；職歷容州招討判官、翰林學士、州防御副使、轉運判官、知制誥、吏部選事；階中大夫，勛上柱國，爵隴西縣開國男。有史官起居郎渤海高錢作行狀，翰林學士中書舍人河南元稹作墓志。有尚書主客郎中知制誥太原白居易作墓碑，大署其碑曰善人墓。
　　善人者何？公幼孤，孝養太君，太君老疾，常曰：「犭委子勸吾食，吾輒飽，勸吾藥，吾意其疾瘳。」犭委子，公小字也。及長，居荊州石首縣，其居數百家，凡爭斗，稍稍就公決，公隨而評之，浸及鄉人，不詣府縣，皆相率曰「往問李君」。公養有餘力，讀書屬文，業成，與兄遜起應進士，俱中第。為校書時，以文行聞，故德宗皇帝擢居翰林。翰林時，以視草不詭隨，退官詹府。詹府時，以貞恬自處，不出戶輒逾月，帥路恕高之，拜請為副。在時，有非類者至，以病去。為御史時，上任有遏其行事者，作《謬官詩》以諷。為吏部郎時，調文學科暨吏課高者得無停年，又省成勞急成狀限，繇是吏史輩無緣為奸，迄今選部用其法。知制誥時，筆削間有以自是不屈者，因請告改少尹。少尹時，與大議歲減府稅錢十三萬。在灃時，不鞭人，不名吏，居歲餘，人人自化。在禮部時，由文取士，不聽譽，不信毀。
　　公為人質良寬大，體與用綽然有餘裕；為政廉平易簡，不求赫赫名；與人交外淡中堅，接士多可而有別，稱賢薦能未嘗倦；好議論而無口過，遠邪諛而不忤物；其居家菲衣食，厚賓客，敬兄嫂，禮妻子，愛甥侄。初先太君好善，喜佛書，不食肉，公不忍違其志，亦終身蔬食。自八九歲時，始諷《詩》《書》日三百言，諷畢久其義。善理《王氏易》《左氏春秋》。前后著文凡一百五十二首，皆理義撮要，詞無枝葉，其卓然者，有《詹事府司直比部員外郎廳記》《請雙日坐疏》《與梁肅書》《上宰相論選事狀》，秉筆者許之。薨之日，不識者惜，識者嘆，交游出涕，執友慟哭。夫如是，其善人乎？《傳》曰：「善人國之紀也。」《語》曰：「善人吾不得而見之矣。」噫！善人之稱難科哉！獨加於公無愧焉。銘曰：
　　古者墓有表，表有云，顯其行，省其文。故季札死，仲尼表其墓曰君子。今吾喪李君，署其碑曰善人。嗚呼李君！有知乎？無知乎？君之名與此石俱。
　　　　◇　西京興善寺傳法堂碑銘（并序）
　　王城離域，有佛寺號興善寺，之坎地，有僧舍名傳法堂。先是大徹禪師晏居於是寺說法，於是堂因名焉。有問師之名跡，曰：號惟寬，姓祝氏，衢州西安人。祖曰安，父曰皎。生十三歲出家，二十四具戒，僧臘三十九、報年六十三終興善寺，葬灞陵西原，詔謚曰大徹禪師元和正真之塔云。
　　有問師之傳授，曰：釋迦如來欲涅時，以正法密印付摩訶迦葉，傳至馬鳴，又十二葉傳至師子比邱及，二十四葉傳至佛馱先那，先那傳圓覺達摩，達摩傳大宏可，可傳鏡智璨，璨傳大醫信，信傳圓滿忍，忍傳大鑒能，是為六祖。能傳南岳讓，讓傳洪州道一，一謚曰大寂，寂即師之師。貫而次之，其傳授可知矣。
　　有問師之道屬，曰：由四祖以降，雖嗣正法有冢嫡，而支派者猶大宗小宗焉。以世族譬之，即師與西堂藏、甘泉賢、勒潭海、百巖暉俱父事大寂，若兄弟然，章敬澄若從父兄弟，徑山欽若從祖兄弟，鶴林素、華嚴寂若伯叔然，當山忠、東京會若伯叔祖，嵩山秀、牛頭融若曾祖伯叔，推而序之，其道屬可知矣。
　　有問師之化緣，曰：師為童男時，見殺生者，盡然不忍食，退而發出家心，遂求落發於僧曇，受尸羅於僧崇，學毗尼於僧如，證大乘法於天臺止觀，成最上乘道於大寂道一。貞元六年始行於閩越間，歲餘而回心改服者百數。七年馴猛虎於會稽，作滕家道場。八日與山神受八戒於鄱陽，作回向道場。十三年感非人於少林寺。二十一年作有為功德於衛國寺。明年施無為功德於天宮寺。元和四年，憲宗章武皇帝召見於安國寺。五年問法於麟德殿，其年復靈泉於不空三藏池。十二年二月晦，大說法於是堂，說訖就化。其化緣云爾。
　　有問師之心要，曰：師行禪演法垂三十年，度白黑眾殆百千萬億，應病授藥，安可以一說盡其心要乎？然居易為贊善大夫時，嘗四詣師四問道。第一問云：「既曰禪師，何故說法？」師曰：「無上菩提者，被於身為律，說於口為法，行於心為禪。應用有三，其實一也。如江湖河漢，在處立名，名雖不一，水性無二。律即是法，法不離禪，云何於中，妄起分別？」第二問云：「既無分利，何以修心？」師曰：「本無損傷，云何要修理？無論垢與凈，一切勿起念。」第三問云：「垢即不可念，凈無念可乎？」師曰：「如人眼睛上，一物不可住，金屑雖珍寶，在眼亦為病。」第四問云：「無修無念，亦何異於凡夫耶？」師曰：「凡夫無明，二乘執著，離此二病，是名貞修。貞修者，不得動，不得忘。動即近執著，忘即落無明。」其心要云爾。
　　師之徒殆千餘，達者三十九人，其入室受道者，有義崇，有圓鏡，以先師常辱與予言，知子嘗醍醐嗅エ匍者有日矣，師既歿后，予出守南賓郡，遠托撰述，迨今而成。嗚呼！斯文豈直起師教慰門弟子心哉！抑且志吾受然燈記、記靈山會於將來世，故其文不避繁。銘曰：
　　佛以一印付迦葉，至師五十有九葉，故名師堂為傳法。
　　　　◇　唐故湖州長城縣令贈戶部侍郎博陵崔府君神道碑銘（并序）
　　公諱孚，字某，古太岳允也，今博陵人也。唐虞之際，因生為姜姓；暨周封齊，分類曰崔氏。長源遠派，大族清門，組賢俊，準繩濟美，斯崔氏所以綿千祀而甲百族也。隋散騎常侍諱洽，公六代祖也；唐冀州武強令諱紹，曾祖也；監察御史諱預，王父也；常州江陰令育，皇考也。
　　公幼以門蔭子補太廟齋郎，初調授汝州葉縣尉，再調改宋州單父尉。時天寶末，盜起燕薊，毒流梁宋，屠城殺吏，如火燎原，單父之民，將墜涂炭。公感激奮發，仗順興兵，挫敗賊徒，保全鄉縣，拳勇之徒，歸之如云。方欲糾合貔虎，驅誅蛇豕，京觀群盜，金湯一方。本道節度使奇之，將議上聞，會有同事者爭功，陰相傾奪。公超然脫屣，遂以族行，東游江淮，安時俟命。屬吳王出ト領鎮，求才撫人，常聞公名，試以吏事，遂表請為宋城尉。事舉，移假連水令，賞緋魚袋。縣政修，轉常州錄事參軍，糾察課賦。浙東采訪使聞之，奏授越州餘姚令，吏畏人悅。歲未滿，浙西采訪使知之，奏改湖州長城令。長城之理，又加於前二邑焉。政成秩滿，解印罷去，優游自得，獨善其身。興元元年，疾歿於宋。太和五年，遷葬於洛。享年若干，詔贈尚書戶部侍郎。夫人隴西李氏，追封岐國夫人，皆從子貴也。
　　公為人儀表魁梧，氣概倜儻，負不羈之才，慕非常之功。始發軔於單父，志立而功不就；終稅駕於長城，道行而位不達。善慶所積，實生司空。司空諱宏禮，公之幼子也，以學發身，以文飾吏，以干蠱克家，以忠壯許國，典十郡，領二鎮，再厘東土，追命上公。雖天與之才，國與之位，亦由公義方之訓，輔而成焉。大丈夫貯蓄材術，樹 功利，钅其富貴，焯耀邦家，不當其身，而得於后，父析子荷，相去幾何？嗚呼崔公！何不足之有？按國典，官五品以上，墓廟得立碑。又案喪葬令，凡諸贈官，得同正官之制。其孫彥防、彥佐等，奉父命述祖德，揭石於墓，勒銘於碑。銘曰：
　　天無全功，賢無全福。既享天爵，難兼世孫祿。矯矯崔公，道積厥躬。大志長略，卷於懷中。黃綬遏寇，思奮奇功。銅印字人，躬行古風。才高位下，步闊涂窮。竟戢羽翮，不展心胸。天道有知，善積慶鍾。昭哉報施，其在司空。
　　　　◇　淮南節度使檢校尚書右僕射趙郡李公家廟碑銘（并序）
　　王建侯，侯建廟廟有器，器有銘，所以論撰先德，明著后代，或書於鼎，或文於碑，古今之通制也。維開成某年某月某日，宣武軍節度使檢校尚書右僕射汴州刺史上柱國賜紫金魚袋趙郡李公，齋沐祗栗，拜章上言，請立先廟，以奉常祀。於是得請於天子，承式於有司，是歲某月某日，經始於東都，明年某月某日，有事於新廟。外盡其物，內盡其志，三獻百順，神格禮成。其友居易，以李氏宗祖世家名爵，與僕射志行官業，書於麗牲之碑。
　　謹按家略：九代祖善權，后魏譙郡守；八代祖延觀，徐、梁二州刺史；七代祖續，某郡太守；六代祖顯達，隋潁州刺史；五代祖遷，皇朝宜、谷二州別駕，贈德州刺史；高祖孝卿，右散騎常侍，贈鄧州刺史。曾祖府君諱敬元，總章、儀鳳間歷吏部尚書同中書門下三品、中書令宏文館大學士監修國史，封趙國公，謚曰文憲。才智職業，載在國史。今祭於第一室，以妣薊國夫人范陽盧氏配焉。王父府君諱守一，屬世難家徙，不求聞達，避榮樂道，與時浮沉，終成都府郫縣令。今祭於第二室，以妣滎陽夫人鄭氏配焉。先考府君諱晤，歷金壇、烏程、晉陵三縣令。府君為人篤於家行，飾以吏事，動有常度，居無惰容，所蒞之邑有善政，辭滿之日多遺愛。不登貴仕，其命矣夫！今祭於第三室，以先妣上谷夫人范陽盧氏配焉。府君累贈至尚書右僕射，夫人累贈至上谷郡太夫人，前后凡三追命六告身，渥澤疊洽，自葉流根，從子貴也。
　　郫縣暨晉陵府君，咸善積於躬，道屈於位，儲祉流慶，而僕射生焉。僕射名紳，字公垂。六歲丁晉陵府君憂，孺慕號踴，如成人禮。九歲終制，孝養上谷太夫人，年雖幼，承順無違，家雖貧，甘旨無闕。侍親之疾，冠帶不解者三載，餘可知也；執親之喪，水漿不入口者五日，餘可知也。先是祖妣、考妣，晉陵府君前娶夫人裴氏，無子早卒，洎叔父楔蠲之殯，咸未歸，各處一方。公在斬衰中，親護九喪，匍匐萬里，及其襄事，禮無闕違。至誠感神，有靈烏瑞芝之應，事動鄉里，名聞公卿，言孝友者，以為表率。
　　憲宗嗣統三年，李盜據京口，公居無錫，會擢第東歸，聞公名，署職引用。初詢以謀畫，結舌不對，次強以章檄，絕筆不書，誘之以厚利不從，迫之以淫刑不動，將戮辱者數四，就幽囚者七旬，誠貫神明，有死無二，言名節者，以為準程。朝廷嘉之，拜右拾遺。歲餘，穆宗知公忠孝文行，召入翰林，特授司封員外郎知制誥，遷中書舍人。承顏造膝，知無不言，獻替啟沃，如石投水。俄拜御史中丞戶部侍郎，既而望屬臺衡，朝當晏駕。時移世變，遂出掾高要，佐潯陽，旋為滁、壽二州刺史。
　　大凡公之為政也，應用無方，所居必化。臥理二郡，以去害為先，故有盜奔獸依之感；廉察浙右，以分憂為功，故有┰鄰活殍之惠；尹正河洛，以革弊為急，故有摘奸抉蠹之威。文宗知公全才，以汴難理，乃授鉞，俾鎮綏之。初宣武師人，驕強狠悍，狃亂徼利，積習生常。公既下車，盡知情偽，刑賞信惠，合以為用，一年而下懲勸，二年而下服畏，三年而下恥格，肅然丕變，薰然太和。撫之五年，人俗歸厚，至於捍大患，御大災，卻飛蝗，遏暴水，致歲於豐稔，免人於墊溺。噫！微公之力，汴之民其為堇乎？其為魚乎？殊績尤課，不可具舉。天下征鎮，淮海為大，非公作帥，不足以長束諸侯，制加銀青光祿大夫揚州長史淮南諸道節度觀察等使，餘如故。詔下之日，出次於外，軍門不擊柝，里巷無犬吠，從容五日，按節而東。百姓三軍，挈壺漿，捧簞醪，遮道攀餞者，動以萬輩，皆嗚咽流涕，如嬰兒之別慈母焉。噫！若非襦之惠及其幼，雞豚之養及其老又推赤心人腹中者，則安能化暴戾之俗，一至於此乎？西人泣送，東人歌迎，梁楚千里，風變化移，膏雨景星，所至蒙福。於時開成、會昌之際，上方致理，公未登庸，熙熙蒼生，環望而已。
　　盛矣哉！大丈夫生於世也，以忠貞奉乎君，以義利惠乎人，以黻冕貴乎身，以宗廟顯乎親，以孝敬交乎神，宜其荷百祿，輔一德，為有唐之宗臣者歟！君子謂李氏之廟也休哉，公之祭也順哉！然曰有孫如此，有子如此，可謂孝矣。故其碑銘曰：
　　祭祀從貴，爵土有秩。諸侯之廟，一宮三室。皇皇西室，皇祖中書。孝孫追遠，昭穆有初。顯顯中室，王父郫令。順孫享，盡愨盡敬。肅肅東室，先考晉陵。嗣子奉薦，孝思蒸蒸。嗣子其誰，僕射公垂。公垂翼翼，齋嚴諒直。為子為臣，有典有則。載膺休命，載踐右職。以孝肥家，以忠肥國。乃授侯伯，纛鉞戟。乃饗祖禰，牲牢黍稷。家聲振耀，國典褒飾。六命徽章，三世血食。光大遺訓，顯揚先德。子孫承之，垂裕無極。
　　　　◇　故饒州刺史吳府君神道碑銘（并序）
　　汨市朝，溺妻子，非達也；困山林，擯血屬，亦非達也；若有人與群動處一代間，彼為彼，我為我，不自潔，不自污，不巢許，不伊呂，水其心，云其身，浮沈消息，無往而不自得者，非達人乎？吾友吳君，從事於斯矣。君諱丹，字真存，太子通事舍人覽之曾孫，睦州司馬庶之孫，太子宮門郎贈工部尚書銓之長子。以進士第入官，歷正字、協律郎、大理評事、監察殿中侍御史、太子舍人、水部庫部員外郎、都官駕部郎中、諫議大夫、大理少卿、饒州刺史，職歷義成軍節度推官、浙西道節度判官、潼關防御判官、鎮州宣慰副使、匭函使，階至中大夫，勛至上柱國。讀書數千卷，著文數萬言。寶歷元年六月某日，薨於饒州官次。其年十一月某日，葬於常州晉陵縣仁和鄉北原，從遺志也。君生四五歲弄泥沙時，所作戲輒象道家法事，八九歲弄筆硯時，所出言輒類《詩》家篇章，不自知其然，蓋宿習儒、元之業明矣。弱冠喜道書，奉真，每專氣入靜，不粒食者累歲，顥氣充而丹田澤，飄然有出世心。既壯，在家為長，屬有三幼弟、八稚侄，嗷嗷栗栗，不忍見其饑寒，慨然有干祿意，乃曰：「肥遁不可以立訓，吾將業儒以馳名；名競不可能恬神，吾將體元以育德；凍餒不可以安道，吾將強學以徇祿；祿位不可以多取，吾將知足而守中。」繇是去江湖，來京師，求名得名，求祿得祿。身榮家給之外，無長物，無越思，素琴在左，《黃庭》在右，澹乎自處，與太和始終。履仕途二十七年，享壽命八十二歲，無室家累，無子孫憂。屈伸寵辱，委順而已，未嘗一日戚戚其心，至於歸全反真。故予所謂達人之徒歟，信矣！仲弟湖州長史某，以予辱與其兄游，既為同門生，又為同舍郎，周知初終，托為碑記。噫！先生之道，吾能引古以明之，銘曰：
　　漢中大夫東方曼倩，夏侯湛高之，作廟貌贊；唐中大夫真存先生，白樂天知之，作神道銘。嗚呼二大夫，異代而同途，其皆達者乎？
　　　　◇　唐故通議大夫和州刺史吳郡張公神道碑銘（并序）
　　張之為著姓尚矣，自漢太傅良、侍中肱，晉司空華、丞相嘉以降，勛賢軒冕，歷代不乏。肱避地渡江，始居於吳，故其子孫稱吳郡人。嘉以孝悌聞於郡，故其所居號孝張里。嘉之曾孫裕，在宋為司徒，即公五代祖也。司徒之孫儔，在隋為吳郡都督，即公曾王父也。臺州臨海令諱，即公之大父也。袁州司馬諱孝績，即公皇考也。或以人物著，或以閥閱稱，迄今為江南右族。
　　公諱擇，字無擇。未冠丁袁州府君憂，廬於墓，晝號而夜泣者三年矣，有靈芝醴泉出焉。既冠好學，能屬文，從鄉試登明經第，應制舉中精通經史科。補宏文館校書郎，調左金吾錄事，換杭州錄事參軍。在杭州前后詰偽制補吏者三十八人，駁假年侍老者二十人，舉而正之，人服其明。會劉幽求來為刺史，舉課上聞，詔授絳州錄事參軍。絳之郡丞有主婿者，怙寵侮法，豪在人利，公數其罪，露章奏之。章下丞相府，丞相姚元之奇之，致書褒美，尋改太原府功曹參軍。給事中張昶為江淮安撫使，表公正直，奏署郡從事。吏部尚書陸象先為河東按察使，狀公清白，奏授懷州獲嘉令。在獲嘉以不茹柔得人心，以不吐剛得罪，繇是左遷鄂州司馬，移深州司馬，轉虢州長史。時上方思理，詔求二千石之良者，時宰以公塞詔，擢拜和州刺史。公之在郡，奉詔條┰人隱而已，不知其他。無何，水潦害農，公請蠲谷籍之損者什七八。時李知柔為本道采訪使，素不快公之明直，密疏誣奏，以附下為名。遂貶蘇州別駕，老幼攀泣而遮道者數百人，信宿方得去。移曹州別駕，歲餘謝病，歸老於家。天寶十三載正月二十一日，終於東都利仁里私第，其年二月十二日，葬於河南府伊闕縣中李原，享年八十三。
　　噫！公生天地間八十有三年，可謂壽矣；其間當明皇帝馭天下四十有五年，可謂時矣。有其才，得其壽，逢其時，然職不過陪臣，秩僅至郡守，凡所貯蓄，郁而不舒，嗚呼，其命也夫！公之文學，常為賀知章、賈彥許之；公之諒直，常為李邕、張庭稱之；公之政事，又為劉、姚、張、陸推之。夫以八君子之力，援之而不足，以一知柔之力，排之而有餘，厄窮不振，以至沒齒，嗚呼，其命也夫！古人云：「道不虛行。」又云：「其后必有達者。」故公之子大理評事П以節行聞於時，公之孫戶部侍郎平叔以才位光於國。報施之道，信昭昭矣！不在其身，則在子孫，相去幾何哉？長慶二年某月某日，平叔奉祖德，揭而碑之，居易據家狀，序而銘之。其詞曰：
　　有木有木，碩大而長。破為桷弋，不作棟梁。有驥有驥，規行矩步。辱在短轅，不駕大輅。嗚呼噫嘻，公亦如之。將時不我遇，而我不遇時？勿謂已矣，天錫多祉。既賢其子，以濟其美。又才其孫，以大其門。茍無先德，孰啟后昆？
　　　　◇　唐贈尚書工部侍郎吳郡張公神道碑銘（并序）
　　有唐嶺南觀察推官試大理評事吳郡張公，大歷三年十一月八日，終於伊川別墅，五年八月七日，葬於伊闕縣中李原，春秋五十五。元和十三年詔贈主客員外郎，明年贈太常少卿，瑩銦年贈尚書工部侍郎。夫人吳郡陸氏，貞元二年某月某日，終於某所，春秋六十六。追封嘉興縣太君，又封吳郡太夫人。嗣子通議大夫守尚書戶部侍郎判度支上柱國賜紫金魚袋平叔，以長慶二年某月某日立神道碑，太原白居易文其碑云。
　　公諱誠，字老萊，吳郡人。父諱無擇，和州刺史；祖諱孝績，袁州司馬；由高曾而上，世德世祿，載在和州府君碑內，此不書。公年十八，以通經中第，及調，判入高等。授蘇州長洲尉，秩滿，丁先府君憂，既礻覃，又丁先太夫人憂，泣血六年，哀毀過禮，以方寸再亂，殆無宦情，既除喪，退居不調者累年。而親友以大義敦責，不得已而復起，選授左武衛騎曹參軍分司東都。屬安祿山陷覆洛京，以偽職淫刑脅劫士庶，公與同官范陽盧巽潛遁於陸渾山，食木實飲泉水者二年，訖不為逆命所污。及肅宗嗣位，詔河南尹薛伯連搜訪不仕賊庭隱藏山谷者，伯連得六人以應詔，而公與巽在焉。繇是名節聞於朝野，君子以為知道，優詔褒美，特授密縣主簿。未周歲，遷宋州碭山縣令。時睢陽當大兵后，野無草，里無人，公撫之，一年襁負至，二年污萊辟，三年衣食足。及解印去，縣民相率泣而餞之，君子以為知政。嶺南節度觀察使李勉，偉人也，既高公陸渾之節，瑩罾公碭山之政，欲以名職禮命起而大之，遂奏授試大理評事充觀察推官。及除書簡牒到門，即公捐館舍之明日也。
　　才如是，命如是，嗚呼哀哉！公常自負其才不后於人，自疑其命不偶於世，及將去碭山而反伊川也，頓駕搦管，沈嘆久之，因賦《詠懷詩》云：「論成方辨命，賦罷即歸田。」竟如是言，終於衡茅之下，君子以為知命。公有三子，曰平仲、平叔、平季。夫人陸氏，即國子司業集賢殿學士善經之女，賢明有法度。初公既歿，諸子尚幼，夫人勤求衣食，親執《詩》《書》，諷而導之，咸為令子。又常以公遺志，擇其子而付之，故平叔卒能振才業，致名位，追爵命，揭碑表，繼父志，揚祖德。此誠孝子順孫之道也，亦由夫人慈善教誘之德，浸漬而成就之，不其然乎？居易常辱與戶部游，而知其家事，故見托撰述，庶傳信焉。銘曰：
　　猗嗟碭山，以文行保家聲，以義節振時名，以惠政撫縣民。而職不登諸侯卿，秩不及廷尉評。悲哉！猗嗟碭山，前有和州，名德如彼。后有戶部，才位若此。才子之父，名父之子。賢者兼之，可謂具美。休哉！
　　　　◇　大唐泗洲開元寺臨壇律德徐泗濠三州僧正明遠大師塔碑銘（并序）
　　婆娑世界中，有釋迦如來，出為上首。如來滅后，像法中或羅漢僧，或菩薩僧，在在處處，出為上首。佛道未喪，閑生其人。故泗洲開元寺臨壇律德大師，實一方上首也。大師譙郡ガ人，世姓暴氏，僧號明遠。七歲依本郡霈禪師出家，十九從泗州靈穆律師受具戒，五夏通《四分律》《俱舍論》，乃升講座，乃登戒壇。元和元年，眾請充當寺上座，明年官補為本州僧正，統十二部。開元寺北地二百步，作講堂七間，僧院六所。又淮泗間地卑多雨潦，歲有水害，師與郡守蘇遇等謀於沙湖西隙地創避水僧坊，建門廊廳堂廚廄二百間，植松杉楠檉檜一萬本，由是僧與民無墊溺患。旋屬災焚本寺，寺殲像滅僧潰者數年。師與徐州節度使王侍中有緣，遂合愿葉力，再造寺宇，乃請師為三郡僧正，奏乞連戒壇，因其施利，廓其規度，侍中又以家財萬計助而成之。自殿閣堂亭廊庖廩藏，洎僧徒臧獲傭保馬牛之舍，凡二千若干百十間，其中像設之儀，器用之具，一無闕者。長慶五年春作，太和元年秋成，輪奐莊嚴，星環棋布，如自地踴，若從天降。供施無虛日，鐘梵有常聲，四眾知歸，萬人改觀。於是增上慢者起敬，種善根者發心，利喜饒益，巨能具舉。若非大師於福智僧中而得第一，若非侍中於敬修人中亦為第一，則安能作大佛事而中興像教者乎？故如來所謂我滅后，我法傳授於弟子，囑於大臣，斯言信矣！師以太和八年十二月十九日齋時終於本寺本院。是月二十九日，道俗眾萬輩，恭敬悲泣，備涅威儀，遷全身歸於湖西磚塔，遵本教而奉先志也。報年七十，僧臘五十有一。始出家訖於遷化，志業行愿，道力化緣，引而伸之，隨日廣大，前后臨戒壇者八，登律座者十有五，僧尼得度者三萬眾，江淮行化者四十年。或疑是人，如來所使羅漢菩薩，吾焉知之？初大師以功德為心，既成而化，侍中以撰錄見托，未就而薨，今按弟子僧元亮素行狀，序而銘之。嗚呼！所以滿大師之愿，終侍中之志也。銘曰：
　　平地踴塔，多寶示現。險路化城，導師方便。ム我大師，亦有大愿。像法是宏，塔廟是建。佛人交接，兩得相見。法有毗尼，象有僧尼。承教於佛，得度於師。宣傳戒藏，振起律儀。四十餘載，勤而行之。福德如空，不可思議。緣合而來，功成而去。知性不動，色身無住。示有遷化，非實滅度。表塔勒銘，門人戀慕。
　　　　◇　唐東都奉國寺禪德大師照公塔銘（并序）
　　大師號神照，姓張氏，蜀州青城人也。始出家於智凝法師，受具戒於惠萼律師，學心法於惟忠禪師。忠一名南印，即第六祖之法曾孫也。大師祖達摩宗神會而父事印，其教之大旨，以如然不動為體，以妙然不空為用，示真寂而不說斷滅，破計著而不壞假名，師既得之，揭以行化。出蜀入洛，與俗人有緣，用開六壇，僅三十載，隨根說法，言下多悟。由是裂疑網，拔惑箭，漸離我人相者，日日有焉；起正信，見本覺，頓發菩提心者，時時有焉；其餘退惡進善，隨分而增上者，不可勝紀。夫如是，可不謂煩惱病中，師為醫王乎？生死海中，師為船師乎？嗚呼！病未盡而醫去，海方涉而船失，粵以開成三年冬十二月，示滅於奉國寺禪院，以是月遷葬於龍門山，報年六十三，僧夏四十四。明年，傳教主院上首弟子沙門清閑，糾門徒，合財施，與服勤弟子志行等，營度喪事，卜兆於寶應寺荷澤祖師塔東若干步，窆而塔焉，示不忘其本也。其諸升堂入室，得心要口訣者，有宗實在襄，復儼在洛，道益在鎮，知遠在徐，曰建在晉，道光在潤，道威在潞，云真在慈，云表在汴，歸忍在越，會幽、齊經在蔡，智全、景元、紹明在秦。各於一方，分作佛事，咸鼓鐘鳴吼，龍象蹴蹋。斯皆吾師之教力也，不其盛歟？眾以余忝聞法門人，結菩提之緣甚熟，請於塔石，序而銘曰：
　　伊之西北，洛之南東。法祖法孫，歸全於中。舊塔會公，新塔照公。亦如世禮，於本宗。
　　　　◇　唐撫州景 寺故律大德上宏和尚石塔碑銘（并序）
　　元和十一年春，廬山東林寺僧道深、懷縱、如建、沖契、宗一、至柔、諸、智則、智明、云皋、太易等凡二十輩，與白黑眾千餘人，俱實持故景大德宏公行狀一通，贄錢十萬，來詣潯陽府，請司馬白居易作先師碑，會有故不果。十二年夏，作石墳成，復來請，會有病不果。十三年冬，作石塔成，又來請，始從之。既而僧反山，眾反聚落，錢反施者，翌日而文就，明年而碑立，其詞云爾。
　　我聞竺乾古先生出世法法要有三，曰戒定慧。戒生定，定生慧，慧生八萬四千法門。是三者迭為用，若次第言，則定為慧因，戒為定根。定根植則苗茂，慧因樹則果滿。無因求滿，猶夢果也；無根求茂，猶揠苗也。雖佛以一切種智攝三界，必先用戒；菩薩以六波羅蜜化四生，不能舍律。律之用可思量，不可思量。如來十弟子中，稱優波離善持律；波離滅，有南山大師得之；南山滅，有景大師得之。師諱上宏，姓饒氏，曾祖君雅，祖公悅，父和恭，臨川南城人。童而有知故，生十五歲發出家心，始從舅氏剃落；壯而有立故，生二十五歲立菩提愿，從南岳大圓大師受具戒；樂其所由生故，大歷中不去父母之邦，請隸於本州景寺；修道應無所住故，貞元初離我所，徙居洪州龍興寺說法；親近善知識故，與匡山法真、天臺靈裕、荊門法裔暨興果神湊、建昌惠進五長老交游；佛法屬王臣故，與姜相國公輔、顏太師真卿暨本道廉使楊君憑、韋君丹四君子友善；提振禁戒故，講《四分律》，而從善遠罪者無其數；隨順化緣故，坐甘露壇，而誓眾主盟者二十年；荷擔大事故，前后登方等、施尸羅者十有八會；救拔群生故，婆娑男女由我得度者萬五千七十二人；示生無常故，元和十年己亥遷化於東林精舍；示滅有所故，是月丙寅歸於南岡石墳。住世七十七歲，安居六十五夏。自生至滅，隨跡示教，行止語默，無非佛事。夫施於人也博，則反諸己也厚，故門人、鄉人報如不及。繇是藝松成林，琢石為塔，塔有碑，碑有銘。銘曰：
　　佛滅度后，檐匍香衰，醍醐味ㄤ。誰反是香，誰復是味，景大師。景之生，一匡 芻，中興毗尼。景之滅，眾將安仰，法將疇依？昔景來，行道者隨，踐跡者歸。今景去，升堂者思，入室者悲。爐峰之西，虎溪之南，石塔巍巍。有記事者，以真實辭，書於塔碑。
　　　　◇　唐江州興果寺律大德湊公塔碣銘（并序）
　　如來滅后后五百歲，有持戒見性者曰興果禪師。師姓成，號神湊，京兆藍田人。既出家，具戒於南岳希操大師，參禪於鍾陵大寂大師，志在《首楞嚴經》，行在《四分毗尼藏》，其他典論，以有餘力通。大歷八年，制懸經、論、律三科策試天下僧，師中等得度，詔配江州興果寺。后從僧望，移隸東林寺，即雁門遠大師舊道場，有甘露壇、白蓮池在焉。師既居是寺，興佛事。元和十二年九月七日遘疾，二十六日反真，十月十九日遷全身於寺道北雁門墳左，春秋七十四，夏臘五十一。至乎哉！師本行也，以精進心，脂不退輪，以勇健力，撾無畏鼓。故登壇進律，郁為法將者，垂三十年，領羯磨會十三，化大眾萬數。儀范所攝，惠用所誘，貴高憎慢，罔不降伏。其威重如是。自興果起東林，一盂齋，一榻居，衣麻寢菅，如坐漆室。繇是名聞檀施，來無虛月，盡歸寺藏，與大眾共之。迨啟手足，目前無長物。其簡儉如是。師心行禪，身持律，起居動息，皆有常節，雖Ё寒隆暑，風雨黑夜，捧一爐，秉一燭，行道禮佛者四十五年，凡十二時，未嘗闕一。其精勤如是。師既疾亟，四大將壞，無戀著念，無厭離想。郡太守、門弟子進醫饋藥者數四，師頷之云：「報身非病，焉用是為？」言訖趺坐，恬然就化。其了悟如是。門人道建、利辨、元審、元等，封墳建塔，思有以識之，以先師嘗辱與予游，托為銘碣。初予與師相遇，如他生舊識，一見欣合，不知其然。及遷化時，予又題四句詩為別，蓋欲會前心，集后緣也。不能改作，因取為銘曰：
　　本結菩提香火社，共嫌煩惱電泡身。不須戀戀從師去，先請西方作主人。
