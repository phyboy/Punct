皇上禦寶曆之惟新，闡乾符，發坤珍。德被華夷，敷雲雨之廣澤；恩及飛走，含天地之全仁。乃卻走馬以反素，斥馴象而不異。非耳目之可役，同寶玉之遐棄。放之於無人之境，歸之於不毛之地。或群或友，伊飲齕之無虞；載寢載興，信生成之自遂。解網之惠無聞，放麑之仁克類。然後以儒為林，毓賢哲以為禽；以道為囿，利忠良以為獸。亮功格於人神，至德齊於宇宙。是由化與澤俱，仁與道符。賢為其寶，太康之訓不作；獸用不擾，虞人之箴遂無。徇物之情允著，好生之德式孚。可以順天然，可以遂亭育。既絕燧尾之患，不虞焚身之戮。去狂顧於人寰，徇野心於林麓。伊昔漢氏，惟其晉家。焚雉頭之裘於前殿，卻千里之馬於後車。猶自揚休垂美，有聞無嘩。況我一人，溫恭允塞。本忽之而勿營，非欲之而複抑。往籍之所未睹，前王之所不克。誠可以懷四夷，柔萬國者也。
禘祫之禮，殷周以遷廟皆出太祖之後，故得合食有序，尊卑不差。及漢高受命，無始封祖，以高皇帝為太祖，太上皇高帝之父，立廟享祀，不在昭穆合食之例，為尊於太祖故也。魏武創業，文帝受命，亦即以武帝為太祖，其高皇、太皇、處士君等，並為屬尊，不在昭穆合食之列。晉宣創業，武帝受命，亦即以宣帝為太祖，其徵西、潁川等四府君，亦為屬尊，不在昭穆之列。國家誕受天命，累聖重光，景皇帝始封唐公，實為太祖，中間代數，既近在三昭三穆之內，故皇家太廟，唯有六室。其宏農府君、宣、光二祖，尊於太祖，親盡則遷，不在昭穆之數。著在禮誌，可舉而行。開元中加寘九廟，獻、懿二祖皆在昭穆，是以太祖景皇帝未得居東向之尊。今二祖已祧，九室惟序，則太祖之位，又安可不正？伏以太祖上配天地，百代不遷，百居昭穆，獻、懿二祖，親盡廟遷，而居東向，證諸故實，深所未安。請下百寮僉議。
謹案孝敬皇帝忌不廢務。伏以讓皇帝位非正統，親則旁尊，詳考舊章，合同孝敬。其忌日廢務請罷。
乃者宗子名禦，皆雲皇某親，行於文疏曹署，此非避嫌自卑之道也。謹按《儀禮》曰：「諸侯之子稱公子，公子不稱先君。公子之子稱公孫，公孫不得祖諸侯。」此自卑別尊之道也。又《禮記》：「公君有合族之道，族人不得以其戚戚君位也。」鄭元注云：「族人皆臣也，不得以父兄子弟之親，自戚於君位，謂齒列也，所以尊君別嫌。」今宗子若以皇字為稱首，從數為序親，誠非卑別尊、不戚君位之義。又按《儀禮》「從父昆弟」即今同堂也，「從祖昆弟」即今再從也，「族昆弟」即今三從也。聖朝方崇敦敘，宜辯等威，其三從內，伏請依舊，其餘各以祖禰本封為某王公子孫，則親疏有倫，名理歸正。
郊字東野，湖州武康人。年五十始第進士，調溧陽尉。鄭餘慶鎮興元，奏為參謀。卒年六十四，張籍諡之曰貞曜先生。
道德仁義，天地之常也，將有人主張之乎，將無人主張之乎？曰：賢人君子有其位，言之可以周天下而行也；無其位，則周身言之可也。周身言之可，周天下言之不可也。仲尼當時無其位，言之亦不可周天下而行也，及至著書載其言，則周萬古而行也，豈惟周天下而已哉。仲尼非獨載其言周萬古而行也，前古聖賢得仲尼之道，則其言皆載之周萬古而行。閣下道德仁義之言，已聞周天下誦之久矣，其後著書君子，亦當載之周萬古而行也，幸甚幸甚。道德仁義之言，天地至公之道也，君子著書期不朽，亦天地至公之道，夫何讓哉？是故不以道德仁義事其君者，以盜賊事其君也；不以道德仁義之衣食養其親者，是盜賊養其親也。閣下既以道德仁義事其君，聞之天下久矣，小子願求閣下道德仁義之衣食以為養也，謂之中庸之道。謂之中庸，則敢求也；謂之特達，則不敢求也。小子嚐衣食宣武軍司馬陸大夫道德仁義之矣，陸公既沒，又嚐衣食此郡前守吏部侍郎韋公道德仁義之矣，韋公既去，衣食亦去。道德仁義顯其主張，謹載是書及舊文，又有子遇之書，同乎緘獻，輕重可否傾一言，陳謝誠冀於異日。不宣。郊再拜。
天之與人，一其道也，天地不棄於人，人自棄於天。天可棄於人乎？曰不可，人自棄也已。曰人皆棄之乎？曰賢人君子不棄也，凡人棄之可。天有殺物之心，而無棄物之心。則萬物莫能生矣。是故君子之於萬物，皆不棄也，而衝於身乎？棄其身，是棄其後也；棄其後，是棄其先也。故曰君子之道豈易哉，敢不法天而行身乎？所以君子養其身，養其公也；小人養其身，養其私也。身以及家，家以及國，國以及天下。以公道養天下，則天下肥也；以私道養天下，則天下削也。養身之道，豈容易哉！養其公者，天道養也；養其私者，人情養也。以天道養其人，則合天矣；以人情養其人，則不合天矣。以人情養，其人自棄矣。天道質也，人情文也；天道靜也，人情動也。質者生之侈也，靜者生之得也，動者生之棄也。文不以質勝之，則文為棄矣；動不以靜制之，則動為棄矣。天者水之謂也，人者魚之謂也。魚棄水，則螻蟻得之矣；人棄天，則疾裁之矣。魚可安於水而不可玩於水，其失也，在乎恣波浪而不回也；人可安於天而不可玩於天，其失也，在乎恣嗜欲而不回也。所謂安於天者，法天之味而食之，食不違於四時也；法天之聽而聽之，聽不違於五節也；法天之明而視之，視不違於五色也。食與視聽苟違於天，則疾裁之矣。故曰君子法天而行身也，小人玩天而棄身也。書之座右，嵇康猶有所棄；秦之醫和，晉之杜蒯，其亦不書於右，則何以為君子之座哉？良藥苦口也，苦口獲罪於人，苟或有矣，仁義之獲罪於天，未之有也。恩養下將遠辭違，書寫至誠之言，不勝惶悚之甚。不宣。郊再拜。
貌是古印，言是空音。在酒不飲，在色不淫。非獨僧禮，亦使儒欽。感此補亡，書謝懸金。
墳墓之義，經典有常，自古至今，無聞異制。層磚起塔，始於天竺，名曰浮圖，行之中華，竊恐非禮。況肅王天屬，名位尊崇，喪葬之儀，存乎簡冊，舉而不法，垂訓非輕。伏請準令造墳，庶遵典禮。
謹按《大唐開元禮》五服制度，婦為舅姑，及女子適人為其父母，皆齊衰不杖周。稽其禮意，抑有其由也。蓋以婦人之道以專一，不得自達，必係於人，故女子適人，服以夫斬，而降其父母。《喪服傳》曰：「女子以適人，為父母何以周也？婦人不二斬。婦人從人，無專用之道，故未嫁從父，既嫁從夫，夫死從子。父者子之天也，夫者妻之天也，先聖格言，曆代不易。以此論之，父母之喪尚止周歲舅姑之服無容三年且服者報也，雖有加降，不甚相懸。故舅姑為婦大功九月，以卑降也；婦為舅姑齊衰周年，以尊加也。其父母舅姑除變之節，十二月小祥，除腰絰，十三月大祥，除衰裳去絰，十五月而禫，逾月複吉。
夫人姓周氏，其先汝南人也。爰自炎漢，達於有唐，綿曆衣冠，其來尚矣。曾王父府君珪，皇承務郎，敕授薊州三河縣令；王大父府君歸，皇宣德郎試左讚善大夫，賞緋魚袋兼上柱國；王父君彥，皇彭城郡高望府折衝，賞緋魚袋兼上柱國。皆業崇儒行，世繼簪組，閭次門慶逾長。夫人則折衝府君之長女。幼年貞柔，至性純孝，凜乎正氣，賢行自天，雅量絕儔，風期難並。適佐君子，令淑尤彰，雍睦承家，母儀增書。是以❥儉恭聞惠和，不以鉛粉益容，但以禮節資德。時貞元辛巳歲，寢疾終於莫亭集賢裏之私第，伏枕逾月，醫無所為，以其年五月十三日，奄從於化，享年四十八。嗚呼！天命數盡，生也有涯，哀哉哲人，何為不壽！瑤琴絕聽，寶鏡休闚，珍玩滿室，莫之能守。親戚彌切，痛無偕老之期；歧路感傷，嗟有懷仁之德。以其年冬十一月八日，卜兆於鄚城東南二十五裏世業原平之禮也。雲結長川，風悲草樹。嗣子操，次子模，並殘骸毀容，能竭孝道，慮恐陵穀將變，歲序將遷，刊石紀時。其銘曰：
郡城東南兮滹水湄，歲往月來兮無盡期。明明寒月兮對孤壟，蕭蕭白楊兮風吹。
偕，秘書監乂子。以父任曆右拾遺、史館修撰，轉補闕、主客郎中，累遷太常少卿。
公元和二年四月，以監察禦史選充翰林學士，未幾，改主客員外郎，依前充學士，逾年轉司勳員外郎，來年改本司郎中，依前充學士。自始直內署，周旋凡五年，不獨以文章號令為應職，意欲極直諫之道，開天子之耳目，致生人於仁壽，以為己任。是時因抗言論事，麵命授中書舍人，賜之金紫，時憲宗固以為南司大用矣。不逾年，自戶部侍郎遂平大政。其後二十年間，崇踐中外，卒以剛鯁，致奸凶之大禍。大中初，有詔史官，差第元和間相臣五人、將臣五人，將命圖形，以補淩煙二十四人之次，有司即以公之名跡列在選中。及上奏，獨公之名留中不報。噫！自古忠臣不得其死者，自兩漢王嘉、李固至西晉張華，如國朝褚河南、裴河東之類，剛毅不回，有類公之遺烈於公之生。今中執法夏侯公乃授餘以公平生所論諫，凡數十事，其所爭皆磊磊，正直臣風概，讀之者令人激起忠義。自始內廷迄於罷相，次成七篇，著之東觀，目為《李相公論事集》。下以楷模於後代，上以顯元和聖後納諫之德，升平之運，可惜其致雲爾。大中五年辛未歲冬十月，史臣蔣偕序。
臣某言：伏以大行皇帝導揚天命，付陛下以宗社，托陛下以殷憂，俾抑情以順人，節哀以聽政。伏惟皇帝陛下哀思至孝，與天罔極，不忍遵奉，喪過乎哀，群臣上陳，未蒙降允，荒迫之至，不知所措。優以上天降禍，率土號慕，器泣之哀，喪紀之節，凡在臣子，所宜同哀，豈合此時，再三陳請？但四郊尚有師旅，萬國未登和平，眾事從宜，兆人思理，當通變之日，非慕己（疑）之時。陛下臨之浹辰，則雍熙可睹，廢之一日，則憂慮或生。所以遺旨殷勤，俾三日而聽政，非欲抑陛下至哀之情，蓋為社稷萬人之計，不得不爾也。臣聞周稱成康，漢稱文景，鹹為至理之主，百王則而象之。然成王有顧命，康王翌日而踐祚；文帝著遺令，景帝釋服而視朝。未豈無私懷？為至公抑也。伏惟陛下時時安危之理，順普天延企之望，睿謀光於八葉，成天子不匱之孝，答先聖乃眷之情，凡在生靈，孰不悲戴？臣等時逢繼聖，位忝通班，犬馬之心，不勝哀怒。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
安定梁肅字敬之，學止觀法門於沙門元浩。其未知也患不能知之，既知之患不能至之，於是作《心印銘》，蓋幾杖、盤盂、座右之類，取其自省也。其文自 「浩浩群生」至「有無雲雲」，言未知也；自「本則不然」至終篇，言其既知也。以既知之心，印其未知，號曰《心印銘》，大抵與經論合而歸於無相，庶乎哉！諫獲與敬之遊，又嚐聞浩公之言，故序其所由然，著於銘之首雲。
中書侍郎平章事高陽齊公，昔遊越鄉，閱玩山水者，垂三十載，初棲於剡嶺，後遷於玉笥。自解薜此山，未二紀而登台鉉。乃施舊居之西偏，為昌元精舍，其東偏石傘岩，付令弟秀才推。俄而中書即世。推高尚之致，文行之美，與伯氏相侔。至元和九年秋九月七日，浙東廉使越州牧兼禦史中丞楊公洎中護軍王公，率僚佐賓旅，同遊賦詩，紀登覽之趣。小子承命，序其梗概以冠篇。竊謂斯地也，斯文也，必傳於後世，與蘭亭、東山，俱為越邦之不朽者矣。
開元天寶間，天下戶千萬。至德後殘於大兵，饑疫相仍，十耗其九。至晏充使，戶不二百萬。晏通計天下經費，謹察州縣災害，蠲除振救，不使流離死亡。初州縣取富人督漕挽，謂之船頭；主郵遞，謂之捉驛；稅外橫取，謂之白著。人不堪命，皆去為盜賊，上元、寶應間，如袁晁、陳莊、方清、許欽等亂江淮，十餘年乃定。晏始以官船漕而定吏主驛事，罷無名之斂，正鹽官法，以裨用度。起廣德二年，盡建中元年，黜陟使實天下戶收三百餘萬。王者愛人，不在賜與，當使之耕耘織紝，常歲平斂之，荒年蠲救之，大率歲增十之一。而晏猶能時其緩急而先後之，每州縣荒歉有端，則計官所贏，先令曰：「蠲某物，貸某戶。」民未及困，而奏報已行矣。議者或譏晏不直振救，而多賤出以濟民者，則又不然。善治病者，不使至危憊，善救災者，勿使至賑給，故賑給少不足以活人，活人多則闕國用，國用闕則複重役矣。又賑給近僥幸，吏下為奸，強得之多，弱得之少，雖刀鋸在前不可禁，以為二害。災沴之鄉，所乏糧耳，它產尚在，賤以出之，易其雜貨，因人之力，轉於豐處，或官自用，則國計不乏。多出菽粟，恣之糶運，散入村閭，下戶力農，不能詣市，轉相沾逮，自免阻饑，不待令驅，以為二勝。晏又以常平法，豐則貴取，饑則賤與，率諸州米常儲三百萬斛。豈所謂有功於國者耶？
玉泉寺覆船山，東去當陽三十裏，疊障回擁，飛泉迤邐，信途人之淨界，域中之絕景也。寺西北三百步，有蜀將軍都督荊州事關公遺廟存焉。將軍姓關名羽，河東解梁人，公族功績，詳於國史。先是陳光大中智顗禪師者，至自天台，宴坐喬木之下，夜分忽與神遇，雲願舍此地為僧坊，請師出山，以觀其用。指期之夕，前壑震動，風號雷虩，前劈巨嶺，下堙澄潭，良材叢木，周匝其上，輪奐之用，則無乏焉。惟將軍當三國之時，負萬人之敵，孟德且避其鋒，孔明謂之絕倫。其於殉義感恩，死生一致，斬良擒禁，此其效也。嗚呼！生為英賢，歿為神靈，所寄此山之下，邦之興廢，歲之豐荒，於是乎係。昔陸法和假神以虞任約，梁宣帝資神以拒王琳，聆其故實，安可誣也？至今緇黃入寺，若嚴官在傍，無敢褻瀆。荊南節度工部尚書江陵尹裴均曰，政成事舉，典從禮順，以為神道之教，依人而行，禳彼妖昏，祐我蒸庶，而祠廟墮毀，廞懸斷絕，豈守宰牧人之意也耶？乃令邑令張憤，經始其事，爰從舊址，式展新規，欒櫨博敞，容衛端肅。唯曩時禪坐之樹，今則延袤數十圍，夫神明扶持，不凋不衰，胡可度思。初營建之日，白龜出其新橋，若有所感。寺僧鹹見，亦為異也。尚書以小子曾忝下介，多聞故實，見命紀事。文豈足徵，其增創制度，則列於碑石。貞元十八年記。
古武陵封壤所至，湘、嶽、辰、澧皆附庸之部，《楚辭》載涔陽羅江，即其證也。今俗豪家多嗜書知敬，殆黔中遺風不絕者歟。東漢光武二十五年，駙馬都尉梁君鬆平五溪名郡，廨寘漢壽城，即荊州刺史所治地。有陽山神祠，直上千仞，橫袤三峰，紅崖青壁，若彩繢，日月回薄，仙馭往來，沉沉洞宮，孰詳穾奧？昔王郎《新誌》謂雲夢之神，夏首獻魚，訖於秋分魚潮之初，群彙各異，網罭雖設，無能獲者。至今洞庭餘艎，若遭迅風，靡不卬首求請，多獲利濟。頂上有池，下漻山麓，即書沱潛之源，驗在茲矣。故此邦之人，是依是憑，用介景福。餘嚐以楚山為天下絕，若陽山者，又此無倫。亭亭孤標，迥出天外，彰善癉惡，猶影響焉。永貞元年，沅水泛溢，壞及廬舍，幾盈千室，生人禽畜，隨流逝止。明年雲漢為厲，稼穡之土，斂為負租。三年旱彌深，郡牧遍走無訴，俗不可以終否，故良牧宇文公得以肆力焉。公名宿，字元明，始至之日，巷鮮居人，有獸奔禽駭之勢。公感憤激衷，誓拯焚溺，請於廉使，條白上聞。詔使臣錫以廩粟，公申布聖澤，遍問裏閭，逮斑白稚齒，延頸仰給，皆聯聯鼓舞，喜得生活。公乃詢於眾曰：「山澤之神，利及物者安在？合禱祈之。矧岩岩陽山，此地之望，某雖寡德，敢不先謁焉？」乃沐浴致齋，斂咎薦誠，再拜而後祝曰：「惟人，神之本，今人若墜冰穀，時歟事歟，曷不可歟？今凋喪殆盡，而神不卹，使清淩全州，鞠為茂草，豈獨予之辜，抑神之恥。宿謬當朝廷分憂之寄，嚐懼凡懇不達，以速官謗。惟神降鑒，明聽予言。餘或不虔不恪，餘將勵精勵誌，勤以勸人，敢徼蚃之福。」音動左右，禮無愧詞。自時厥後，一晴一雨，皆符郡人畜之望，財若天雨，流庸半還，食菽飲水，室家相保，穜稑所產，集為有年。乃聚族謨曰：「良牧之仁，通於神明，無有窮已。噫！《詩》不云乎：‘愷悌君子，人之父母。’仁遠乎哉？且又神祇昭答如此，而不思有以報乎？」乃相與繕修祠屋，整頓容，想像如在，共旌陰騭之感，庶展麾縣之敬。願公壽考，禔福穰穰，庶渤海潁川，異時為並駕齊驅雲。
先生名寀，天水人。蟬聯戚屬，才為時選，再登憲府，三領大郡，不樂進取機密，求出為武陵相。聞桃源有黃君瞿童之事，甘心而請學焉。黃君欣然留公。秋分中夜，授以洞神正一券云：「蒼崖沉沉，如交杳冥。羽節繽紛，往來無聲。」黃悚異，命公為記。時淮將跋扈，朝議以正人蒞之，可使遷善，傳召公為申州刺史。公將命始至，敷陳王綱，誘諭忠節，然察其惡稔，亦以上聞。渠凶愈怒，鑿空構禍，初貶韶陵，怒猶未厭，逗遛不遣，再貶韶州司戶參軍，獲脫虎口矣。於是忠賢失誌，長蛇肆毒。天子念公之勤，重惟險阻，詔還，恩降造膝，麵拜汝州刺史，錄前效也。為節將挾忿奏替，改授澧州刺史。澧人熙熙，如蒙春陽，星歲七稔，裏俗丕變。公將償宿心，方圖別墅，居無何，轉吉州刺史，公乃歎曰：「夙奉道牙，誌期修進，而流年不待，齒發將暮，湛恩稠疊，恐遂無報。」乃上言乞以皇帝誕慶之辰，度為武陵桃源觀道士，永焚香火，庶竭涓埃之力，少酬亭育之報。優詔褒美，賜號遺榮，仍宣付史館，以尚賢也。朝右詞臣，歌詩頌德者，凡百餘首。嚐試論之，太上有立德立功之道，是使君子步驟而不敢懈，五秉之粟，七鍾之祿，亦固爭之，安有視青綬蒼玉為泥土，指丹霄白雲為枕席者乎？噫！心願已諧，而降年不永，謝安石所以長太息於舟中矣。以貞元七年十一月三日，順化於鍾陵宗華觀，甲子三百九十有八。天下向道之士，無不泫然出涕，僉云：「聖唐敷道德之教，垂二百年，能以進退出處消息無累者，惟稽山賀君、桃源閻君兩人而已。漢庭二疏，不至於道，烏足雲雲。」乃相與諡為貞範先生，從古義也。讚曰：
大道既隱，百氏紛昏。爰有黃庭，孰知其門？於惟先生，金華玉英。解綬乞身，誓遊三清。上惜其才，難奪其誠。乃寵嘉號，是曰遺榮。蒼蒼桃源，煙岩盤盤。上有洞宮，下有星壇。醮火既明，羽旆珊珊。跪授玉書，列為真官。東海三秀，西山五色。老萊近名，嵇康寡識。曷若先生，臨爐自得。陽巡陰轉，三十有六。賸魂遺形，古仙同域。浮山舊侶，梗概微德。
仲方，韶州始興人。貞元中擢進士，登宏詞，補秘書省正字，調咸陽尉，為邠州從事，曆侍御史、倉部員外郎。文宗朝官至秘書監，累加銀青光祿大夫，封曲江縣伯。開成二年卒，年七十二，贈禮部尚書，諡曰成。
披流沙之至寶，惟良金而可求。諒稟質以相混，信韜光而莫儔。處其汙而含潔，潛其剛以產柔。將陶甄以入用，在晶熒而必收。爾乃發彼眾彩，瑩然秘寶。砂礫之下，自守其堅剛；茫昧之中，我得其精好。遠邇必取，纖微罔遺。泛隤沲以吐色，洗蒙垢以成姿。匪塵泥之足亂，豈玉石以生疑。既乍明而乍滅，在沙之而汰之。同至人受汙以不吝，等君子藏光以俟時。且流形厚地，晦質元造。厥貢取戒於不貪，旁求必歸於有道。然後百寶惟斥，三品惟崇。美價初炫，微明內融。晦沉潛而不雜，秉熠爚以潛通。將耀質而有異，豈藏山之與同。鑒裁無疲，期必分於愧好；拂拭相借，固不假於磨礱。俾精煉以作範，庶從革以成功。亦何異夫才為物表，道出常途。標百行以卓爾，摛繁文而煥乎。每和光而不昧，居眾流而有殊。善惡由茲必分，真偽於焉可辨。雖知己而見錄，本良工而妙選。將永隔於下流，且不遺於片善。故明因特達，道靡回。乍披之而可玩，亦求之而乃來。同無脛而斯感，豈眾口以為猜。今振藻以作賦，而愧乎擲地之無才。
古者易名請諡，禮之典也。處大位者，舉其巨節，蔑諸細行，垂範當代，彰示後人，然後書之，垂於不朽。善善惡惡，不可以誣，故稱一字則至當焉，舉一事則至明焉，定褒貶是非之宜，泯同異紛綸之論。贈司待吉甫，稟氣生材，乘時佐治，博涉多藝，含章炳文，燮讚陰陽，經綸邦國。惜乎通敏資性，而便媚取容，故載踐樞衡，疊補台袞，大權在己，沉謀罕成，好惡徇情，輕脫寡信，諂淚在臉，遇便則流，巧言如簧，應機必發。夫大臣之翊戴元後者，端俗致治，孜孜夙夜，緝熙庶績，平章百揆。兵者凶器，不可從我始，及其伐罪，則料敵以成功。至使內有害輔臣之盜，外有懷毒蠆之孽，師徒暴野，戎馬生郊，皇上旰食宵衣，公卿大夫且慚且恥，農人不得在畝，紡婦不得事桑，耗賦斂之常貲，散帑藏之中積，徵邊徼之備，竭運挽之勞，僵屍血流，胔骼成嶽，毒痛之聲，號訴無辜，剿絕群生，逮今四載，禍胎之兆，實始其謀。遺君父之憂，而豈謂先覺者乎？夫國之論大功者，不可以妄取，不可以枉致，必谘籌畫，乃著丕顯，不競而分，豈妨全美。當削平西蜀，乃言語侍從之臣，擒剪東吳，則訏謨廊廟之輔，較其時則有異，言其力則不倫，何乃舍其所重，而錄其所輕，存其所小，而略其所大？且奢靡是嗜，而曰愛人以儉；授受無守，而曰慎才以輔；斥諫諍於外，豈不近之蔽聰乎；舉忠烈之廣，豈不近之匿愛乎？焉有蔽聰匿愛，家範無制，而能垂法作程，憲章百度乎？謹案《諡法》曰：「敬者，夙夜儆戒曰敬。」《書》曰：「敬明乃訓。」《易》曰：「敬以直內。」內而不肅，何以形於外？「憲」也者邢也法也，《戴記》曰：「憲章文武。」 又曰：「發慮憲義，以為敬恪終始。」載考曆位，未嚐劾一法官，讞一小獄，及居重位，以安和平易寬柔自處，考其名與其行不類，研其事與其道不侔。一定之辭，惟精審慎，異日詳制，貽諸史官，請俟蔡寇將平，天下無事，然後都堂聚議，諡亦未遲。謹議。
傳師字子言，禮部員外郎既濟子。貞元十年進士，登制科乙第。寶曆中累官尚書右丞，曆江南西道觀察使，轉宣歙池觀察使，入為吏部侍郎。太和元年卒，年五十九，贈尚書。
臣聞乾坤定而上下分矣，至於播四時之候，遂萬物之宜，在驗乎妖祥之二氣，祥氣降則為豐為茂，妖氣降則為沴為災。君臣立而卑高隔矣，至於處神明之奧，詢獻納之辭，在審乎邪正之二說，正言勝則為忠為讜，邪言勝則為讒為諛。故《詩》云：「萋兮斐兮，成是貝錦。」刺其組織之甚巧也。《語》曰：「邪徑敗良田，讒口亂善人。」惡其莠言之蠹政也。蓋謂似信而詐，似忠而非，便便可以動心，捷捷可以亂德，豈止鶗鴂雕卉，薏苡惑珠者哉？況立國立家，自中徂外，道偏則邢罰不中，讒勝則忠孝靡彰，逖覽前聞，緬思近古，招賢容鯁，遠佞嫉邪，慮之則深，防之未至。伏惟睿聖文武皇帝陛下垂衣禦宇，化洽文明，謨猷博訪於搢紳，旌賁屢臻於岩穴，尚複廣四目，周四聰，制理皆在於未萌，作範將垂於不朽。乃詔掌文之臣令狐楚等，上自周漢，下洎隋朝，求史籍之忠賢，罹讒謗之事跡，敘瑕釁之本末，紀謠諑之淺深，編次指明，勒成十卷。昔虞舜有堲讒之命，我皇修辨謗之書，千古一心，同垂至理。將俟法宮退日昃之政，別殿備乙夜之觀，則聖慮先辨，謗何由興，上天不言，而民自信矣。
茂元，濮州濮陽人。德宗時上書自薦，擢試校書郎。太和中檢校工部尚書嶺南節度使，遷涇原節度使，封濮陽郡侯，召為將作監，領陳許節度使。會昌中徙河陽。卒贈司徒，諡曰威。
右，臣得所由狀報，吐蕃請於鳳翔交馬者。臣伏以吐蕃眾則犬羊，心唯蛇豕，不思率服，但逞奸欺。國家務以懷柔，極其撫禦，敦惠好於非類，擇使命於本朝，容養甚宏，錫賚非薄。昔魏酬倭國，止於銅鏡鉗文，漢遺單於，不過犀毗綺袷，並一介之使，將萬里之恩。豈若陛下選彼周行，取於宗屬。而敢淹停曠日，留止彌年，久已回車，又請交馬。視其詭詐，難以保明，深算機宜，未可容許。臣又見蕃中來人說雲，其道領素已年侵，更兼心疾，不卹其眾，連誅舊臣，差徵無時，凶荒累歲，以此遂違盟約，仍致逗遛。今恐事出多端，致由群下，上欺聖德，旁損廟謨。翻覆難知，善惡未決，竊計君奕，合有表章。伏望更敕群臣商量，且命界首止絕。儻須存遠馭，要示殊恩，但言彼蕃來往不時，邊將奏論甚切，亦無妨國體，未阻戎心。臣自擁節旄，亟諭星館，修裝器械，蓄積良儲，又時巡訪川原，討尋蹊隧，每當衝要，必有堤防，增築故城，穿濬新塹，遍箱鹿角，未易可當，木魚膏，不曾虛棄，雖臨搖落，免有寇攘。忖彼物情，未能❥眾，其若便侵亭障，自起煙塵，臣且率勵當軍，猶可獨當一麵。況其鄰道，悉是強兵，敢忘充國之請行，不慮張宗之辭難？伏乞聖恩，鑒臣鐵石，納臣芻蕘，使其畏懾威靈，挫平奸宄。臣不勝憤激懇迫之至。
按《史記》本傳及《圖經》，先生秭歸人也，姓屈名原，字靈均，一名平，字正則，本實楚之苗係。大父瑕受屈為卿，遂以命氏。先生義特百夫，文橫千古，其忠可以激俗，其清可以厲貪。仕楚為三閭大夫，屬君懷不惠，與靳尚等夷，尚嫉原才，譖漏憲令，構成釁狀，錮絕恩私。由是忠言如風，不入主聽，險黨若鐵，斥為窮人。始楚與齊連衡以弱秦，秦以商於之地六百裏為河外五城以餌楚，楚嗜張儀之紿，不納先生之諫。子蘭、鄭袖，內奰於朝；蛇秦、豕齊，外披封略。原為放臣，王卒客死，《離騷》始作，徒冀幸君之一悟，汨羅終赴，痛皆醉而獨醒。嗚呼！忠在禍先，功成罔貴，洎成忠死，世責何深？蓋有國有家之所大病，誌士仁人之所悼歎也。嗟乎先生，君辱身死，周旋存歿之際，感慨今古之心，宜乎上與比幹、夷、齊攜手，作華胥、羲軒之遊，假靈於遺芳，而困於佞幸者也，安可為鼠肝蟲臂，魚腴鱉跡而已哉？元和十五年，餘刺建平之再歲也，考驗圖籍，則州之東偏十裏而近，先生舊宅之址存焉。爰立小祠，憑神土偶，用表忠貞之所誕，卓犖之不泯也。銘曰：
麟出非時，終困於人。劍有雄铓，不用無神。矯矯先生，不緇不磷。舉世皆醉，抱忠沒身。汨水悠悠，言問其濱。歸山高高，獨揖清塵。誕靈是所，粵秭歸土。義風敬承，廟貌無睹。庭而可修，予期負弩。死不可作，餘構其宇。聳忠來者，載陳清酤。乞靈臧氏，非愚所取。已矣先生，蘋誠其吐。
籍字文昌，和州烏江人。貞元中進士，終國子司業。
古之胥教誨舉動言語，無非相示以義，非苟相諛悅而已。執事不以籍愚暗，時稱發其善，教所不及，施誠相與，不間塞於他人之說，是近於古人之道也。籍今不復以義，是執竿而拒歡來者，烏所謂承人以古人之道歟？ 頃承論於執事，嘗以為世俗陵靡，不及古昔。蓋聖人之道廢弛之所為也。宣尼沒後，楊朱、墨翟，恢詭異說，干惑人聽，孟子作書而正之，聖人之道，復存於世。秦氏滅學，漢重以黃老之術教人，使人浸惑，揚雄作《法言》而辨之，聖人之道猶明。及漢衰末，西域浮屠之法，入於中國，中國之人。世世譯而廣之，黃老之術相沿而熾，天下之言善者，唯二者而已矣。 昔者聖人以天下生生之道曠，乃物其金木水火土穀藥之用以厚之；因人資善，乃明乎仁義之德以教之，俾人有常，故治生相存而不殊。今天下資於生者，咸備聖人之器用；至於人情，則溺乎異學，而不由乎聖人之道，使君臣父子夫婦朋友之義沉於世，而邦家繼亂，固仁人之所痛也。自揚子雲作《法言》，至今近千載，莫有言聖人之道者，言之者惟執事焉耳。習俗者聞之，多怪而不信，徒推為訾，終無裨於教也。 執事聰明文章，與孟子、揚雄相若，盍為一書以興存聖人之道，使時之人、後之人，知其去絕異學之所為乎？曷可俯仰於俗，囂囂為多言之徒哉？然欲舉聖人之道者，其身亦宜由之也。比見執事多尚駮雜無實之說，使人陳之於前以為歡，此有以累於令德。又商論之際，或不容人之短，如任私尚勝者，亦有所累也。先王存六藝，自有常矣，有德者不為，猶以為損，況為博塞之戲，與人競財乎？君子固不為也。今執事為之，以廢棄時日，竊實不識其然。且執事言論文章，不謬於古人，今所為或有不出於世之守常者，竊未為得也。願執事絕博塞之好，棄無實之談，宏廣以接天下士，嗣孟子、揚雄之作，辨楊、墨、老、釋之說，使聖人之道，復見於唐，豈不尚哉！ 籍誠知之，以材識頑鈍，不敢竊居作者之位，所以谘於執事而為之爾。若執事守章句之學，因循於時，寘不朽之盛事，與夫不知言，亦無以異矣。籍再拜。
籍不以其愚，輒進說於執事，執事以導進之分，復賜還答，曲折教之，使昏塞者不失其明。然猶有所見，願復於執事，以畢其說焉。夫老、釋惑乎生人久矣，誠以世相沿化，而莫之知，所以久惑乎爾。執事才識明曠，可以任著書之事，故有告焉。今以為言諭之不入，則觀書亦無所得，為此而止，未為至也。一處一位在一鄉，其不知聖人之道，可以言諭之，不入乃舍之，猶有已化者為證也。天下至廣，民事至眾，豈可資一人之口而親諭之者？近而不入則舍之，遠而有可諭者，又豈可以家至而說之乎？故曰莫若為書。為書而知者，則可以化乎天下矣，可以傳於後世矣。若以不入者而止為書，則為聖人之道奚傳焉？士之壯也，或從事於要劇，或旅遊而不安宅，或偶時之喪亂，皆不皇有所為，況有疾疚吉凶虞其間哉？是以君子汲汲於所欲為，恐終無所顯於後。若皆待五六十而後有所為，則或有遺恨矣。今執事雖參於戎府，當四海弭兵之際，優遊無事，不以此時著書，而曰俟後，或有不及，曷可追乎？天之與人性度已有器也，不必老而後有或立者。昔顏子之庶幾，豈待五六十乎？執事目不睹聖人而究聖人之道，材不讓於顏子矣，今年已逾之，曷懼於年未至哉？顏子不著書者，以其從聖人之後，聖人已有定制故也，若顏子獨立於世，必有所云著也。古之學君臣父子之道，必資於師，師之賢者，其徒數千人，或數百人，是以沒則紀其師之說以為書，若《孟子》者是已，傳者猶以孟子自論集其書，不云沒後其徒為之也。後孟子之世發明其學者，揚雄之徒，咸自作書。今師友道喪，浸不及揚雄之世，不自論著以與聖人之道，欲待孟子之門人，必不可冀矣。君子發言舉足，不遠於理，未嘗聞以駮雜無實之說為戲也，執事每見其說，亦拊抃呼笑，是撓氣害性，不得其正矣。苟正之不得，曷所不至焉？或以為中不失正，將以苟悅於眾，是戲人也，是玩人也，非示人以義之道也。
得丁為小吏，好陵上。為人操下如束濕薪。議者稱酷吏曰：「其理有所效。」
為官擇才，以政化物，先甲申令，著於《易·象》。惟丁者何？效茲酷吏。循牆之敬，已殊於考父；束濕之理，將類於甯成。陵長而六逆在茲，滅德而九功失序。且仁以為寶，嚐聞得國。犯而聚怨，焉可定居？既紊彝倫之經，莫知哀矜之道。國之蠹也，刑其念哉。
得諫議大夫廖真坐事黜後，既寢病，猶用大夫之簀。禦史舉其非法，大理斷無罪。
廖真幹祿從班，既處大夫之職，立朝束帶，須勤公正之心。不著芳聲，俄嬰罪累。人非士師，同展禽之三黜，才異河陽，若潘仁之再免。既而巢任作釁，止鵩成災，膚腠乖宜，初驚二豎之夢，手足將啟，終切九泉之悲。眷彼禮容，須依貴賤，瞻言令式，亦具科條，有德乃合旌門，無官誠宜易簀。不思林放之問，有昧曾子之儀，憲局彈違，實得其所。
