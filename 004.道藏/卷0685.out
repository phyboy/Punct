湜字持正，睦州新安人。第進士，補陸渾尉，仕至工部郎中。
歸去來兮，將息我以倦遊。日月出入如忽忽然兮，何東西南北之悠悠。淹踵楚以轢宋，畿途梁而軌周。旋巴鄧兮結鞅，事崤函兮相輈。衤虒予魄於波瀾，委予跡於靈丘。來默默兮無定，往區區兮曷求。朝吾既去夫帝鄉，越嵩華而並河。經淮水兮淩大江，抵揚州之寄家。亙年歲以不居，謂須臾息足於蓬蝸。曾不得暖床之席，扁舟渺兮前程途。時浩瀚兮月逶迤，陟火嶺之峨峨。既脫身於水險，聊憩弄兮雲波。彼夷越之都府，於滄瀛之曲阿。將窮耳目兮又氵斥東南，眇千里兮煙霞。閩禺會衝，諸海親日。飛蟲伏蠆，鑠肉消骨。溽蒸湫親，浸淫歐鬱。城薄沴兮雲生，山遇炎兮火出。戾止逾月，館城之東。垣垝肩及，庭蕪膝容。屋下羅星，戶內泠風。淖泥淤瀲，虺毒陰攻。地淹於澤，水貴於玉。療渴者胝肩，趨庭者踵足。眠發夕兮反覆，坐終日兮拳局。念假宿之若狂，嗟爾居人兮誰寘於毒。駕言出遊，期於少蘇。烏夷犬戎，咽水囂衢。狀貌群分，頭角萬殊。渠股反舌，蟲聲鬼軀。麵綠眼青，空穴遠紆。見人驚異，直愕不起。忽如嗬鬥，側言真喜。腥臊濁澤，吹鄽襲裏。躬顛仆眩，兀然雙止。入室何處，出門何從。冠帶不襲，言詞不通。茸果卒歲，輕葛禦冬。朝避天火，夕逃海風。如何君子，棲遲斯邦。喟舒息兮無所，竮鬱咽兮誰與。安讀書之下幃兮，樂儒行之環堵。苟吾道之無爽，又何陋於斯土。顧言行之有常，雖蠻夷兮可處。燕市屠狗，趙人博徒。絕聖棄智，忘貧化粗。望見相識，聞聲來趨。時與追隨，聊寬須臾。雲盎盎兮雨紛紛，夜明月而不見人。情眷戀於江介，夢綢繆於渭濱。公孫遊兮蓮勺，尼父聘兮蔡陳。一困身於王者，一固窮兮聖人。思九州之博大，胡自陷於斯民。盍歸來兮，無自苦恨。
傷獨孤者，傷君子也，蓋傷君子有道而無命也。河南獨孤申步勝冠舉進士，博學宏辭登科，典校秘書，不幸短命無後。其人也君子也，天厚之才而嗇之年，又亡其家，傷哉！餘獲知於君也久，而叨磨漸之益焉。不幸淪喪所知，追想其人，作賦傷之也。
惜逝者之日遠兮，心隱憫而內傷。顧來者之不可與期兮，雲誰嗣子之芬芳。思夫君之好修兮，企千載之相望。紆文章於六《經》兮，儒林為之有光。何事業之始酣，而誌力之方剛。宜盛德之日新，俾滋大而熾昌。飛霜肅其早零兮，意慘慘而不長。俄銷鑠以委絕兮，還四氣之無當。謂明神正直兮，始吾以為信然。天賞善而聽卑兮，吾乃今知其過之。必夷夷而長久兮，蹇煩遠而曆茲。斯美人兮下泉，雖為芳蘭兮誰與佩之。追往日之歌歡兮，曾宿息而不離。我不見其幾何兮，殄七日及斯。涕浪浪以相接兮，痛湛湛而不移。謂陽光而烜燎兮，遽蔑爾其焉之。或左右之歔欷兮，若感慟兮虛儀。懷玉音之清泠兮，似屬耳而依依。嗟眷想之若存兮，竟天地而長辭。願一撫而無孤，更出涕而淋漓。聞古人所孜孜兮，貴身沒而名存。顏冉不登下壽兮，無百里而愈尊。齊梁趙楚之君非不富且貴兮，人不得而稱之。嗚呼！自古而固然兮，予何歎乎今人。
昔劉伶作《酒德頌》，以折搢紳處士。予嚐為沉湎所困，因作《醉賦》，寄任山尹君。君嗜此物，亦以警之爾。
沉湎於酒，有晉之七賢。心遊於夢，境墮於煙。六府漫漫，四支綿綿。逶隨真淳，陶和渾鮮。遺天地之闊大，失膏火之燒煎。寂寂邈邈，歸根複樸。居若死灰，行猶飄殼。車屢墜兮無傷，衣鎮濡兮不覺。機發而動，魂交而瞑。合文子之淳味，反騷人之獨醒。曾不知其耳目，尚何懼於雷霆。寓四體之合真，歸一元而太甯。曲糵既散，竹桂滋已。百慮森傷，七情紛始。風飄火爇，矜誇跱跂。嗟海鳥之聚還，顧息肩兮未幾。蘇門子聞而笑之曰：子之於道，其猶醯雞歟？彼至仁者之於天地，根性命於虛無。拂披聚散，脫遺寰區。形猶大象，心冥太初。故大道不失，而至道可居也。今乃假荒惑之物，沉耳目之機。其解須臾，憂恚繁滋。中心不可捐，外患生於時。為疹為毒，為狂為醨。負責人道，陰陽戾違。束乎巫醫，驅乎有司。辱身滅名，痿肺淫支。狼狽顛蹶，為人大嗤。不得盡年，玉色先衰。曾不知都無醉時，使人困苦兮如茲。
群雞兮喧卑，獨鶴兮超特。何靜躁之殊致，顧仙凡之異德。今乃同處，斯為失職。恃軒昂之貌，棲恥鑿垣；抱清迥之心，餓羞爭食。恐沉於眾，何德之孤。誌在寥廓，跡依泥塗。戀祥雲於紫蓋，憶仙馭於清都。處眾而將齊一鶚，離群而每羨雙鳧。孰曰其微易散，茲乃實繁有徒。在識家而競入，悲得食而相呼。憂心悄悄，慍於群小。憩霓裳於永夜，鮮玉羽於清曉。思太湖之澡刷，念秋漢之清矯。涅而不緇，素以為表。寂寞清唳，依違馴擾。同李陵之入胡，滿目異類；似屈原之在楚，眾人皆醉。或振羽以將鳴，或峨冠而瞪視。囂囂煩耳，紛紛撲地。安知警露之質，豈識淩雲之意。獨立不懼，誠則莫之與京；碩大無朋，所謂拔乎其萃。何憂乎彼眾我寡，而患乎去同即異。慘澹無色，低徊不平。困眼前之擾擾，哀足下之營營。動必以誠，鄙度關之詐；戒之在鬥，非擅場之名。誰卹大以舍小，念彼濁而此清。和而不同，卑以自牧。動憂違眾，居常慎獨。彼雖距似金，形似木。終羞與噲等為伍，孰慮夫下交之瀆。是宜翔金穴，集芝田。冀鬆喬於碧落，侶鸞鳳於紫煙。而乃忽齒陋質於階下，混庸眾於君前。惆悵非所，昂藏自賢。顧彼雞矣，相群若是。多多益辨，兩兩而比。自謂鳥中之賢，且具天下之美。與之遊息，甚可嗤鄙。每戒比之匪人，常恥獨為君子。時乎有在，物不終否。爾惡能浼我哉，吾當一舉千里。
冰之薄兮，消釋可期；人之履兮，憂患是持。將秉心於處險，諒投足而增疑。故君子假輕重之喻，為安危之資。跬步未移，顧見吉凶生矣；躊躇欲泮，行觀左右流之。是以義比垂裳，戒同狎水。乍兢兢而股戰，時剡剡而屨起。步雖免於褰裳，憂有甚於濡履。則知吉凶係乎物，動靜由乎己。不敢不蹐，雖厚地而莫安；時止時行，固輕冰之可以。故知我者見我戰戰兢兢，不知我者謂我視川若陵。既無咎於素履，尚可期於積冰。或北陸初結，或東風始興。睹之也知其脆易破，涉之也恐其任不勝。由是屏氣而行，虛心而進。在陽敢思乎不冶，通陰庶懷乎克慎。身若重於千鈞，冰疑消於一瞬。憂心輾轉，危步虛徐。空色不分，每疑於滅趾；冰容無響，或遠於曳裾。將釋兮畏明君之渙若，其行也懼大易之屯如。然則觀薄冰之為象，知立身之所尚。類將墜於焦原之前，如待然於積薪之上。始玲瓏而若盡，複皎而可望。就其淺玉石無以隱其輝，臨其深魚龍不能掩其狀。大矣哉！其薄斯在，其虞則深。將以戒乾乾於終日，持惕惕之小心。當見見而或躍，懼霜霰之未任。故曰古之機言，今之攸戒。儻所行而不惑，俾處薄而勿壞。
有珍禽兮在南土，金碧其容質，蔽芾其毛羽。玩夫色，必自鑒以呈形；愛其儀，故乃見而屢舞。從裔壤，貢丹墀。未識僛僛之狀，徒觀采采之姿。是詢孺子，爰發此思。知照水而自闚，尚且心乎愛矣。俾對鏡而言舞，不勞歌以送之。於是爛出雕籠，鶯成綺翼。奇章若繢，翠彩如織。瞥然影起，乍躞蹀以多姿；爾形分，遂蹁躚而可則。苞七步之節奏，備八佾之程式。俄俯仰，乍逡巡。透雪彩而姿逸，洞銀華而色新。錦臆雙呈，因疑其若合；花毛兩向，未知其孰真。視月中兔形自隱，闚台上鵲影慚陳。駭目自遺百戲，忘餐奚顧八珍。對百煉而流睇，翻五色而交麗。異巴渝而折旋，類夏采而行綴。搖金距非知善鬥所為，轉朱身庶與來儀相契。方激昂而匪懈，將偃仰而增銳。誰雲不節之儀，式表能勤之繼。映朱光而影耀，射金景而私照。兩邊而分寸不差，一體而纖毫必肖。類鳳因簫感，哂鶴為琴召。豈假為冠於漢，然仰我威容；不同似木於齊，方稱乎觀妙。宜其鸞回於綺殿，雪落於青瑣。雖自好而則然，必假鑒而獲可。變態盡其妍不，曲折擬諸形容。幸無私於一照，庶餘光而可從。
問，朕聞古先哲王之理也，元默無為，端拱司契。陶心以居簡，凝日用於不宰。立本以厚下，推誠而建中。繇是天人通，陰陽和。俗躋仁壽，物無疵癘。噫！盛德之所臻，敻乎其莫可及已。三代令王，質文迭救，而巧偽滋熾，風流浸微。自漢魏已降，足徵益寡。朕顧昧理道，祇荷丕構。奉若謨訓，不敢荒寧。任賢惕厲，宵衣旰食。詎追三五之遐軌，庶紹祖宗之鴻緒。而心有所未達，行有所未孚。由中及外，闕政斯廣。是以人不率化，氣或堙厄。災旱竟歲，播植愆時。國廩罕蓄，乏九年之儲；吏道多端，微三載之績。京師諸夏之本也，將以觀理，而豪猾逾檢；大學明教化之源也。期於宣化，而生徒多惰業。列郡在乎頒條，而幹禁或未絕；百工在乎按度，而淫巧或未衰。俗隳風靡，積訛成蠹。其擇官濟理也，聽人以言，則枝葉難辨；禦下以法，則恥格不形。其阜則發號也。生之寡而食之眾，煩於令而鮮於理。思欲究此繆盭，致之治平。茲心浩然，若涉泉水。故前詔有司，博延群彥。佇啟宿懵，冀臻時雍。子大夫皆識達古今，誌在康濟。造庭待問，副朕虛懷。必當箴主之闕，辨政之疵。明綱條之所紊，稽庶富之所急。何術斯革於前弊，何澤斯惠於下土。何施而理古可近，何道而和氣可充。推之本源，著於條對。至若夷吾輕重之權，孰輔於理；嚴尤底定之策，孰葉於時。元凱之考課何先，叔子之克平何務。推此龜鑒，擇乎中庸。期在洽聞，朕將親覽。
對。褐衣小臣蕡，沐浴齋戒，伏於彤庭之下，謹頓首上言皇帝陛下。臣誠不佞，有匡國致君之術，無位而不得行；有犯顏敢諫之心，無路而不得達。但懷憤抑鬱，思有時而一發耳。常欲與庶人議於道，商旅謗於市，得通上聽，一悟主心。雖被妖言之罪，無所悔焉。況逢陛下以至德嗣興，以大明垂照，詢求過闕，谘訪謨猷，下制中外，舉能直言極諫者。臣既辱斯舉，專承大問，敢不悉意以言。至於上之所忌，時之所禁，權幸之所諱惡，有司之所予奪，臣愚不識。伏惟陛下少加優容，不使聖朝有讜直而受戮者，乃天下之幸也。非臣之所望也。謹昧死以對。
伏以聖策有思先古之理，念元默之化，將欲通天人以濟俗，和陰陽以煦物，見陛下慕道之深也。臣以為哲王之理，其則不遠，惟陛下致之之道何如耳。伏以聖策有祇荷丕構而不敢荒寧，奉若謨訓而罔有怠忽，見陛下憂勞之至也。若夫任賢惕厲，宵衣旰食，宜黜左右之纖佞，進股肱之大臣。若夫追蹤三五，紹複祖宗，宜鑒前古之興亡，明當時之成敗。心有所未達，以下情蔽而不得上通；行有所未孚，以上澤壅而不能下達。欲俗之化也，在修己以先之，欲氣之和也，在遂性以道之。救災旱在致乎精誠，廣播植在視乎食力。國廩罕蓄，本乎冗食尚繁；吏道多端，本乎選用失當。豪猾逾檢，由中外之法殊；生徒惰業，由學校之官廢。列郡幹禁，由授任非人；百工淫巧，由制度不立。伏以聖策有擇官濟治之心，阜財發號之歎，見陛下教化之本也。且進人以行，則枝葉安有難辨乎；防下以禮，則恥格安有不形乎。念生寡而食眾，則可罷斥惰遊；念令煩而理鮮，要在察其行否，博延群彥，願陛下必納其言；造廷待問，則小臣其敢愛死。伏以聖策有求賢箴闕之言，審政辨疵之令，見陛下谘訪之心勤也。遂小臣屏奸豪之誌，則弊革於前；守陛下念康濟之言，則惠敷於下。邪正之道分，而治古可近。禮樂之方著，而和氣克充。至若夷吾之法，非皇王之權；嚴尤所陳，無最上之策。元凱之所先，不若唐堯考績；叔子之所務，不若虞舜舞幹。且俱非大德之中庸，未可為上聖之龜鑒。又何足為陛下道之哉！或有以係安危之機，兆存亡之變者。臣請披瀝肝膽，為陛下別白而重言之。
臣前所言哲王之理，其則不遠者，在陛下慎思之，力行之，始終不懈而已。臣謹按《春秋》，元者氣之始也，春者歲之始也。《春秋》以元加於歲，以春加於正，明王者當奉若天道，以謹其始也。又舉時以終歲，舉月以終時，《春秋》雖無事必書，首月以存時，明王者當奉若天道，以謹其終也。王者動作，始終必法於天者，以其運行不息也。陛下既能謹其始，又能謹其終，懋而修之，勤而行之，則可以執契而居簡，無為而不宰矣。廣立本之大業，崇建中之盛德矣。又安有三代循環之弊，而為巧偽滋熾之漸乎！臣故曰惟陛下致之之道何如耳。
臣前所謂若夫任賢惕厲，宵衣旰食，宜黜左右之纖佞，進股肱之大臣。實以陛下誠憂勞之至也。臣聞不宜憂而憂者國必衰，宜憂而不憂者國必危。今陛下不以家國存亡之計，社稷安危之策，而降於清問，臣未知陛下以為布衣之臣，不足與定大計耶？或萬幾之勤，而聖慮有所未至也？不然，何宜憂者而不先憂乎！臣以為陛下之所慮者，宜先憂宮闈將變，社稷將危，天下將傾，海內將亂。此四者乃國家已然之兆，故臣謂聖慮宜先及之。夫帝業既艱難而成之，胡可容易而守之。昔太祖肇其基，高祖勤其績，太宗定其業，玄宗繼其明。至於陛下，二百有餘載矣。其間明聖相因，擾亂繼作，未有不委用賢士，親近正人，而能紹興徽烈者也。或一日不念，則顛覆大器，宗廟之恥，萬古為恨。
臣謹按《春秋》，人君之道，在體元以居正。昔董仲舒為漢武帝言之略矣。其所未盡者，臣得為陛下備而陳之。夫繼故必書即位，所以正其始也；終必書所終之地，所以正其終也。故君者，所發必正言，所履必正道，所居必正位，所近必正人。臣又按《春秋》，閽寺弑吳子餘祭。書其名，《春秋》譏其疏遠賢士，昵近刑人，有不君之道矣。伏惟陛下思祖宗開國之勤，念《春秋》繼故之戒。將明法度之端，則發正言而履正道；將杜篡弑之漸，則居正位而近正人。遠刀鋸之殘，親骨鯁之直。輔臣得以專其任，庶寮得以守其官。柰何以褻近五六人，總天下之大政，外專陛下之命，內竊陛下之權，威攝朝廷，勢傾海內。群臣莫敢指其狀，天子不得制其心。禍稔蕭牆，奸生帷幄。臣恐曹節、侯覽，複生於今日矣。此宮闈之所以將變也。
臣謹按《春秋》，魯定公元年春，王不書正月者。《春秋》以為先君不得正其終，則後君不得正其始，故曰定無正也。今忠賢無腹心之寄，閽寺專廢立之權．陷先帝不得正其終，致陛下不得正其始．況皇儲未建，郊祀未修，將相之職不歸，名分之宜不定．此社稷之所以將危也。
臣謹按《春秋》，王劄子殺召伯、毛伯。《春秋》之義，兩下相殺不書，而此書者，重其尊王命也。夫天之所授者在君，君之所操者在命。操其命而失之者，是不君也；侵其命而專之者，是不臣也。君不君，臣不臣，此天下所以將傾也。
臣謹按《春秋》，晉趙鞅以晉陽之兵叛入於晉。書其歸者，以其能逐君側之惡人，以安其君，故《春秋》善之。今威柄陵夷，藩臣跋扈。或有不達人臣之節，首亂者以安君為名；不究《春秋》之微，稱兵者以逐惡為義。則政刑不由乎天子，征伐必自於諸侯，此海內所以將亂也。故樊噲排闥而雪涕，袁盎當車以抗詞，京房發憤以殞身，竇武不顧而畢命。此陛下皆明知之耳。
臣謹按《春秋》，晉狐射姑殺陽處父。書襄公殺之者，以其君漏言也。襄公不能固陰重之機，處父所以及戕賊之禍，故《春秋》非之。夫上漏其情，則下不敢盡意；上泄其事，則下不敢盡言。故《傳》有造膝詭詞之文，《易》有失身害成之戒。今公卿大臣，非不欲為陛下言之，慮陛下必不能用之。陛下既忽之而不用，必泄其言，臣下既言之而不行，必嬰其禍。適足以鉗直臣之口，而重奸臣之威。是以欲盡其言，則有失身之懼；欲盡其意，則有害成之憂。故低徊鬱塞，以俟陛下感悟，然後盡其啟沃耳。陛下何不以聽朝之餘，明禦便殿，召當時賢相，與舊德老臣，訪持變安危之謀，求定傾救亂之術。塞陰邪之路，屏褻狎之臣，制侵陵迫脅之心，複門戶掃除之役，戒其所宜戒，憂其所宜憂。既不得理於前，當理於後，不得正其始，當正其終。則可以虔奉典謨，克丞丕構，終任賢之效，無旰食之憂矣。
臣前所謂若夫追蹤三五，紹複祖宗，宜鑒前古之興亡，明當時之成敗者。臣聞堯、舜之為君而天下大理者，以其能任九官、四嶽、十二牧，不失其舉，不二其業，不侵其職。居官惟其能，左右惟其賢。元凱在下，雖微而必舉；四凶在朝，雖強而必誅。考其安危，明其取舍。至秦之二代，漢之元、成，鹹願措國如唐、虞，致身如堯、舜。而終敗亡者，以其不見安危之機，不明取舍之道，不任大臣，不辨奸人，不親忠良，不遠讒佞。伏願陛下察唐、虞之所以興，而景行於前；鑒秦、之所以亡，而戒懼於後。陛下無謂廟堂無賢相，庶官無賢士。今綱紀未絕，典刑猶在，人誰不欲致身為王臣，致時為升平？陛下何忽而不用之邪！又有居官非其能，左右非其賢，其惡如四凶，其詐如趙高，其奸如恭顯者，陛下又何憚而不去之邪！神器固有歸，天命固有分，祖宗固有靈，忠臣固有心。陛下其念之哉！昔秦之亡也，失於強暴；漢之亡也，失於微弱。強暴則賊臣畏死而害上，微弱則奸臣擅權而震主。臣伏見敬宗皇帝不虞亡秦之禍，不剪其萌。伏惟陛下深軫亡漢之憂，以杜其漸，則祖宗之鴻緒可紹，三五之遐軌可追矣。
臣前所謂陛下心有所未達，以下情塞而不得上通；行有所未孚，以上澤壅而不得下浹者。且百姓有塗炭之苦，陛下無由而知，則陛下有子惠之心，百姓無由而信。臣謹按《春秋》，書梁亡不書取者，梁自亡也。以其思慮昏而耳目塞，上出惡政，人為寇盜，皆不知其所以然，以其自取滅亡也。臣聞國君之所以尊者，重其社稷也；社稷之所以重者，存其百姓也。苟百姓之不存，則雖社稷不得固其重；苟社稷不重，則雖國君不得保其尊。故理天下者，不可不知百姓之情也。夫百姓者，陛下之赤子。陛下宜命慈仁者親之育之，如保傅焉，如乳哺焉，如師之教導焉。故人之於上也，敬之如神明，愛之如父母。今或不然，陛下親近貴幸，分曹建署，補除卒吏，召致賓客，因其貨賄，假其氣勢，大者統藩方，小者為牧守。居上無清惠之政，而有饕餮之害；居下無忠誠之節，而有奸欺之罪。故人之於上也，畏之如豺狼，惡之如仇敵。今四海困窮，處處流散。饑者不得食，寒者不得衣，鰥寡孤獨者不得存，老幼疾病者不得養。加以國權兵柄，專在左右，貪臣聚斂以固寵，奸吏夤緣而弄法。冤痛之聲，上達於九天，下入於九泉，鬼神為之怨怒，陰陽為之愆錯。君門九重，而不得告訴，士人無所歸化，百姓無所歸命。官亂人貧，盜賊並起，土崩之勢，憂在旦夕。即不幸因之以師旅，繼之以凶荒，臣以謂陳勝、吳廣，不獨生於秦；赤眉、黃巾，不獨生於漢。臣所以為陛下發憤扼腕，痛心泣血也！如此則百姓有塗炭之苦，陛下何由而知之乎！有子惠之心，百姓安得而信之乎，致使陛下行有所未孚，心有所未達者，固其然也。臣聞昔漢元帝即位之初，更制七十餘事，其心甚誠，其稱甚美。然紀綱日紊，國祚日衰，奸凶日強，黎元日困者，以其不能擇賢明而任之，失其操柄也。自陛下禦宇，憂勤兆庶，屢降德音。四海之內，莫不抗首而長息，自喜複生於死亡之中也。伏願陛下慎終如始，以塞萬方之望。誠宜揭國權以歸其相，持兵柄以歸其將。去貪臣聚斂之政，除奸吏夤緣之害。惟忠賢是近，惟正直是用。內寵便辟，無所聽焉。選清慎之官，擇仁惠之長，毓之以利，煦之以和，教之以孝慈，導之以德義。去耳目之塞，通上下之情。俾萬國歡康，兆人蘇息，則心無所不達，而信無所不孚矣。
臣所言欲人之化也，在修已以先之者。臣聞德以修已，教以導人。修已也，則人不勸而自至；導人也。則人敦行而率從。是以君子欲政之必行也。故以身先之；欲人之從化也，故以道禦之。今陛下先之以身，而政未必行；禦之以道，而人未從化。豈不以立教之旨，未盡其方耶？夫立教之方，在乎君以明制之，臣以忠行之。君以知人為明，臣以匡時為忠。知人則任賢而去邪，匡時則固本而守法。賢不任則重賞不足以勸善，邪不去則嚴刑不足以禁非。本不固則人流，法不守則政散。而欲教之使必至，化之使必行，不可得也。陛下能斥奸邪不私其左右，舉賢正不遺其疏遠，則化洽於朝廷矣。愛人以敦本，分職而奉法，修其身以及其人，始於中而成於外，則化行於天下矣。
臣前所謂欲氣之和也。在遂性以導之者。當納人於仁壽也，夫欲人之仁壽也，在乎立制度，修教化。夫制度立則財用省，財用省則賦斂輕，賦斂輕則人富矣。教化修則爭競息，爭競息則刑罰清，刑罰清則人安矣。既富則仁義興焉，既安則壽考生焉。仁壽之心感於下，和平之氣應於上，故災害不作，休祥薦臻，四方底寧，萬物鹹遂矣。
臣前所言救災旱在致乎精誠者。臣謹按《春秋》，魯僖公一年之中，三書不雨者，以其人君有恤人之誌也。魯文公三年之中，一書不雨者，以其人君無恤人之心也。故僖致精誠而不害物，文無憫恤而變成災。陛下誠能有恤人之心，則無成災之變矣。
臣前所言廣播植在視乎食力者。臣謹按《春秋》，君人者必時視人之所勤，人勤於力則功築罕，人勤於財則貢賦少，人勤於食則百事廢。今財食與人力皆勤矣，願陛下廢百事之用，以廣三時之務，則播植不愆矣。
臣前所謂國廩罕蓄，本乎冗食尚繁者。臣謹按《春秋》，臧孫辰告糴於齊。《春秋》譏其國無九年之蓄，一年不登而百姓饑。臣願斥遊惰之徒以督其耕植，省不急之務以贍其黎元，則廩蓄不乏矣。
臣前所言吏道多端，本乎選用失當者。由國家取人不盡其材，任人不明其要故也。今陛下之用人也。求其聲而不求其實，故人之趨進也，務其末而不務其本。臣願核考課之實，定遷序之制則多端之吏道息矣。
臣前所言豪猾逾檢，由中外之法殊者。以其官禁不一也。臣謹按《春秋》，齊桓公盟諸侯不書日，而葵邱之盟特以日者。美其能宣天子之禁，率奉王官之法，故《春秋》備而書之。夫官者五帝、三王之所建也，法者高祖、太宗之所制也。法宜畫一，官宜正名。今又分外官、中官之員，立南司、北司之局。或犯禁於南，則亡命於北；或正刑於外，則破律於中。法出多門，人無所措。實由兵農勢異，而中外法殊也。臣聞古者因井田以制軍職，間農事以修武備。提封約卒乘之數，命將在公卿之列。故兵農一致，而文武同方，可以保乂邦家，式遏亂略。暨太宗皇帝肇建邦典，亦置府兵。台省軍衛，文武參掌。居閑歲則櫜弓力穡，將有事則釋耒荷戈。所以修複古制，不廢舊物。今則不然，夏官不知兵籍，止於奉朝請；大將不主兵事，止於養勳階。軍容合中官之政，戎律附內臣之職，首一戴武弁，嫉文職如仇讎；足一蹈軍門，視農夫如草芥。謀不足以剪除奸凶，而詐足以抑揚威福；勇不足以鎮衛社稷，而暴足以侵軼裏閭。羈絏藩臣，幹陵宰輔，隳裂王度，汨亂朝經。張武夫之威，上以制君父；假天子之命，下以馭英豪。有藏奸觀釁之心，無仗節死難之義。豈先王經文緯武之旨耶！臣願陛下貫文武之道，均兵農之功，正貴賤之名，一中外之法。還軍伍之職，修省署之官，近崇貞觀之規，遠複成周之制。自邦畿以刑於萬國，始天子而達於諸侯，則可以制豪猾之強，而無逾檢之患矣。
臣前所言生徒惰業，由學校之官廢者。蓋以國家貴其祿而賤其能，先其事而後其行。故庶官乏通經之學，諸生無修業之心矣。
臣前所言列郡幹禁，由授任非人者。臣以為刺史之任，理亂之根本係焉，朝廷之法制在焉。權可以抑豪猾，恩可以惠孤寡，強可以禦奸寇，政可以移風俗。其將校有曾經戰陣，及功臣子弟，各請隨宜酬賞，如無理人之術者，不當任此官，則絕幹禁之患矣。
臣前所言百工淫巧，由制度不立者。臣請以官位祿秩，制其器用車服，禁以金銀珠玉。錦繡雕鏤，不蓄於私室，則無蕩心之巧矣。
臣前所言辨枝葉者，在考言以詢行也；臣前所言形於恥格者，在道德而齊禮也；臣前所謂念生寡而食眾，可罷斥遊惰者，已備之於前矣。臣前所謂令煩而理鮮，要在察其行否者。臣聞號令者，乃理國之具也。君審而出之，臣奉而行之。或虧益止留，罪在不赦。今陛下令煩而理鮮，得非持之者為所蔽欺乎！
臣前所言博延群彥，願陛下必納其言；造庭待問，則小臣豈敢愛死者。臣聞晁錯為漢畫削諸侯之策，非不知其禍之將至也。忠臣之心，壯夫之節，苟利社稷，死無悔焉。今臣非不知言發而禍應，計行而身戮，蓋所以痛社稷之危，哀生人之困，豈忍姑息時忌，竊陛下一命之寵哉！昔龍逢死而啟殷，比幹死而啟周，韓非死而啟漢，陳蕃死而啟魏。今臣之來也。有司或不敢薦臣之言，陛下又無以察臣之心，退必受戮於權臣之手，臣幸得從四子遊於地下，固臣之願也。所不知殺臣者，臣死之後，將孰為啟之哉！至於人主之闕，政教之疵，前日之弊，臣既言之矣。若乃流下土之惠，修近古之治，而致和平者，在陛下行之而已。然上之所陳者，實以臣親承聖問，敢不條對。雖臣之愚，以為未及教化之大端，皇王之要道。伏惟陛下事天地以教人敬，奉宗廟以教人孝，養高年以教人悌，育百姓以教人慈，調元氣以煦育，扇太和於仁壽，可以逍遙而無為，端拱而成化。至若念陶鈞之道，在擇宰相而任之，使權造化之柄；念保定之功，在擇將帥而任之，使修閫外之寄；念百度之求正，在擇庶官而任之，使專職業之守；念萬姓之愁痛，在擇長吏而任之，使明惠養之術。自然言足以為天下教，動足以為天下法，仁足以勸善，義足以禁非。又何必宵衣旰食，勞神惕慮，然後以致其理哉！謹對。
居蓬衣白之士，所以勤力苦心，矻矻皇皇，出其家，辭其親，甘窮餓而樂離別者，豈有貳事哉，篤守道而求知也。有位之人，所以休聲茂功，鑠光保大，不絕勳而窮名者，亦無異術焉，樂育材而得人也。人無所知，雖賢如仲尼，窮死而道屯，況其下者乎？未得其人，雖聖如唐堯，水不抑而凶未去，況其下者乎？故上之於人，下之求知，相須若此之急，而相得若此之難者，何也？蓋以在位者居高而聽深，在下者行卑而跡賤，其事勢不同，出處相懸故也。況乎上之人負其位不肯求，下之人負其才不肯屈，此其所以相須若此之急，相得若此之難也。湜自學聖人之道，誦之於口，銘之於心，徒恨今之人徒士之分，以虛華而已，今之士望人之分，以毫末而已，上下相鼓，波流相翻，抱特行者混眾人，抱奇才者乏卓識，智與愚相混，古之道不行，是以役役棲棲，獨鬱鬱而不語。竊以閣下以周召之才，居周召之職，獨智傑出，孜孜以下問，收接而博觀，自江而西，沉潛液澤，傳之天下，汪洋喧鬧。是以發憤而來，非有他也，欲以望閣下之輝光，闚閣下之深高，下靡豪傑之風，以快平生之心耳。伏惟降其尊嚴而省覽之，裁其可否而去就之，無以淺微，察其辭，觀其誌，而不錄其罪，幸甚。謹獻舊文十首，以先麵贄。幹犯左右，惶懼於旌門之前。
臣聞一人莫非王臣，尺土莫非王有，山川林藪之所產殖，雨露春秋之所成就，莫非王材，誠宜推至公以示無外。今國家既有公府，又為私藏，使州郡貢賦之外，進奉相及，恐非以天下為家，示天下無私之道也。且任土之貢，生產有常，履畝之收，等籍既定，人識所出，吏難為奸；進奉既無程度，莫知紀極，瓷橫徵發，因緣贓私，驅陛下赤子，措之不存之地，侈君之嗜欲。惑君之聰明，實大奸之門，大罪之竇也。臣雖熟知陛下上聖之姿，深仁之理，凡內藏之實，以充宴賜，非務積藏，如四遠未知何？如百姓受弊何？如後嗣平中之主由此而傷儉德萌侈心何？雖漢有少府水衡，管榷山澤之利，終不若領之於大農也。且地之財無盡，王之用不會，何必固之內府，以開濫關耶？伏望陛下罷內藏歸之公府，約別進合之古制，徵斂有常，財用無虧，絕奸之根源，除政之秕蠹，全大體，興大和，天下大幸。伏見正月十一日赦書，陛下深念疲人，懇責貪吏，往之隨使貢來，一皆罷之，此實白日之明，層雲之澤也。凡諸州府，必有羨餘，不歸之王廷，必沒於私室。伏請每使當罷，必上其數而謹其收。水旱之不虞，疾疫之不期，以振罷羸，以代蠲免；軍旅之事，工役之用，以給其費，以供其須；居常之歲，閉藏以待時，無敢散泄而幹刑司。如是則大齎於人，大伸於用矣。
辱書，適曛黑，使者立複，不果一二。承來意之厚，《傳》曰「言及而不言，失人」，粗書其愚，為足下答，幸。察來書所謂今之工文或先於奇怪者，顧其文工與否耳。夫意新則異於常，異於常則怪矣；詞高則出於眾，出於眾則奇矣。虎豹之文不得不炳於犬羊，鸞鳳之音不得不鏘於烏鵲，金玉之光不得不炫於瓦石，非有意於先之也，乃自然也。必崔嵬然後為嶽，必滔天然後為海，明堂之棟必撓雲霓，驪龍之珠必錮深泉。足下以少年氣盛，固當以出拔為意，學文之初，且未自盡其才，何遽稱力不能哉？圖王不成，其弊猶可以霸，其僅自見也，將不勝弊矣！孔子譏其身不能者，幸勉而思進之也。來書所謂浮豔聲病之文恥不為者，雖誠可恥，但慮足下方今不爾，且不能自信其言也。何者？足下舉進士，舉進士者，有司高張科格，每歲聚者試之，其所取乃足下所不為者也。工欲善其事，必先利其器，足下方伐柯而舍其斧，可乎哉？恥之，不當求也；求而恥之，惑也。今吾子求之矣，是徒涉而恥濡足也，甯能自信其言哉？來書所謂汲汲於立法甯人者，乃在位者之事，聖人得勢所施為也，非詩賦之任也。功既成，澤既流，詠歌紀述光揚之作作焉；聖人不得勢，方以文詞行於後。今吾子始學未仕，而急其事，亦太早計矣。凡來書所謂數者，似言之未稱，思之或過，其餘則皆善矣。既承嘉惠，敢自疏怠，聊複所謂，俟見方盡。湜再拜。
湜白：生之書辭甚多，誌氣甚橫流，論說文章不可謂無意。若仆愚且困，乃生詞競於此，固非宜。雖然，惡言勿從，不可不卒，勿怪。夫謂之奇，則非正矣，然亦無傷於正也。謂之奇，即非常矣。非常者，謂不如常者。謂不如常，乃出常也。無傷於正，而出於常，雖尚之亦可也。此統論奇之體耳，未以文言之，失也。夫文者非他，言之華者也，其用在通理而已，固不務奇，然亦無傷於奇也。使文奇而理正，是尤難也。生意便其易者乎？夫言亦可以通理矣，而以文為貴者，非他，文則遠，無文即不遠也。以非常之文，通至正之理，是所以不朽也。生何嫉之深耶？夫繪事後素，既謂之文，豈苟簡而已哉？聖人之文，其難及也，作《春秋》，遊、夏之徒不能措一辭，吾何敢擬議之哉？秦漢以來至今，文學之盛，莫如屈原、宋玉、李斯、司馬遷、相如、揚雄之徒，其文皆奇，其傳皆遠。生書文亦善矣，比之數子，似猶未勝，何必心之高乎？《傳》曰：「言之不出，恥躬之不逮也。」生自視何如哉？《書》之文不奇，《易》之文可謂奇矣，豈礙理傷聖乎？如 「龍戰於野，其血玄黃」，「見豕負塗，載鬼一車」，「突如其來如，焚如死如棄如」，此何等語也？生輕宋玉，而稱仲尼、班、馬、相如為文學。按司馬遷傳屈原曰：「雖與日月爭光可矣。」生當見之乎？若相如之徒，即祖習不暇者也。豈生稱誤耶，將識分有所至極耶，將彼之所立卓爾，非強為所庶幾，遂仇嫉之耶，其何傷於日月乎？生笑「紫貝闕兮珠宮」，此與《詩》之「金玉其相」何異，天下人有金玉為之質者乎？「被薜荔兮帶女蘿」，此與「贈之以芍藥」何異？文章不當如此說也。豈為怒三四而喜四三，識出之白而性入之黑乎？生雲虎豹之文非奇。夫長本非長，短形之則長矣，虎豹之形於犬羊，故不得不奇也，他皆仿此。生雲自然者非性，不知天下何物非自然乎？生又雲物與文學不相侔。此喻也，凡喻必以非類，豈可以彈喻單乎？是不根者也。生稱以知難而退為謙。夫無難而退，謙也；知難而退，宜也，非謙也，豈可見黃門而稱貞哉？生以一詩一賦為非文章，抑不知一之少便非文章耶，直詩賦不是文章耶？如詩賦非文章，三百篇可燒矣；如少非文章，湯之《盤銘》是何物也？孔子曰：「先行其言。」既為甲賦矣，不得稱不作聲病文也。孔子曰：「必也正名乎？」生既不以一第為事，不當以進士冠姓名也。夫煥乎鬱鬱乎之文，謂制度，非止文詞也。前者捧卷軸而來，又以浮豔聲病為說，似商量文詞，當與制度之文異日言也。近風教偷薄，進士尤甚，乃至有一謙三十年之說，爭為虛張，以相高自謾。詩未有劉長卿一句，已呼阮籍為老兵矣；筆語未有駱賓王一字，已罵宋玉為罪人矣；書字未識偏傍，高談稷契；讀書未知句度，下視服鄭。此時之大病，所當嫉者，生美才，勿似之也。《傳》曰：「惟善人能受盡言。」孔子曰：「君子無所爭，必曰射乎？」問於湜者多矣，以生之有心也，聊有複，不能盡，不宣。湜再拜。
湜白：時論所以難，在諭其本而善守之，使千流萬轉，不遷於末。則蕩而失，其憒毛無睹，囂囂相訾，何所得哉？始與生言奇不言正也，故論止於奇，生以正抑其奇，然後參正流焉。譬與生說先牛馬，以說駱駝，而非雲也。雲以無傷於正，猶《易》之凡言「無咎」，本皆有咎。此未了也。《易》之「無咎」不一：本有咎，由慎故免，亦曰；咎自己招，不可咎人，亦曰。義生以凡目之，當是讀書未熟。自仆雲無傷也，生言非常之物如何得常。故當爾也，所以千年聖而愚比肩也。生言天象形象非常者，皆為妖妄。如天出景星，地出醴泉，蓋非常，謂之妖，可乎？假如妖星熒惑，天所常懸，牛溲馬勃，地所常有，足尚乎？生何窒！生以松柏不豔比文章，此不知類也。凡比必於其倫，松柏可比節操，不可比文章。大人虎變，君子豹變，此文章比也。有以質為貴者，有以文為貴者，引茅屋越席易黼藻玄黃之用，可乎？生雲奇與易作者何別，在所為耳。請考之於實。生為易矣，試為仆作難者，視何如相如、揚雄也？恐生乃不能，非不為也。《楚詞》《史記》《太玄》之不朽也，豈為資笑謔乎哉？如鳥鵲啁啾，聲斷便已，人如不聞爾，何足貴也？所言《詩》《書》之文不奇，舉多言之也，易處多，奇處少爾。《易》文大抵奇也，易處畿希矣。孟子常引《詩》云：「周餘黎民，靡有孑遺。」豈周遂不遺一民哉？仆之言猶是。生雲知難而退為謙，是知不可取然後止，非可取而不取也。菽麥異生而師惑之何哉？生之師且惑菽麥，生卷中文能囊包天地耶？此不遜悌之言，吾不信也。《詩》載臣之譏君曰：「嗚呼小子，未知臧否。非麵命之，言提其耳。」此過於以時奉譏也，詩人尚不聞得罪，生何諱之深乎？《易》曰：「匪我求童蒙，童蒙求我。」生奉書相幹，宜有答也，又再三瀆，瀆則不告也。韓退之複張籍書曰：「頑然不入者，親以言諭之，不入，則其觀吾書，固將無所得矣。」生勖之而已。
湜求聞來京師三年矣，一年以未成顛蹶，二年以不試狼狽，及今三年而不遇有司。且夫以方輪鹿軸，而求疾驅迅馳，祗足見其坎坷，杭杭輗款而來不安，未見其能取一也。退則惟，其初未通人事，謂人之得失，或為在己，始求賓興，眼中始無人，而心巉然。謂其天下公議可抵而掇也，律身以古人而不知時，凡所出行，動與今戾。其所聞見可揭而行也，是以矜勢，自取窮辱，不能展轉其心，乃於再三。夫如是可以怨天耶，尤人耶，罪時耶？縱橫耶，反覆耶？無所歸適，乃幡然複故，即日裝貧策羸而歸，將複愚見自鈍唫於數晦，永無誇人之望。出潼關，曆峽遊洛，順河而東。一路逢識友，為道所歸者，其疏者口餘，親者麵餘，鹹以為年未勝冠，當役力於名達，銳心於取進，而遽以行止為論，是為佻薄，為太早計。謀進而黜，退而不能。以為年之少，得失未可知，不可當遽歸，何言止耶？則顏子當奔驅進取，不宜遽安一室閑而樂也。然而顏子安之者，時也。以為老而將亡，然必當止耶？則太公當幽潛伏死，不宜複出磻溪而幹文王也。然而太公幹文王者，時也。夫行止何惑哉？不先時而已矣。
又有以榮為諭者，是又不然。以所聞所得之道，在於我者也，故不由其道矣，雖富而貴，為辱滋甚。顧吾道何如哉？必富貴而後榮，是秦齊梁楚之君當與大舜侔，曾參不得為孝，猗頓動天地矣。且今之取進者，曲拳折人，非以為屈，疾趨卑拜，非以為衝，妄歸聽以拘錄細計，騁門室之辨，鈞色適之欲，以入其身，必見以為恭，低顏以為惡，且悅其所為容焉。必以在乎群萃，默其口而止，蓬其外而起，理吾盡知之矣，然而未言，道吾盡知之矣，然而未行，不必為粹深淺慎，且不測其所為與焉，必下矣與其上，援之聲與力，拔與雙，疊登而取，階崇而級厚，頤然不知羞，偃然如固有之，其所為然也。且直己行道之人，常其禮貌，定其交際，身不以形勢屈，口不以觀望柔，行特其拂心，言苦而倒耳，是之則受，非之則辭，惟道所存矣。夫順人之與拂其人也，豈不懸哉？必怒其所為矣。在於群萃之秀出，心畏所加，識之高下，目之所取，動而正則枉者嫉，為而是則非者形，默則相忌，雲則不合，如是而求誌之得，道之光，德之貴，名之白，聲之充，難矣。固當決鬱而未通，密塞而歸，浪滂而不救，亦其所為然也。
《語》曰：「陳力就列，不能者止。」《傳》曰：「見險而能止者知矣哉。」困則知變，窮則思反，必之後圖，餘懼其無所為及也。行當持手於窮澗，貫利瀕江，穀土練麻而養，逍遙溫飽，期不失其所以為心而已，自外皆休請矣，人心為何如也？夫窮與達非其相反，皆係於所遭。今達而光，吾師禹皋陶；窮而獨善，吾師顏子；窮哀天下，負其道以轘軫諸侯，以全仁義，吾師仲尼。古聖人跡之得失何殊，未全聞彼泰其心，此改其樂也。故士無遇不遇，視其時，當其道，不失其己。百經怪時，董生之賢，乃賦《士不遇》，司馬遷又從而悲之，《離騷》之文，又大於哀，自非邇聖人，必有偏而不起之弊耳。比有城遊，郡而處，其相知心者不一二，其餘麵而已，是以憤懣而誰說，意氣不得泄。今又遠去江南，若複默口，將懼無複，故出興舒疊僂指而質言之不慚，亦唯子之故也。
