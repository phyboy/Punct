吾居河陰，邱生敲門請曰：「儒貴求知，予謹自露，願以是非賜決。」語其學如猗頓之富，聽其文如清廟之樂，觀其刻意厲行，如奉商鞅之法而懼秦刑。吾驚而與之遊。逾年，鬥其藝於洛下。吾遠來遊洛下，諭之曰：「子知市乎？懷貝玉以如名都之肆，未有寘而不售者也；挈而之三家之墅，未有不盜而困矣，子將安賈哉？京師賢才市也，一人不知子也，他人知子，一門不容子也，他門容子。謹持其所有以往，未有不成者也。今子之類固少，勢能移事者，稀為一不知為一相移，白變而為黑，倒上而為下，吾末如之何也矣！」生不信而試，果困而見吾。酌酒而賀之曰：「謹持貝玉以往之都市可矣。」曰：「諾。」乃敘其行。
鳳羽而麟毛，鳥與獸也，《經》《傳》以比聖人，豈非以其心，不以其形者耶？師雖佛名，而儒其行，雖夷狄其衣服，而仁義其心，雖未齒於士與鳳麟類矣，不猶愈於冠朝冠、服朝服，或溺於淫怪之說，以斁彝倫者耶？嗚呼！師吾獨賢也。刑部侍郎昌黎韓愈既貶於潮，浮屠之徒，歡快以抃，師獨憤起訪餘，求敘行以資適潮，不顧蛇山鱷水萬里之險毒，若將朝得進拜而夕死可者。嗚呼！悲夫吾絆，不得侶師以馳。
浮屠之法，入中國六百年，天下胥而化，其所崇奉乃公卿大夫。野益荒，人益饑，教益頹，天下將蕪，而始渾然自上下，安之若性命，固然也。孫生天與之學，獨曉然於厚夜，聰然於大醉，發憤著書，攻而指斥之。其詞骫骳，痛入肝血，乃忘力之不足，以死為斷，庶幾萬一悟主救人者。嗚呼！不得古人而與之，必也生乎。遂除肉刑，一女言也；能移高山，一翁願也。彼髡褐雖翳地，其無足憂乎？西江之涯值生，盡出其說以為贄而見餘。餘既悲而異之，乃約其言。
始湜於江陵，望見王膠而異之。知其為膠，又悅其膠名之不凡，然未之諭。不忍而問諸，膠乃稱曰：「膠之為言，猶牢固也。膠痛今之人，其始之心以利回，其始之交以利遷，將固吾初心與吾交，勿以利遷。將固吾心與吾交，猶懼醉睡病昏之時，忽然而忘之，故以膠自名。欲吾造次顛沛，起居意問，記吾心守與交也。膠以進士舉，進士尤輕其流，懼混然與之化，懼書紳銘坐之怠疏，故以膠自名。」其始望見膠而異之，又悅其名而為之交，又悅其言誠其意耳，又悅其與吾業同，遂大悅之，征其文章。乃出累百篇，其歌詩高處用古人，其錄述詞壯而有奇。然後吾與膠見其才之全，其為人之誠也。今侍郎韓公，餘之舊知，將薦膠而未具，於西行，敘以先之。
吳中山泉氣狀，英淑怪麗，太湖異石，洞庭朱實，華亭清唳，與虎丘天竺諸佛寺，鈞號秀絕。君出其中間，翕輕清以為性，結泠汰以為質，煦鮮榮以為詞，偏於逸歌長句，駿發踔厲，往往若穿天心，出月脅，意外驚人語，非尋常所能及，最為快也。李白杜甫已死，非君將誰與哉？君字逋翁，諱況，以文入仕，其為人類其詞章。常從韓晉公於江南為判官，驟成其磊落大績。入佐著作，不能慕順，為眾所排，為江南郡丞累歲。脫縻無複北意，起屋於茅山，意飄然若將續古三仙，以壽九十卒。湜以童子見君揚州孝感寺，君披黃衫，白絹鞳頭，眸子了然，炯炯清立，望之真白圭振鷺也。既接歡然，以我為揚雄、孟子，顧恨不及見。三十年於茲矣，知音之厚，曷嚐忘諸？去年從丞相涼公襄陽，有曰顧非熊生者在門，訊之即君之子也。出君之詩集二十卷，泣請餘發之。涼公適移蒞宣武軍，餘裝歸洛陽，諾而未副，今又稔矣。生來速文，乃題其集之首為序。
君子自數百裏訪予羈病，牽力迎門，握手心喜，宜涉旬日始至焉。究孔釋之名理，窮歌詩之麗則，野墅孤島，通舟必行，漁梁釣磯，隨意而往，餘興未盡，告雲遐征。夫越地稱山水之鄉，轅門當節鉞之重，進可以自薦求試，退可以閑居保和。吾子所行，蓋不在此。尚書郎鮑侯，知子愛子者，將推食解衣以拯其極，講德遊藝以淩其深。豈徒嚐鏡水之魚，宿耶溪之月而已？吾是以無閑，勸其晨裝。
嶺南屬州以百數，韶州為大，其地高，其氣清，南北之所同，貢朝之所途。先時此州無政，有聞土穢水煩，人創吏侵，田畝莠而不墾，城郭牢而不實。時唯李君，奉詔而來，一年粗洽，二年稱治，三年大成。顧郡之城，制狹而專，門牆枳扃，庭除湫底，秋之氵鬥雨，沉氣乃上，暑之燂爍，清風不下，人慢吏褻，無嚴諸侯。於是掠旁入之利，乘可為之時，端景相勢，凝土度木，經營未幾，興就嶷然。登閎豐崇，高明郎融，耽耽盡飾，沉沉生白，改積陰於多陽，散溫沴為祥風。公庭若虛，炎天若秋，茲焉觀遊，其政優優。密親嚴客，嘉肴旨酒，茲焉宴喜，其樂亹。朱衡旅楹，君子攸甯，飛磴雲基，君子攸躋。乃及月春，乃擇清辰，宴豆既陳，賓寮有容，肅肅累累，訖聲以止。天地若開，山川如新，原隰成文，雲霞相淩，蕩遠目於天涯，叢一境於階端。四座洸然，若夜行之煜於光，煩痾之脫於身。畢夕皆下，熙然滿足。以其直城之東，目為朝陽。《詩》云：「鳳凰鳴矣，於彼朝陽。」前代之良二千石，若東萊、潁川，是鳥鹹集，茲樓可以樹修竹，列高梧矣。僉以君朝之望也，而出刺是州，不己屈以事高，不心望以卑遠，夙夜其官，聲績用明，羽儀之拜，日月以數。嗣而居者致遠，請標疇克於將來。
京兆韋庇為殿中侍禦史河南府司錄，以直裁聽，群細人增構之，責掾南康，移治枝江。百為得宜，一月遂清。乃新南亭，以適曠懷。俯湖水，枕大驛路，地形高低，四望空平。青莎白沙，控柞緣崖，澀芰圓葭，誕漫朱華。接翠裁綠，繁葩春燭，決湖穿竹，渠鳴鬱鬱，潛魚曆曆，產鏡嬉碧，淨鳥白赤，洗翅闚吃。纈霞縠煙，旦夕新鮮，冷唳喧啼，怨抑情綿。令君騁望，逍遙湖上，令君宴喜，弦歌未已。其民日致，忻遊成群，使纓歎戀，停車止征。實為官業，而費家貲，不妨適我，而能惠眾。嗚呼！是乃仁術也，豈直目觀而已乎。人知韋君若是也多，惜以尺刀效小割，異日賦政千里，總戎疆場，吾知其辦終也，亦若是而已矣。乃為作記，刻於茲石，以圖永久。
在《易》之爻，二與四同功，其善不同。二多譽，四多懼。四之多懼，以近君也。今州之近縣，當刺史理所，其難為與支縣相百，宜矣哉。廬陵戶餘二萬，有地三百餘裏，駢山貫江，扼嶺之衝，材竹鐵石之贍殖，苞篚韗緝之富聚，土沃多稼，散粒荊揚，故官人率以貪敗。令日兩趨州衙，退祗承錄判將校，事之紛錯，率相關臨，煩言易生，凡事難專，故愈不理。近年百姓創罷，征賦發斷，其人益訛，與處險易以亡匿，尤輕犯禁。夫以不專之理，理益訛之俗，承積弊之餘，雖使冉季複生，將不能也。今清河張君儇為之理，適得良二千石，俾顓其政而展其材，居未再稔，最於一郡。張君恂恂以奉上，煦煦以專铖，剸繁決劇以通敏，彈豪糾黠以沉斷，清白之操，較然絕類，便安之謠，流而遠聞，宜舉其卓卓，以敦沮勸。縣之故習，令將之邑，佐發斂，盛長緡，具車航，千里迎拜，君以讓卻之，單艇赴官，則吏皆廉。縣之故習，令始至，取官羨物，益備器用，團鄉次役，以供芻粟，君以法諭之，一切禁絕，則民知恥。布其大信，推以至誠，促嚴吏家慰懋民戶，故秋夏之稅，先期而集。宥過以容不逮，獎能以勸不修，為魁而萃頑者，取一以警百，故政刑之簡，期月而治。以俸錢葬枯而恩浹，以家飲救渴而澤周，萼合兄弟之析居者，而民以養，麕複老弱之流庸者，而疆以實。和氣潛通，連歲大穰，庭內閑閑，似密與蒲。餘既堙厄，斥寘於此，始來而宏農楊君敬之具為餘話君美談，既接益久，得實其聞，乃刻山石，镵廳壁，盛之以觀永久。
自江而南，吉為富州，民朋吏嚚，分土艱政。蓋以近歲，適茲不幸，紹繼無狀。大官以降為者，羞薄而不省務；子弟以資授者，縱欲而不顧法，州遂瘡痍。禦史中丞張公曆刺縉、雲、潯陽，用清白端正之治，詔書寵褒，賜以金紫，移蒞於吉。下車之初，視簿書，簿書棼如絲；視胥吏，胥吏沸如糜。召詰其官，皆毛然如酲；登進其民，皆薾然而疲。公噫眙泉久，於是大新其典，為之開之以修省簡便，鍵之以勤強練密。凡事從宜處約，以躬率之，省費一倍。法防既周，銖兩之奸無所容，墨俗斯息，單民得職。威令神行，惠利川流，未及再期，庶富而教，至於無事。百姓扶老提稚，載路而歌曰：「昔吏訁訁，今吏詹詹。公能馭之，鉛亦為銛，蹠亦為廉。始絏而苦，終優以恬。昔民嗷嗷，今民咍咍。公能撫之，鰥寡有怡，流亡既來。徭稅先具，汙茨盡開。向覆官倉，倉無鬥糧。公來幾時，積粟埋梁。向閱官庫，庫無盡繒。公來幾時，山積層層。瑞露溶溶，降味公鬆。瑞蓮猗猗，合蒂公池。公有異政，神之祚之。民歌路謠，冀聞京師。天子明聖，恩光遠而。」於是掾吏將卒，趨伏固請，願書於公堂之北壁。夫堂壁有記，本以誌善悛惡，名氏遷次末也。矧東西之舊則備，今用紀編，以首能為政，垂為後式。
入州門東，六曹之聯事所署，都其任者，廳於門西。經始之意，眾未喻也。前刺史李君為政更年，大惠一州，記征始聞，而未至也，思宜利所遺。步覽庭內，顧以茲為不厭，慮材鳩庸，即日即工。馮寬顯構，相前增葺，儼然畢就，翩然樂遷。六縣之駿奔，於是乎肅序；百胥之事，於是乎總齊；郡官之退食，於是乎逶迤矣。利不十，不變法，其斯之謂乎？錄事參軍既荷寵飾，有懷章示，具以廳壁為記，宜異也，謂湜書之。元和八年四月三日記。
荊山之南，府壓上遊，寘尹視京河，寘使視揚益，同巴蜀吳越之治。臻自上古，為天下敵，在今為咽腴之地，寘荊南之治否，乃天下低昂也。夫根之堅，扶之必以枝，轂之環，運之必以輪，其宜介之庸賢，乃使之幽光也。禦史大夫河東裴公，尹正大都，節度群州，寘幕柬盡敬之誠，以序賓客，得宏農楊用乂，首分於其軍。膏宣燭明，風助震聲，蹲蹲貔螭，萬肺如串，乃新治所，爰奠賓客。前是相承，即據而安，以耆容菆，以稚憑頑，既謬既瀆，瑟縮未帖。茲止厥位，俾齊厥務，於是用乂立廳於此，不逼不豐，退食從公，式治於中，爰得我容。思耆定於永久，莫若書壁之白，故用乂索我以文。
伯夷不降其誌，不辱其身，非其君不事，非其民不使，乃至餓死而不顧，是以孟子謂之清。柳下惠辱其身，降其誌，不羞汙君，不辭小官，乃至三黜而不去，是以孟子謂之和。若校之聖人，則彼之所行，皆一方之士也。夫聖人之道，可以進則進，可以止則止，是天下之是，非天下之非，出攣拘之域，不凝滯於物，通塞若水，變化若龍，動之謂聖，靜之謂道，非可以一善目，非可以一行稱，安肯立惡人之朝，黜而不羞，恥武王之粟，餓而至死？故曰彼之所行，皆一方之士也。即而評焉，在於清和，互有長短，請列而辨之。彼伯夷者，揭標表於不滅，蹈臣子之所難行，信道之篤，執之如山，嫉惡之心，惡之如鬼，清風所激，有心必動，此其所長也。至於《傳》之泛愛，《易》之隨時，聖人之權，濟物之義，豈止未暇，亦將有妨。若柳下惠，辱己以求利物，潔身以事無道，唯斯人是哀，唯吾道是存，薰蕕雖同，河濟不雜，此其所長也。至於無道則隱，亂邦不居，而飲盜泉水，食不仁粟，垂傲物之跡，近寬身之仁，又君子所不由矣。則清和之用於與奪，為功均，然清之流矯於前而激於後，使萬年亂臣賊子懼，貪夫惡人恥，且眾人之難為者也，和之跡，疑於往而敝於今，使夫偷苟之輩有容，貪利之徒得語，且眾人之所易為者也。顏回曰：「舜何人也。」孟子曰：「謂其身不能，是賊其身夫。」然則士之率性飭躬，立誌希古，當以聖人為準的，中庸為慕尚。力苟不足，甯中止焉。則清與和皆非通道，不可準則。若遁跡而辨，以矯俗為心，必不得已，願附清者。
論曰：古史編年，至漢史司馬遷，始更其制，而為紀傳，相承至今，無以移之。曆代論者，以遷為率私意，蕩古法，紀傳煩漫，不如編年。湜以為合聖人之經者，以心不以跡，得良史之體者，在適不在同。編年紀傳，係於時之所宜，才之所長者耳，何常之有？夫是非與聖人同辨，善惡得天下之中，不虛美，不隱惡，則為紀為傳，為編年，是皆良史矣。若論不足以析皇極，辭不足以杜無窮，雖為紀傳編年，斯皆罪人。且編年之作，豈非以事係日，以日係月，以月係時，以時係年者哉？司馬氏作紀，以項羽承秦，以呂後接之，亦以曆年不可中廢，年不可闕故書也。觀其作之意，將以包該事跡，參貫話言，纖悉百代之務，成就一家之說，必新制度而馳才力焉。又編年紀事，束於次第，牽於混並，必舉其大綱，而簡於序事，是以多闕載，多逸文，乃別為著錄，以備書之言語，而盡事之本末。故《春秋》之作，則有《尚書》，《左傳》之外，又為《國語》。可複省左史於右，合外傳於內哉？故合之則繁，離之則異，削之則闕。子長病其然也，於是革舊典，開新程，為紀為傳，為表為誌，首尾具敘述，表裏相發明，庶為得中，將以垂不朽。自漢及今，代已更八，年幾曆千，其間賢人摩肩，史臣繼踵，推今古之得失，論述作之利病，各耀聞見，競誇才能，改其規模，殊其體統，傳以相授，奉而遵行，而編年之史遂廢，蓋有以也。唯荀氏為《漢紀》，裴氏為《宋略》，強欲複古，皆為編年。然其善語嘉言，細事詳說，所遺多矣，如覽正史，方能備明。則其密漏得失，章章於是矣。今之作者，苟能遵紀傳之體制，同《春秋》之是非，文敵遷、固，直如南、董，亦無上矣。儻舍源而事流，棄意而征跡，雖服仲尼之服，手絕麟之筆，等古人之章句，署王正之月日，謂之好古則可矣，顧其書何如哉？
論曰：王者受命於天，作主於人，必大一統，明所授，所以正天下之位，一天下之心。舜傳之堯，禹傳之舜，以德禪者也；桀放於湯，受殺於武，以時合者也；秦滅二周，兼六國，以力成者也；漢革秦社稷，以義取者也。故自堯以降，或以德，或以時，或以力，或以義，承授如貫，終始可明雖殊厥跡，皆得其正。以及魏取於漢，晉得於魏，史策紀載，彰明可知，百王既通行，萬代無異辭矣。惠帝無道，群胡亂華，晉之南遷，實曰元帝，與夫祖乙之圮耿，盤庚之徒亳，幽王之居彘，平王之避戎，其事同，其義一矣。而拓跋氏種實匈奴，來自幽代，襲有先王之桑梓，自為中國之位號。謂之滅耶，晉實未改；謂之禪耶，己無所傳。而往之著書者有帝元，今之為錄者皆閏晉，可謂失之遠矣。或曰：「元之所據，中國也。」對曰：「所以為中國者，以禮義也；所謂夷狄者，無禮義也。豈係於地哉？杞用夷禮，杞即夷矣；子居九夷，夷不陋矣；沐紂之化，商士為頑人矣；因戎之遷，伊川為陸渾矣。非係於地也。晉之南渡，人物攸歸，禮樂鹹在，流風善政，史實存焉。魏氏恣其暴強，虐此中夏，斬伐之地，雞犬無餘，驅士女為肉蘺，委之戕殺，指衣冠為芻狗，逞其屠刈，種落繁熾，曆年滋多。此而帝之，則天下之士，有蹈海而死，天下之人，有登山而餓，忍食其粟而立其朝哉？至於孝文，始用夏變夷，而易姓更法，將無及矣。且授受無所，謂之何哉？」又曰：「周繼元，隋繼周，國家之興，實繼隋氏，子謂是何？」對曰：「晉為宋，宋為齊，齊為梁，江陵之滅，則為周矣，陳氏自樹而奪，無容於言。況隋兼江南，一天下而授之於我。故推而上，我受之隋，隋得之周，周取之梁，推梁而上，以至於堯舜，得天統矣。則陳奸於南，元閏於北，其不昭昭乎？其不昭昭乎！」
論曰：孟子曰：「人之性善。」荀子曰：「其善者偽也。」是於聖人，皆一偏之論也。推而言之，性之品有三，下愚、中人、上智是也。聖人言性之品亦有三，可上、可下、不移是也。黃帝生而神靈，幼而徇齊；文王在母不憂，在師不煩；後稷不坼不副，克岐克嶷。之謂上智矣。齊桓公以管仲輔之則理，以易牙輔之則亂；子夏出見紛華而悅，入聞仁義而樂。之謂中人矣。越椒之生，熊虎之狀；叔魚之生，溪壑之心。謂下愚矣。是故有有生而惡者，得稱性善乎哉？有生而善者，得稱性惡乎載？故曰孟子、荀卿之言，其於聖人，皆一偏之說也。窮理盡性，惟聖人能之。宜乎微言絕而異端作，大義乖而偏說行。孟子大儒也，荀卿亦大儒也，是豈特開異門，故持曲辯哉？蓋思有所未至，明有所不周耳。即二子之說，原其始而要其終，其於輔教化尊仁義，亦殊趨而一致，異派而同源也。何以明之？孟子以為惻隱之心，人皆有之，是非之心，人皆有之，性之生善，由水之趨下，物誘於外，情動於中，然後之惡焉，是勸人汰心源返天理者也。荀子曰：「人之生不知尊親，長習於教，然後知焉；人之幼不知禮讓，長習於教，然後知焉。」是勸人黜嗜欲求善良者也。一則舉本而推末，一則自葉而流根，故曰二子之說，殊趨而一致，異派而同源也。雖然，孟子之心，以人性皆如堯舜，未至者斯勉矣；荀卿之言，以人之性皆如桀蹠，則不及者斯怠矣。《書》曰：「唯人最靈。」《記》曰：「人生而靜，感於物而動。」則孟之言，合經為多，益故為賢乎。
生不能保七尺之軀，死何故隔一棺之土？然則衣衾所以穢屍，棺槨所以隔真。故桓司馬不如速朽，季孫璠璵，比之暴骸；文公厚葬，《春秋》以為華元不臣；漢王孫親土，《漢書》以為賢於秦始皇。夫葬者藏也，藏也者，欲人不得見也。而大為棺槨，備存器物，無異埋金路隅，而書表於上也。吾氣絕之後，便即時服幅巾故衣，以籧篨裹屍，擇不毛之地，穿坑下尺。平生之物，皆無自隨，唯齎《孝經》一卷，示不忘孝。籧篨之外，便以親土。若不如此，則冤悲沒世，長為恨鬼。
