行簡字知退，太子太傅居易弟。貞元末進士，元和中累遷司門員外郎主客郎中。寶曆二年卒。
骨雖無知，葬以表德。展厚禮於九原，樂深仁於萬國。惠加於鬼，則遊岱之魂有依；義感於人，故歸周之心不忒。原夫靈台肇建，璧池是穿。宛彼枯骨，委茲窮泉。既靡睹其銘誌，曾莫知夫歲年。兩伯乃色變衋爾，涕流泫然。爰命從者，將收瘞焉。俾夫惻隱之心，因形骸而下至於地；升聞之德，隨精魄而上動於天。徒觀其年代超忽，英靈淪沒。土變豐肌，苔封朽骨。於是惠沾生死，澤及榮枯。遣奠有加於蘋藻，備物無闕於芻塗。幽壤始開，見佳城於白日；靈邱是啟，旋卜宅於青烏。既而遷彼古埏，葬之中野。推城於重泉之內，昭德於普天之下。念此窮塵之骨，尚或墐之；欲使行路之人，不得見也。且夫聖人哀死，君子表微。用之於國而上下忻戴，書之於史而載籍光輝。諸侯感而思服，百姓從而知歸。以之理人而人自化，以之奉天而天不違。故能掩骼教行，送終義立。澤靡是浸；仁無不及。恩加師旅而同德數千，慶延子孫而卜代三十。且封比幹之墓，惟德是欽；護信陵之塚，其仁未深。曷若我罔辨名氏，莫知古今。招亡散之魂，複於棺槨；收無主之骨，斂以衣衾。蓋所以感鬼神而動天地，豈止夫三分天下而二者歸心。
天眷唐帝，恭承永命。守無事為至德，彰不言為大令。當寧而百蠻是賓，垂衣而八極居正。當書軌以混合，係祖宗而作聖。始契無外，人羞有為。戴北極以定位，比南山而不移。皇皇焉儼六服以禦宇，燭燭焉虛四聰而聽卑。備其文，火龍回帶以如動；藏乎用，天地成功而不知。與區夏再造，俾古今同道。靜以虛襟，固其大寶。儲精而雲鬱冠蓋，恭己而耀生黼藻。故能追軒皇，躡陶唐。文物周衛，邦家有光。颯祥云乎五彩，蟠瑞氣於六章。豈徒具飾乎領袖，亦已權量乎圓方。是知垂拱者古之難，委裘者聖之旨。蓋與神合，寧將智使？不然，何以配天心，安地紀。一家之大，無煩車馬以巡遊；九重雖深，盡見山川之疆理。所尚者，形神不拘，清淨為徒。體安以一襲，道洽於三無。俟時不在於顛倒，致美何傷於曳婁？於時天淨泰階，城開外戶。應星精以列將，動嶽神而生輔。楚制者分閫而守封，縫掖者坐帷而論古。纊未周而如挾，袞有闕而鹹補。德既昌焉，不亦宜然。蓂出豈勞於問曆，山呼無待於卜年。凝旒而惠澤潛布，斂衽而皇風靡前。與三五爭步驟，微臣亦迷其後先。
曰若稽古巨唐，累聖重光。盛烈貫於千古，英聲超於百王。爾乃群瑞呈祥，眾靈葉慶。神降休祉，天垂寶命。鳳籙於是薦臻，龜書以之疊映。萬姓忻東戶之日，一人奏南風之詠。至矣哉，媺無德而稱焉！臣聞非常之主，必有非常之臣。是以元凱升而唐德茂，稷禹用而虞化淳。武丁夢徵兮求版築之士，文王卜兆兮得垂釣之賓。豈直星精之誕方朔，維嶽之降甫申。故能殷周歎其多士，皇漢歌其得人。亦有九合稱齊，三分號蜀。猶傳善政，尚留芳躅。方鴻翼以濟時，比魚水而敦俗。誠小國之邊鄙，亦順時而自足。豈若我聖明之有天下也，總六合以為家，籠八荒而建國。既垂拱而敷化，諒偃兵而興德。為百代之規模，立萬邦之軌則。於是大君端冕而多暇，群臣奉職而有方。巍未蕩，濟濟鏘鏘。鹹有一德，視人如傷。夔龍在位，鵷鷺成行。君臣同德而均美，聖母臨人而永昌。豈徒超五臣而逾十亂，固將六五帝而四三皇。小臣微淺，才智疏越。濫吹紫庭，獻賦絳闕。敢同輿頌，竊為歌曰：元首明哉，股肱良哉。盛德至矣，大業廣矣。我一人兮化無窮，臨萬國兮道既融。同心同德，君聖臣忠。子子孫孫。永代克隆。
倬彼皇道，大哉聖君。窮厚載於宇內，俾鹹駕於海濆。故得遙遙之形，周八埏而匪間；彭彭之響，經萬國而俱聞。所以義在知方，理資從式。見軫轉而不阻，諒輻輳而有則。宏濟之利，既均美於三無；順動之端，方齊功於一德。是故達於疆場，踐彼幽遐。表合縱而道廣，知轍跡而路賒。亦由誡於險，去其邪。推善禦於有截，被至治於無嘩。殊途同歸，方見域中之大；引重致遠，是睹天下為家。然則將利於時，必徵所措。既同轍而異履，爰發軔而循度。周流忽越，誠轉蓬之足施；藺轢非逾，將掛彗而可布。至若偈兮無外，隱爾如斯。念徵至而必繼，嘉大同而在茲。固將混區宇，會華夷。始曳輪而寧虧遠邇，終推轂而不失毫厘。觀其政之大者，道亦斯假。苟憑軾而知風，矧擊轅而合雅。顧踐履之奚到，豈獨不東；信應用之無疆，寧惟諸夏。原夫建皇極，開帝功。三才既美，九有攸同。可使循環如貫，運動不窮。四會五達之莊，悠然盡屆；島夷卉服之俗，逖矣皆通。爾乃庶政聿修，遐方可討。俾守位者將順其理，利轉者心會於道。故車書而混同，誠鴻業之斯保。
國家古典修，時令順。命遒人之職，執木鐸以徇。本其教在每歲之發生，聽其音如群物之始振。於是官師傾聽，道路鹹聞。采謳謠於多士，延諷刺於大君。外振金聲，將發號而施令；中含木德，貴偃武而修文。所以應之如響，從以如雲。道達天和，契宮商而成韻；揄揚帝命獻詩頌而為群。懿夫一氣維則，萬人是效。儆於有位，佇從善而如流；慎乃攸司，固匪怒而伊教。百官奉職而奔走，萬族尋聲而騰趠。觀乎四會五達，舉而搖之；溥天率土，孰雲遠而。期赫赫於永代，每鏘鏘於此時。響不聞空，能同誹謗之木；聽猶在耳，將陳誦諫之詩。莫不獻其詞而諤諤，帥其屬而師師。靡其荒怠，曷不肅祇？士傳言而戾止，工執藝而疇谘。足以播祥風於地末，闡皇明於天垂。故夫聖之合，詢芻蕘而聽納；動而悅隨，謀卿士之箴規。乃知我武不施，司馬之執奚為。斯文未喪，封人之喻攸宜。徒雲擊在拊石，曷若恩斯勤斯？與德音而共暢，載仁聲而遠馳。則六變通神，九成感物，不足擅美而標奇也。故我後振鐸以聳善，喜人之敢諫。俾夫下不瀆，上不慢。由和鈴之昭其聲，致朝野之清宴。
至堅者石，最靈者人。何精誠之所感，忽變化而如神。離思無窮，已極傷春之目；貞心彌固，俄成可轉之身。原夫念遠增懷，憑高流盼。心搖搖而有待，目眇眇而不見。絲蘿雖托，難立節以自持；金石比堅，故推誠而遂變。徒觀夫其形未泐，其怨則深。介然而凝，類夫啟母之狀；確乎不拔，堅於王霸之心。口也不言，腹兮則實。形落落以孤立，勢亭亭而迥出。化輕裙於五色，獨認羅衣；變纖手於一拳，已迷紈質。矧乎石以表其貞，變以彰其異。結千里之怨望，含萬里之幽思。綠雲朝觸，拂峨峨之髻鬟；微雨暮沾，灑漣漣之珠淚。雜霜華於臉粉，脫苔點於眉翠。昔居人代，雖雲賦命在天；今化山椒，可謂成形於地。於是感其事，察其宜。采蘼蕪之芳，生不相見；化芙蓉之質，死不相隨。冀同穴於冥漠，成終天之別離。則知行高者其感深，跡異者其致遠。委碧峰之窈窕，辭紅樓之婉娩。下山有路，初期攜手同歸；闚戶無人，終歎往而不返。嗟乎！貞誌可嘉，高節惟亮。同胚渾之凝結，異追琢而成狀。孤煙不散，若襲香於爐峰之前；圓月斜臨，似對鏡於廬山之上。形委化而已久，目凝睇而猶望。悲夫思婦於行人，莫不睹之而惆悵。
先王之禦天下也，與物為公。知文不足以獨理，故資武以為雄。弧矢之利，以徵不服；劍戟之用，以威遠戎。俾梯山而入貢，故率土而向風。懿夫歐冶，實曰良工。鑄龍泉之劍，煉耶溪之銅。於是制良模，啟洪爐。炎炭赫以震爇，大冶屹而山孤。其始作也，煙氣成陣，橐聲若雷。三光動色，六氣飛灰。蛟龍捧爐，雷公擊節。龍勢初成，玉匣新發。利可吹毛，光能瑩雪。此劍之德，百夫稱傑。此劍之用，千里流血。豈比乎解牛之刃，自謂良庖；倒載之幹，虎皮以包。蒙莊說之以喻道，周處憑之以斬蛟。荊軻一拔以擊秦柱，漢高三尺以定天下。士庶得以安身，王侯得以辟土。是知劍也，藉以防虞。豈比樂雲，不在鍾鼓。既而切玉期用，剸犀是逢。常聞靜亂，舊說為龍。佩服是宜，則聖哲攸重；棄捐不可，故牛鬥是衝。馮諼再彈，而見於下客；季劄一返，空掛於長鬆。逮會邊塵欲飛，邦人斯恐。猛士揮戈，謀臣賈勇。是殲是滅，再持再捧。四夷懾之以寧居，一人得之以垂拱。是劍也古今之重，是劍也荷君之寵。
金有利用，躍而呈祥。騰沸渭之炎彩，耀赫奕之雄光。始則沉潛，將委形於鍛鑄；終能踴躍，求效用於鋒铓。於是挺奇姿，奪良冶。歎凡目之莫辨，懼名工之或舍。既翕之在鎔，尚淵淪這未寫。進紫光而旁射，期遊刃以剸犀；烘赤氣而上衝，願成形於斬馬。徒觀其扇巨橐，鑠利金。聲激射，勢浮沉。鳧氏傾耳以駭意，歐冶拭目以闚臨。既而赫矣不常，爛然有待。紅霞聚蓄於穹穀，滄波跳出於溟海。風雷於是借威，日月為之揚彩。自殊美玉，豈韞櫝以沽諸；願比雕戈，庶因茲而礪乃。若夫流精表異，變態無私。象君子有剛柔之性，同聖人不凝滯於時。蓮鍔尚融，若踴決雲之刃；雲鋒未鑄，如呈切玉之姿。矧夫騰躍在中，發揚於外。君若銷形制器，我則保其堅貞；君若應用衛身，我則期於遠大。懿其鑠為金而不離，效其祥而自殊。幸托跡於鎔範，希效質於規模。彼號巨闕，出昆吾。龍藻龜文，既已稱其昔有；指晉揮鄭，孰可使其今無？嗟乎！光彩陸離，輝華彰灼。疑狂電之乍發，狀長星之不落。異十日之俱流，殊眾口之相鑠。精靈有感，不憚豐城之沉；神化無方，願繼延乎之躍。哂備物之鉤戟，恥分形於錢鎛。客有仰祥金以立誠，庶堅貞之有托。
羅之名兮惟一，羅之用兮不同。彼以獲禽為利，此以救物為功。象夫天而圓其外，體乎道而虛其中。執拯溺之心，忘乎雲鳥；表好生之德，及其水蟲。觀其膺用之初，裁成之始。利物提挈，順時行止。夕掛於壁，若滿月之在天；曉用於人，狀圓荷之在水。爾乃匪虛實，如有無。心寧勞於凝滯，體非憚於沾濡。伊紗燈之護蟲，則理齊而功倍；彼綸巾之漉酒，乃跡同而用殊。若夫氣爽秋曉，景光春晝。臨桐井之銀床，近蓮塘之玉甃。於是銅瓶傾寫，金盆俯就。迸千點之珠光，垂一帶之冰溜。初疑散絲之雨，灑綠雲而亂飛；又似瀑布之泉，穿碧煙而下透。且夫環之勁鐵，取其堅而不朽；冪以輕紗，取其疏而無漏。彰妙用於不凡，表深仁而善救。濾顏生之瓢，水欲飲而徐清；漉範令之釜，魚將烹而獲宥。然則開三麵者，其仁未知；張一目者，其害有餘。曷若篩麼蟲而必礙，投勺水而皆虛。縱醯雞為解羅之鳥，舍並鮒為漏網之魚。斯則用資於生，不資於殺；仁在乎密，不在乎疏。夫以道存仁恕，水何大而不濾；物莫隱欺，蟲何微而風遺。雖焦螟之生必全，有以小為貴者；江漢之流雖大，盡可一以貫之。功且知其至矣，用寧憂於已而。客有撫而歌曰：玉卮無當兮安可擬，風瓢有聲兮不足比。惟濾羅之用也大哉，故去此而取彼。
樂之容，舞為則，導於情，崇於德。制其衣而五方鹹備，頌其序而八卦不忒。然後體利貞而疾徐有度，法行健而循環不窮，數盈而剛柔匪雜，綴短而明德將融。初配六以回旋，狀馬行於此；及變三而成列，如龍化其中。信乾坤之簡易，應金石之變通。於是步日而前，因風而舉，乘飄颺而婆娑雜遝，映照燭而長短合序。既順之而不卻，亦明之而有所。則離巽之不差，豈進退之無旅？則有應水之理，象木之規，疊若奔溜，散如繁絲。五色相宣，謂神龜初負；八音鹹奏，知靈鳳來儀。震也坎也，何斯違斯？既以悅隨，企其遵令。象山而乍結乍凝，依澤而若遊若泳。狀巍巍之德，仰之彌高；節蕩蕩之音，於斯為盛。是知艮、兌之為美，故必隨而不競。
是故聖人窮樂之變，制舞惟新，效知來而藏往，故有要而有倫。非幹戚之前設，若鈞天之所陳。至若卿雲共臨，瑞日同霽，乍離乍合，若翔若滯。隨方辨色，非前代之舊章；應節成文，實我唐之新制。是知舞以適道無頗，樂以審政同和。觀象取則，異乎側弁峨峨。則斯舞也，實百代之不訛。
高山穹崇，山有石兮，玉在其中。物不能自珍，綿千載而抵飛鵲；寶所以為異，貫四時而見白虹。積苔文而外翳，涵冰形而內融。煥乎有文，既自抱其堅白；敦兮在璞，將有俟於磨礱。嗟夫！委質含章，藏暈晦跡。奇文於特達，韜善價於今昔。棄他山之下，未得輝乎滿堂；泛謂水之中，誰複知其盈尺。混清潤以潛潁，托層崖而委積。愛而不見，雖類懷寶迷邦；和而不同，終辨我心匪石。懿夫石惟縝密，玉乃堅貞。孕明含粹，養素挺英。包其蒙，詎睹蕊兮之色；藏於密，誰識詘然之聲？徒觀夫明其內，晦其外，諒可久而可大；見其素，隱其華，若去泰而去奢。形委順而可轉，心抱忠而無瑕。暗然而彰，同夫珠媚於水；光而不耀，異乎金在於沙，爾其玉方蘊藏，石未磨磷。氣中潛以育德，色旁達而示信。處於鑿鑿，則水折而方流；依彼岩岩，亦山輝而未潤。照廡之光尚戢，截肪之色空存。昧識者但見其落落，精鑒者方辨其溫溫。石不能言，莫遇琢磨之力；玉未成器，難逢拂試之恩。則知至寶在乎藏真，至德惡乎自伐。刳其心而白不受采，實其腹而間不容發。客有愛此堅貞，想其清越。歎時俗之莫顧，惜輝化之潛發。儻見采於一拳，庶無虞於再刖。
美矣哉！有玉於茲，不磷不緇。韜而藏則傷乎秘寶，懷而匿又慮乎失時。是以露瑤華之炯爾，就朝市而沾之。且以辨玉璞之名，目以見至珍之道。耀盈尺之燦燦，彰合拱之皓皓。使思之者睹於貞清，仰之者知乎堅好。首六瑞以為瑞，排眾寶而稱寶。然後厥聲載路，厥價載聞。蘊十德以光代，先駟馬以薦君。亦何必隱映其華，韜藏其美。行於魯謂迷邦之士，入於宋比越鄉之子。豈獨用為薦神，亦自以為厲已。且時見玉而既重，玉待時而以諧。獻楚之忠誠必賞，求秦之價直非乖。自可覆之於櫝，鬻之於懷。間彼琅玕，照追師之笥；離於衣褐，裨天子之階。寧令善價不再，良辰無幾。且遠於簪裾，永疏於筐篚。夫然，則玉工貽誚，君子不韙。韞藏之則爾，能求沽之則吾。豈如垂棘之璧，不琢之珪？亦當出彼岩石，鬻此規攜。是以百爾之行，一與之齊。未有玉逢價而更惜，士於時而自迷。然則事有可而必行，辭有為而焉說？道既危而思隱，善求顧而無伐。故沾玉者遵於賜言，待價者存乎子曰。沽哉！於斯文而蓋闕。
璧之為寶也至珍，龍之為物也至神。蘊彼堅貞，由是見希於代；神其變化，胡不可畏於人。苟以力奪我寶，則必害及爾身。原夫被褐而來，艤舟以濟。懷白璧為利涉，佩青蛇而自衛。光連曉日，若明鏡之高懸；影落深潭，狀白虹之初霽。孤棹才移於渡口，二龍見於波際。將至寶因此可求，謂匹夫於焉易制。徒觀其迅雷鏗訇，狂電翕。轉清輝而陽景滅曜，噴風雨而晴空變色。拖尾乃無所遁逃，矯首則方將薦食。朱萍焉能施其術，佽飛莫得用其力。滅明乃挺利劍，整扁舟。驅天吳，北陽侯。壯誌奮而發植冠聳，瞋目張而眥裂血流。白刃下耀於淵室，紫氣上衝於鬥牛。左絕其脰，右摏其喉。擢錦繢之鱗，觸驚波而乍聚乍散；灑元黃之血，隨奔流而或沉或浮。既風恬而雨絕，俄霧廓而煙收。龍實最靈，孰可以威而讋；璧惟重寶，豈得不義而求？既而弭波瀾，濟江幹。璧非人，願保全而莫可；人非劍，思耀武而誠難。然後韞神邱，即長路。持拱璧而歎息，盼中流而回顧。豈不以懷寶者為物所求，恃力者為人所惡？且龍實恃力，人惟懷璧。爾實我欺，我非爾惜。雖在時之攸重，諒於人而何益？聞老氏之誡，莫守乎滿堂；考聖人之清，不貴於盈尺。遂投之河而神罔敢受，毀於岸而人莫敢有。紛然電散，謂齊後之碎連環；騞爾星分，同亞父之撞玉鬥。則知動不可妄，求不可苟。始則將害於人，終乃自貽伊咎。胡不伏水府而藏珠於頷，照昆山而銜耀於口故貪而斃也，誠罹有悔之凶；毀以棄之，安能無脛而走？嗟乎仁必有勇，信千古而不朽。
纖纖之月兮濯影清流，淠淠之鱗兮妄意懸鉤。乍見之而深入，複瀺焉而誤遊。尋落餌，遲來舟。遊泳不安，頗似縱而方引；噞喁自失，疑已懸而未收。當其照溪篁，興舟子。駭垂竿而亂動，訝半規而特起。諒不知夫月來，徒有虞於夕死。或跳躍無所，每健羨於脫泉；周旋不能，乍蹉跎於失水。且複走菱荇，觸洲沚。斂鬐鬛以曲全，高首目而圜視。引耀方丈，形儀更真。掛影西南，盡迷元兔；與波上下，難晦紫鱗。雖類吳牛之喘月，獨喻文鰩之觸綸。轉蕩其心，似迎其手。恐牽複於未濟，懼鉤深於善誘。同畏景惡跡之士，視於無形；異貪餌慕膻之徒，求之何有。夕惕未已，宵迷不舒。每流浪而遷逝，願息陰以躊躇。豈將畏首與畏尾，亦將慎終而慎初。靄靄孤光，隔千里而共此；鰥鰥下視，雖擘波其焉如。既而魄盡中流，光沉西海。猶愕眙於胡處，尚怵惕春安在。豈鵬化之質，不能奮飛；方魚服之時，每嗟危殆。悲夫似是之疑，何莫由斯。況文竿晝引，緒繭宵垂。苟人謀之不輟，何天道之可闚。安得遠猜機，漾修迥。笑明月而弄淪連，與狎歐而相並。
惟鬥之列，在天之中。象其車之為用，明乎運而不窮。爛然有光，隨月建而不忒；循環靡定，轉天道而潛通。爾其自彼元功，彰乎真宰。輻輳而眾星有次，環回而周天可待。將臨無極，同樂禦之在君；隨轉無窮，異月輪之生。海故得四時式序，九有皆臨。順乎軌而克陰陽之分，比於轂而正天地之心。宛轉潛移，循環微至。周行不失於紀綱，順動罔差於躔次。何有象而著天，何無跡而行地。是使星辰日月之度，光不失三；春夏秋冬之期，時不愆四。懿夫拱極昭彰，垂精耀铓。將侔功於引重，在載德以知方。莫測車行，式瞻其上象；遙觀帝座，宛在彼中央。是動不過位，止無其常。作解疑夫監監，有耀想乎煌煌。然則七星所臨，下土之分。度數必循於厚載，經行用昭其廣運。是以義將德比，動與化俱。廣覆之恩既博，致遠之道斯殊。輪不推兮，展雲鋒而罔懼；駕非馬也，曆天險而無虞。所以取轅轂，喻璿樞。見維北之運矣，豈指南而已乎？猶一人之在上，而萬國之是制。規圓而輪轉罔差，鱗次而運行無替。遵不已之道，豈念窮途；駕自然之車，寧愁輿曳？是則天衢可陟，雲路有勢。幸見殊於輪扁之徒，不可使其功而效藝。
人之蘊德兮唯車可同，載諸身兮運轉無窮。苟規模之不紊，在夷險以皆通。遊必有方，靡假顏生之禦；成之在我，寧煩奚仲之功？原夫雕斫何勞，周旋不礙。得亨衢古道以方駕，將璞玉渾金而共載。廓情田而作路，終自東自西；調意馬以服箱，任或進或退。且見其制非假手，用不由人。馳懿範而深疑軋軋，聽嘉聲而乍認轔轔。如榮晝錦之衣，便同華轂；儻被懸鶉之服，豈異椎輪？是何輗軏無施，脂膏莫有。學海深而濡軌堪虞，詞林秀而養材自久。誨人不倦，初訝其役車不休；見賢思齊，豈憚乎挾輈而走。莫不乍行乍止，載疾載徐。究其理而大矣，較其功而忽諸。程君之夢捧陽精，還同照乘；黃霸之惠如時雨，宛是隨車。乃知德以飾身為規，車將載物是致。苟執德之不惑，故憑車而取類。善行而所去無跡，遵道而雖遠必至。功能救旱，喻流水以寧慚；美播惟馨，媲七香而何異？大矣哉！妙才難問，良工在茲。曝腹而那殊炙果，書紳而乍認執綏。此車也，價雖擅於五行，應難比矣；數徒多於百兩，未足方之。士有軌轍無逾，威儀靡忒。逢時期牽駕之用，抱素乏丹青之飾。儻題品之未遺，願為車而比德。
狐者微物，死乃可珍。想彼邱而結戀，正茲首以歸仁。生也有涯，且不忘其本；死而無二，亦不喪其真。可以德於先哲，實聞言於古人。原夫委化將終，微情有托。麵淇梁之窟穴，目武都之林壑。顧慕而首尾不差，向背而東西必度。死生契闊，知歸骨之莫從；視瞻無回，念舊鄉之可樂。矧茲異質，蘊彼仁心。寧九尾之足尚，實三德而可欽。豈不以懷舊誠切，戀主誌深。等太公之於齊，終聞返葬；比莊舄之去越，尚發哀吟。想夫溘爾數窮，隱然存盼。歎青邱之永廖，想南山之不見。其心懷土，望故處以增悲；惟首正丘，聊向隅而表戀。知其戀本者合於禮，戀舊者繼乎情。何綏綏之陋質，葉仁人之美名。觀物化，感平生。頤指而千羊讓德，頭會而百獸慚獰。徒觀其首也不回，心乎惟懇。殊聽冰而表智，異含沙而招損。正有芃之質，誌在慎終；委莫赤之容，仁無棄本。想其美也，合於禮者。鄙賁首之牂羊，符戀主之良馬。觀跂行喙息之類，其數則多；察樂生念本之徒，斯情蓋寡。繄茲獸之可奇，諒古今而稱之。死不擇音，嗟逐鹿於往日；生而隱霧，歎元豹於昔時。曷若懷念遠之感，軫去故之悲？異哉首邱之仁也，非眾類之等夷。
上帝宥密，露滋貺吉。青紫相宣，元黃間出。湛鮮輝以交透，涵潤彩以爭溢。搖泫泫於微風，散離離於初日。滴而成暈，宜警鶴之偏聞；感以無情，勝舞獸之能率。被萬物之鹹睹，表天心之以溥。識瑞氣之非二，辨方來之自五。洗於石如披媧後之文，遍於地似割封侯之土。合德於唐，成金之黃。鳥晨散而翻墜，煙晴籠而轉光。既桂成於重葉，亦珠綴於垂芒。契之斯來，我則調玉燭而後致；求之靡得，彼則耀金莖而莫量。是以其邦用昌，其人用康。誠可以為飲，不可以為霜。其離絢兮，其濃沃若。遐矚文象，旁通綺錯。狀郊祀之琮璧，燦以芬敷；擬霄漢之雲霓，煥乎蕭索。固自天而同酒，諒不醉而可樂。其甘如飴，其凝如脂。苟葉於道，不常厥期。在春而眾葩皆麗，或秋而群蕪更滋。彼露矣，我王則之。接花光兮渥蓂莢，連碧砌兮滿階墀。旁沾兮對龍袞之彪炳，紛映兮逼鸞鳳之葳蕤。始繁於天臨之際，終晞於日旰之時。足使魏殿懷慚，漢宮非勝。多聞前後之仙術，豈逮吾君之響應。願濡翰於攻文之徒，庶發揮於夢筆之興。惟上天之陰騭，至誠感通，靈液肇吉。能分五色之異，以候一時之出。祥風爍乎茂草，瑞景晞乎朝日。玄黃雜錯，綴玉樹以相鮮；丹紺交輝，映金盤而乍失。既能偶聖以呈貺，寧有普天之不率？飛液花塢，流光蕙圃。青熒玉綴，燦爛珠吐。靈藥訝仙童捧來，潤石疑女媧欲補。花禽拂著，宛如陳寶之雞；平野染成，煥若徐方之土。當其金烏戢耀，玉兔騰光。夜寂空知警鶴，寒輕猶未為霜。徒想狀天，酒類神漿。豈辨彰施而披棘，尤分雜錯以沾裳。滿林嶺而霞駁，遍莓苔而錦章。自然郁為天祚，慶我皇唐。何必征勒畢之言，以為國泰；驗吉雲之說，乃辨時康？嘉其風中煜爚，空際浮爍。綴瑤草以紛敷，泫庭柯而照灼。彼瀼瀼刺其感歎，此湛湛歡其宴樂。徒用興其詠歌，曾何睹其交錯。未若含瑞表德，耀彩逢時。乍綺分於彼，或星合於茲。為陰陽之淳粹，作花木之葳蕤。喜氣度關，徒虛語耳；榮光出水，曷足方之？是知天降休祥，聖為明證。淡汪濊之仁澤，得文質之善稱。天何言哉，國有感善應。 　　。
人之夢，異於常者有之，或彼夢有所往而此遇之者，或此有所為而彼夢之者，或兩相通夢者。
天後時，劉幽求為朝邑丞，嚐奉使歸。未及家十餘裏，適有佛堂院。路出其側，聞寺中歌笑歡洽。寺垣短缺，久睹其中。劉俯身闚之，見十數人，兒女雜坐，羅列盤饌，環繞之而共食之，見其妻在坐中語笑。劉初愕然，不測其故久之，且思其不當至此。複不能舍之，又熟視容止言笑無異。將就察之，寺門閉不得入。劉擲瓦擊之，中其壘洗，波迸，走散，因忽不見。劉逾垣直入，與從者同視，殿廡皆無人，寺扃如故。劉訝益甚，遂馳歸。比至其家，妻方寢，聞劉至，乃敘寒暄訖。妻笑曰：「向夢中與數十人同遊一寺，皆不相識，會食於殿庭，有人自外以瓦礫投之，杯盤狼籍，因而驚覺。」劉亦具陳其見。蓋所謂彼夢有所往而此遇之者矣。
元和四年，河南元微之為監察禦史，奉使劍外。去逾旬，予與仲兄樂天、隴西李杓直同遊曲江，詣慈恩佛舍，遍曆僧院，淹留移時。日已晚，同詣杓直修行理第，命酒對酬，甚歡暢。兄停杯久之曰：「微之當達梁矣。」命題一篇於屋璧，其詞曰：「春來無計破春愁，醉折花枝作酒籌。忽憶故人天際去，計程今日到梁州。」實二月二十一日也。十許日，會梁州使適至，獲微之書一函，後寄《紀夢詩》一篇，其詞曰：「夢君兄弟曲江頭，也入慈恩院裏遊。屬吏換人排馬去，覺來身在古梁州。」日月與遊寺題詩日月率同。蓋所謂此有所為而彼夢之者矣。
貞元中，扶風竇質為京兆韋荀同自毫入秦，宿潼關逆旅。竇夢至華嶽祠下，見一女巫，黑而長，青裙素襦，迎路拜揖，請為之祝神。竇不獲已，遂聽之。問其姓，自稱趙二姊。及覺，具言於韋。明日至祠下，有巫迎客，容質裝服，皆所夢也。顧謂韋曰：「夢有徵也。」而命從者視囊中，得錢二環與之。巫撫掌大笑，謂同輩曰：「如所夢矣。」韋驚問之，對曰：「昨夢二人從東來，一髯而短者祝酹，獲錢二環焉。及旦，乃遍述於同輩。今則驗矣。」竇因問巫之姓氏，同輩曰：「越二姊也。」自始及末，合若符契。蓋所謂兩相通夢者矣。
行簡曰：《春秋》及子史言夢者多，然未有載此三夢者也。世人之夢亦眾矣，亦未有此三夢。豈偶然耶？抑亦必前定耶？予不能知。今備紀其事以存錄焉。
長安西市帛肆，有販粥求利而為之平者，姓張不得名，家富於財，居光德裏。其女國色也，嚐因晝寢，夢至一處，朱門大戶，棨戟森然。由而入，望其中堂，如欲燕集張氏之為。左右廊皆施幃幄，有紫衣吏引張氏於西廊幕，見少女如張等輩十許人，皆花容綽約，釵鈿照耀。既至，吏促張裝飾，諸女迭助之，理澤傅粉。有頃，自外傳呼侍郎來。競隙間闚之，見一紫綬大官。張氏之兄嚐為其小吏，識之，及言曰：「吏部沈公也。」俄更哦曰：「尚書來。」又有識者，並帥王公也。逡巡複連呼曰某來某來，皆郎官以上。六七個坐定，前紫衣吏曰：「可出矣。」群女旋進，金石絲竹，鏗鍧震響。中署酒酣，并州見張也而視之，尤屬意，謂之曰：「汝能習何技？」對曰：「未嚐學聲音。」使與之琴，辭不能。曰：「第操之。」乃撫之而成曲，予之箏亦然，琵琶亦然，皆平生所不習也。王公曰：「可矣。」因命采箋為詩一絕以與之，張受之，寘之衣中。王公曰：「恐汝或遺，今乃口授。」吟：「還梳鬧埽學宮妝，獨立閑亭納夜涼。手把玉簪敲砌竹，清歌一曲月如霜。」張曰：「且歸辭父母，異日複來。」忽驚啼而寤，手捫衣帶曰：「尚書遺詩矣。」索筆錄之。問其故，泣對所夢，且曰：「殆將死乎？」母怒曰：「汝乍魘爾，何以為嬖，乃出不祥言如是。」因臥病累日，外視有持酒肴者，又有將食來者，女曰：「且須膏沐澡瀹。」母聽。良久，[QTDW]妝盛飾而至。食畢，乃遍拜父母及坐客，曰：「時不留，某今往矣。」因援衾而寢。父母環伺之，俄爾遂絕。時會昌二年六月十五日也。
立言，宣州人。貞元末進士，太和末由廬州刺史召為司農少卿，為京兆少君知府事，以附李訓、鄭注誅。
上方繼統大寶，發號初年。俾木鐸是徇，彰皇恩而宣。清韻乍分，庶道乎無遠不浹；長聲始振，將表乎有開必先。蓋欲由舊章，布新令。使有聞而必戒，如審樂以知政。德音爰降，義符詔諫之君；大典允敷，道契多能之聖。洪纖手運，斷續風移。始條貫以遐遠，終激揚而廣施。發千門以瀏亮，儆三條而逶迤。將警乎群心，斯乃有倫有要；言提乎眾耳，孰可不識不知。且夫洞然諧音，鏘爾立號。豈比官師之職，無勞有司之告。是知君立教，非鐸而不宣；金有聲，非木而奚道。所以酌彝古典，稽法前王。範乎金，蓋取乎剛德示利；振以木，期在乎直言有章。罔非舌而是出，信有聲而必揚。鄙伐鼓之坎坎，小和鈴之央央。節奏中規，周旋有序。合椌楬，諧律呂。侈弇之制自異，陶匏之音不舉。動而逾出，擊且殊於錞於；虛以和鳴，懸匪勞於簨虡。帶未央晨漏，時與俱來；混南山殷雷，乍迷其所。於以明盛禮，於以揚王猷。日聞四方，聽思聰而廣被；教覃萬國，澤鹹霈而周流。或乃妙響清越，綿綿將歇。敢煩手於再振，冀駭耳於一發。客有觀光以成文，願刊象魏之闕。
人之化兮，從政之所向；草之偃兮，隨風之所仰。大小覃及，道均乎廣敷；高下必加，義存乎溥暢。將鹹被於榮悴，非有阻於遐曠。感之化靡，自符於順柔；動而悅隨，豈因乎用壯？如雲起於龍召，若臣和於君唱。豈蕭條眾芳之間，翱翔激水之上而已。美其抗威有制，應物無私。播生成於萬族，順炎涼於四時。彌岡阪以盡仆，曆原隰而無遺。颼飀其音，時自南而自北；扶疏其狀，隨左之而右之。泛蘭叢而影分丹穎，轉蕙圃而樂搖碧滋。有感而施，不獨芃芃其麥；觸類皆長，寧遺楚楚者茨。則知草之偃風，威之所藉；人之理上，政之所化。不然，則何以喻德君子，比訓小人。佐天地之化育，助雷雨於陶鈞。當槁葉辭條，我則激淒清於霜夕；及晴川解凍，我則散煦嫗其陽春。豈直落餘花於黃菊，翻碎浪於青蘋。至哉！凝韻鬆桂，傳香蘭茝。不得而疾，合帝德之無方；不厲而威，若神功之有宰。茲君令所以為此，聖人於焉嘉乃。觀其匪疾匪徐，或吹或噓。俾夫曲者必直，勾者必舒。庭葉晚飛，墜丹梧於颯爾；池荷夜轉，瀉珠露以連如。是則草非風不靡，人非化不被。故取鑒者用於斯，觀政者必於是。況王者致理，與物化遷。敬授人時，乃何風不順；式孚惠澤，則何草不元？既殊拔木之日，斯鄙偃禾之年。賦風行之義，可以知其教焉。
夫人字芳，太原人也。先伊耆氏之胃，封爵列位，皆附舊史，故隱顯不言。因遠祖居毗陵，今為毗陵人也。祖觀，父昇，並高尚雲林，獨立不懼，積慶儲祉，是生夫人。夫人即昇之長女也。年始初笄，歸於許氏。輔佐君子，協和中外，其儀可範，其德可大，貞順模於九族，婉娩美於當代。嗚呼！上天而假其德，不假其永世之壽，是足可悲。以貞元廿年七月三日，寢疾卒於❥孝鄉唐昌裏之私第，春秋五十有五。以貞元廿一年孟春月三日，安厝於震澤裏之原，禮也。夫人生二子，長仲宣，次仲康，並哀疚悚心，窮號泣血。懼山穀之遷變，乃刻石而為銘。
礪字元明。少為浮屠法。從兄震薦，為興州刺史檢校尚書左僕射，領山南西道節度使。元和四年卒，贈司空。
得昌潤狀，量移官通州別駕崔河圖，使奴詆百姓妻，抑壓於家中驅使；又訴稱疾病，請於果州尋醫，審令驗問，並無疾患者。崔河圖自量移通州，已逾三載，不遵法度，故犯典章，恃其曾踐周行，曆官省闥，恣為累橫，侵擾黎元，使奴詆抑良人，訴疾妄求出界，交通豪俠，迫脅村閭。伏以巴南諸州，去使遼遠，山川重阻，道路踦危，若縱奸人，必慮扇結。況河圖怨望日久，情狀難原。❥
至人禦時，大禮爰設，資亭育以為德，立堤防以垂範，三千之儀畢備，九歌之序載揚，承規理人，開物成化。習齒以青陽肇發，落韶夏之風景；薑肱以朱明始臨，欣畏日之卉木，俱尊函丈之業，共仰摳衣之軌。爰茲餧獸，未葉於順時；複此迎貓，有虧於通典。事不師古，如何兩昧，學而不修，此焉雙缺，適吳蜀以俱廢，比臧穀以同年。雖聖主寬刑，唯留一麵，而愚人懵學，自掛三章。咎也己招，法將焉設？請從泣辜之筆，以徵紊禮之至。
子溫，京兆華原人，太子太保公綽之父，官丹州刺史。
磽肥異宜，給受殊制，苟夫田之可易，在公道而奚爽？惟甲奉其所主，念此為農，無怠無荒，將陳耕鑿之力，是藨是蓘，以期國家之利。雖在勤不匱，而處塉則勞，風雨每調，莫睹如雲之稼，收獲斯至，空嗟懸磬之室。徒逢時於樂土，終歎乏於良田，懷不足而是憂，思鼓腹而何及。觀其所給，察其所由，在《周典》而無辜，論《漢史》而何著？惟農是卹，於法何乖？寧易地以豐財，豈守株而喪本。更耕之訴，據百畝而何傷；過數之科，在三章而宜舍。
宏正本名興，字安道，平州人。田季安時為衙內兵馬使。季安死，眾請宏正為帥。與將吏約，請歸六州版籍於朝，然後視事。憲宗嘉之，加銀青光祿大夫檢校工部尚書魏州大都督府長史兼御史大夫上柱國沂國公，充魏博節度觀察處寘度支營田等使，乃賜今名。元和十四年加檢校司徒同中書門下平章事，進侍中。穆宗立，王承元以成德軍請帥，詔宏正兼中書令為節度使。長慶元年，為王庭湊所害，年五十八，冊贈太尉，諡忠湣。
臣聞君臣父子，是謂大倫，爰立紀綱，以正上下。其或子為不子，臣為不臣，覆載莫可得容，幽明所宜共殛者也。臣家本邊塞，累代唐人，從乃祖乃父以來，沐文子文孫之化。臣幸因宗族，早列偏裨，空馳戎馬之鄉，不睹朝廷之禮，惟忠與孝，天與臣心，常思奮不顧生，以身殉國，無由上達，私自感傷。豈意命偶昌時，事緣難故，白刃之下，謬見推崇。天慈遽臨，免書罪戾，朝章洊及，仍委旂旄，錫封壤於全藩，列班榮於八座。君父之恩已極，絲毫之效未伸，但以冒知羞，低徊自愧，是知功榮所著，必俟危亂之時，徼幸之來，卻在清平之日，循涯揣分，以寵為憂。伏自天寶以還，幽陵肇禍，山東奧壤，悉化戎墟，雖外一車書，而內懷梟獍，官封代襲，刑賞自專，國家含垢匿瑕，垂六十載。臣每思此事，當食忘餐。若稍假天年，得奉宸筭，兼弱攻昧，批亢搗虛，竭鷹犬之資，展獲禽之用，導揚和氣，洗滌偽風，然後退歸田園，以避賢路。臣懷此誌，陛下察之。又臣每在軍中，多居偏鎮，每遇奇計，心實親之。有布衣崔歡，結茅王屋，但茹松柏，不雜風塵，與臣周旋，頗有年歲，自臣受命，惠然肯來。臣遂請攝節度參謀，俾之奏事。臣胸襟所蓄，書不盡言，實冀因人，紓其積憤。臣不勝感恩戴荷懇苦之至，謹差攝節度參謀王屋山人臣崔歡謹奉表陳奏以聞。
宏正珍重執事之心，積二十餘年，竟不獲自道於執事者，徒懇懇終日，常恐空老而無所歸誠，固內不自安矣。自前年朝謁，得展拜執事於道路之間，時苦牽事，複略不得伸前時所蓄之意，彌有不足於心矣。執事以古今仁義，發為懲惡勸善之心，豈惟當世士君子所賴，抑亦姬公、孔子之心，徒執事而明白之矣。每覽前後史策，紀其所為古之賢者，有出無愧矣。宏正近奉制書，去魏就鎮，自念榮寵已極，能無憂惕之甚哉！且自二寇亂常以來，六十餘載矣，河北之地，教化之所不行，冀、趙、魏、常山，又河北之尤者，日月積習，遂為匪人，誠可悲矣。寢食常念之，以為負經濟不羈之才者執事，可以將朝廷之化，移獷俗之心矣。宏正庸虛，輒不自意，思君子降重，為邑人啟茅塞之心，仰執事坐師氏之筵，使鄙夫修擁彗之禮，則向之羞姑可掩矣。不審執事當俯而就之乎，複恥而不就乎？今輒虛上倅之位，俟君子光臨。古人有功成不居，退得所詣者，鄙人詠之久矣。儻終不拒至誠之情，幸甚。
布字敦禮，魏博節度使宏正之子。授御史中丞，入為左金吾衛將軍，拜河陽節度使。長慶初徙涇原，牙將史憲誠叛，逼布行河朔舊事，布度眾且亂，為書謝帝，引刀自刺。年三十八，贈尚書右僕射，諡曰孝。
臣觀眾意，終負國恩，臣既無功，敢忘即死？伏願陛下速救光顏、元翼，不然者，義士忠臣，皆為河朔屠害。
