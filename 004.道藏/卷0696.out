德裕字文饒，趙郡人，宰相吉甫子。文宗朝拜兵部尚書，以本官同平章事，封讚皇伯，為中書侍郎集賢殿大學士，罷為興元節度使，徙鎮海軍。武宗立，召授門下侍郎同平章事兼左僕射，守司徒，進太尉，封衛國公。宣宗立，以太子少保公司東都，再貶潮州司馬，又貶崖州司馬。卒年六十三。
蜀道有青城峨眉山，皆隱淪所托。辛亥歲，有以鑄金術幹餘者。竊歎劉向累世懿德，為漢儒宗，其所述作，根於聖道，猶愛信鴻寶，幾嬰時僇，況流俗之士，能無惑於此乎？因作賦以正之。
漢武帝遭世承平，百蠻以寧。自謂德成堯禹，功高湯武。聞升龍於鼎湖，乃甘心於斯語。有方士李少君，譎詐丕誕，乘邪進取。盛稱化丹砂為黃金，可以登青霄而輕舉。時董大夫侍側，帝曰：「子知其術乎？」仲舒進曰：「臣惟聞天地變化，聖人鎔範。方士之言，臣以為諂。至如圓方為爐，造化為冶，鼓風為橐，熾陽為火。元黃之氣，絪縕和粹，稟而生者，為仁為智。是以生寶實繁，終古不匱。天地之鎔範鼓鑄也如是。及夫堯舜之化，大道為爐，中和為冶，聲教為橐，文明為火。以法天為造，以得賢為寶。是以得其鴻名，後天難老。至於仲尼無位，大莫能致。猶鑄顏與冉，底於極智。聖人之鎔鑄也取類。若乃不務德業，營信秘籙。祈年永久，以極嗜欲。斯則不由於正道，無益於景福。」帝曰善，乃罷方士而去之。故得漢道隆盛，令名不虧。
成都夾岷江，磯岸多植紫桐。每至暮春，有靈禽五色，小於元鳥，來集桐花，以飲朝露。及華落，則煙飛雨散，不知其所往。有名工繪於素扇以齎稚子，餘因作小賦書於扇上。
桐始華兮綠江曙，粲鮮葩兮泫朝露。樹煜煜兮霞舒，鳥爛爛兮星布。彼嘉桐兮貞且猗，當暮春兮發英蕤。豈鴆雛之珍族，又棲托乎瓊枝。被零露兮甘且白，涵曉月兮灑鮮澤。豈青鳥之靈儔，常飲吮乎玉液。有嘉穀而不啄，有喬鬆而不適。獨美露而愛桐，非人間之羽翮。逮花落而春歸，忽雨散而川寂。悵丹穴之何遠，想瑤池而已隔。爰有妙工，圖其麗容。宛宛兮若餐珠於芳蕊，飄飄兮疑振羽於光風。感班姬之素扇，空皎潔兮如霰。亦有美人，增華點絢。雀伺蟬而輕騖（南朝畫扇，尤重蟬雀），女乘鸞而微眄。未若繪斯禽於珍箑，動涼風於羅薦。非欲發長袂之清香，掩高歌之孤囀。庶玉女之提攜，列昆墟之瑤宴。乃為歌曰：青春晚兮芳節闌，敷紫華兮蔭碧湍。美斯鳥兮類鴆鸞，具體微兮容色丹。彼飛翔於霄漢，此藻繪於冰紈。雖清秋之已至，常愛玩而忘餐。
管有以通犀帶示予者，嘉其珍物，古人未有詞賦，固抒此作，蓋盡其美焉。
君子以良玉比德，豈不以溫潤而近人。惟駭雞之至寶，亦含章而可珍。包黃中之粹色，發奇彩之彬彬。芝草繞葩而獵葉，煙霞異狀而輪囷。雖複孕元兔於月魄，隱青鸞於鏡塵。顧霄漢之悠遠，悵工人之弗真。匠者以其靈可禦邪，光能遠燭。剪截本末，發揮藻縟。砥若礪金，剸如切玉。析以為帶，加之盛服。禦之則祔身，衤虒之則韞櫝。似達人之卷舒，不專玩乎掌握。矧乎白璧雖美，尚不掩瑕。何茲物之無玷，豈待瑩而增華。溫兮如玉氣舒虹，粲兮若晨光爍霞。彼廓落之繁飾，諒無足以稱嗟。若乃名山岑寂，珍圖譎詭。柳穀則鱗馬粲然，扶風則魚龍隱起。待有象而無施，故雖奇而莫擬。然則美服珍玩，近於禍機。虞公滅而垂棘返，壯武殘而龍劍飛。先哲所以聞象則服，防患則微。經侯委珮而去，宣子辭環以歸。
彭吹本軒皇因出師而作，前代將相，有功則假之，今藩閫皆備此樂。餘往歲剖符金陵，有童子六七人，皆於此藝特妙，每曲宴奏之。及再至江南，並逾弱冠。悲流年之倏忽，憶前歡而淒愴，乃為此賦。
追昔吳會之年，思為衛霍之將。懷瀚海而發憤，想狼居而在望。厭桑濮之遺音，感簫鼓之悲壯。每聞茲樂，心焉猶尚。爰有侲童（出《西京賦》），穎秀含聰。思慮未敢，專和發中。繁會曲折，變態不窮。交簻爍電，揮手成風。或累發而碎隱，或徐弁而從容。管孤引以嘒嘒，鼓輕投而逢逢。若乃清景妍和，嘉客來萃。登高台而互動，對芳樹而並吹。見鵬鶚之爭厲，聳壯士之憤氣（「鵬鶚爭」，「壯士怒」，皆鼓吹曲名）。忽疑翔雁叫於寒煙，胡沙蔽於天地。其始也，若伐木丁丁，響連青冥。喧禽萬族，聲應崖穀。其縱也，狠羊鬥角，奔兕相觸。轉石振於崩溪，燎焚於寒竹。其終也，如風飆暫息，萬籟皆肅。天地霽而雷霆收，川波靜而魚龍伏。昔我往矣，子衿青青。我今來思，突而弁兮。諒昔人之多感，睹移柳而興淒。惜歲年之易往，歎親好之常睽。於是勉其成人，再命迭作。念所思而不見，慨悲翁之蕭索（「所思」、「悲翁」並曲名）。音豈殊於今昔，情自有於哀樂。乃知孔將比於鳴蛙，陸反思於唳鶴。彼衰退於憂傷，並榮華之昭灼。
金陵城西池有白芙蓉，素萼盈尺，皎如霜雪。江南梅雨麥秋後，風景甚清，漾舟綠潭，不覺隆暑，與嘉客泛玩，終夕忘疲。古人惟賦紅蕖，未有斯作，因以抒思，庶得其仿佛焉。
朱明夕霽，佳木凝陰。蘭未歇其秀色，鳥尚流其好音。泛回塘兮清景暮，環修渚兮碧流深。誠有感於逝節，思更新於賞心。是時黛葉已繁，瓊英始發。搖瑞彩於波上，挺纖莖於蘋末。忽疑巨蜯濯漪，暫睹其明月；複似處子映鬆，遙覿其冰雪。煥列宿於長河，耀良玉於方折。點白露於葭，散飛鴻於林樾。餘乃鼓輕枻，入澄瀛（《楚詞》曰：楚人呼池澤中曰瀛）。度柳杞，越蘭蘅。徘徊容與，放誌遺榮。近汀洲而菱密，出蓮徑而潭平。飛鸂鶒，起。揮水珠而濺葉，動波紋而抗莖。傳羽卮而適性，合金絲而寫情。管度風而音遠，歌臨流而轉清。既而稍憩川陰，暫遊霄外。極望漪瀾，靜無夕靄。又如遊女解珮於漢曲，宓妃蓮於湍瀨。舒蕰藻以為席，倚立荷以為蓋。發巧笑之芬芳，感嘉期之來會。嗟夫！楚澤之中，無蓮不紅。惟斯華以素為絢，猶美人以禮防躬。銀輝光而流燭，玉精氣而舒虹。雖有貴其符采，且未匹其華容。由是南國之姝，以為麗觀。延華頸於沼沚，曳羅裾於磯岸。且謂降元實於瑤池，徙靈根於天漢。悵霄路兮永絕，與時芳兮共玩。聽高柳之早蟬，悲此歲之過半。彼妍姿之昭灼，待風雨而消散。乃為歌曰：秋水闊兮秋露濃，盛華落兮歎芙蓉。菖花紫兮君不識，萍實丹兮君不逢。想佳人兮密靜處，顏如玉兮無冶容。
吳興郡南白蘋亭有重台芙蓉，本生於長城章後舊居之側，移植蘋洲，至今滋茂。餘頃歲徙根於金陵桂亭，奇秀芬芳，非世間之物。因為此賦，以代美人托意焉。
昔柳惲為吳興太守，顧座客而歎曰：「遊汀洲以采蘋，憶瀟湘之故人。悲白日之已晚，惜青春之不返。且欲拾瓊蕊於桂山，折瑤華於蘭畹。」客乃稱曰： 「彼有清川，爰生瑞蓮。紅葩煒而煜煜，翠葉小而田田（此花大於常蓮而葉小於眾荷）。願得薦佳名於君子，悅麗色於當年。」於是縱蘭棹，泛淪漣。吟朱鷺於笛管，鳴鶤雞於瑟弦。臨漪瀾以遠望，歎華豔之何鮮。是日際海澄廓，微風不起。涵麗景於碧湍，爛朝霞於清沚。鮮膚秀穎，攢立叢倚。疑西子之顏酡，自館娃而戾止。遠以意之，若珠闕玲瓏，疊映昆峰。粲玉女之光色，抗霓旗以相從。迫而察之，若桂裳重複，鬱撓丹穀。思江妃之窈窕，發紅羅之紛鬱。爾其映蘭芷，出蘋萍。掩萋萋之眾色，挺嫋嫋之修莖。泫清露以擢秀，流鮮飆而發精。雖草木之無情，亦獨立而傾城。右乃行潦既收，秋光始靜。見涼野之夕陰，悵回塘之餘景。思摘芳以贈遠，更臨流而引領。翡翠失其輝鮮，珠璣奪其光穎。惟斯物之特麗，宜獨秀於寥天。在靈境而何降，居下澤而何偏。有繁華而不實，嗟淑類而莫傳。念莊薑之無子，非巧笑之未妍。彼天意之所屬，諒難得而知焉（此花無實，徙根又不三數年，故人間罕有）。乃為歌曰：吳山秀兮煙景媚，因淑女兮感斯瑞。蓮雖多兮無厥類，蘭徒芳兮何足貴。人已去兮代不留，獨含情兮托茲地。
仰山在郡之坤隅，高鬆翳景，名翬所集。有麗鳥殊色（「殊色」出《應瑞鸚鵡賦》），文如縟繡，邑人呼為山鳳凰。愛其毛羽，重於身命，雖遭矰繳，終不奮飛。比夫雄雞斷尾，則殊知異心矣。餘感而賦之，以貽親友。
懿靈山之岑寂，實珍禽之可依。何文章之英麗，信羽族之所稀。混赤霄而一色，與白日而增輝。煥若玉女攜宓妃，淩丹壑兮遊翠微。振桂裳兮垂組綬，騰鑣駕兮曳鸞旗。粲若夭桃發兮山已春，朝霞爛兮露欲晞。或飲於澗，或集於磯。糅芙蕖之絳采，掩虹霓之夕霏。既而衡網高懸，虞人合圍。身掛纖繳，足履駭機。畏采毛之摧落，不淩厲而奮飛。乃知玉之敗也，以致其瓊弁；翠之焚也，猶襲其寶衣。何異夫懷祿耽寵，樂而忘歸。玩軒冕而不去，惜印綬而無時。嗟乎乘君子之器，與茲鳥而同譏。
故人以孔雀見遺，死於中途。將命者提挈空籠，與翠尾皆至。餘憫而為賦。
感君子之嘉惠，意未忘於所知。攜表禽以贈餘，諒有貴乎羽儀。去舊國之岑寂，曆三湘之嶮巇。念未飛之眾雛，懷獨宿之羈雌。忽哀鳴而望絕，遂委翼而長辭。異黃鵠之高翔，揭空籠而載馳。想綷羽而不見，睹修尾而增悲。蘭色芊鬱，金華陸離。垂之兮疑拖綠盭（音戾，綬名），舉之兮如飛翠緌。嗟紱冕之寄身，與铩翮而一概。雖暫榮而可樂，終以飾而賈害。況複德如毛而鮮舉，福輕乎羽而莫載。何必負斯尾之翹翹，冒長途而效愛。
余嘗感漢晁錯、魏桓範，皆號為智囊，不能全身，竟罹大患。揚子稱：「或問多以智殺身，雄對曰：皋陶以其智為帝謨，箕子以其智為武王陳《洪範》，殺身者遠矣。」余久欲賦之，比屬逾紀總戎，願言不暇。今俟罪江徼，徬徨歲深，筐篋之中，黃籍皆闕，聊以所記古今興敗，粗成此賦。
夫天之清氣為人，而人之清氣為智。苟虛心而衝用，必窮神而索至。況恬養以保身，豈憂患之能累。何興敗之相詭，乃躁靜而殊致。或明遠而無疵，或馳騖而役思。故由於彼而入聖門，出於此而爭利器。若乃淡然元默，應變無方。韜隨和而不耀，匣幹越而寶藏。雖不止如炙果，猶淵然如括囊。君子所以有斯號乾，蓋欲保無咎於末光。夫智可以養生，乃能周物。道無夷險，用有工拙。得於身也，祭以免而荀以全；失於邦也，臧不容而湯不沒。彼前軌之昭然，曾未戒於危轍。嗟乎！水濟舟以致遠，亦覆舟於畏途。智排患以解紛，亦有患於不虞。將不殆於無涯，信莫尚於冥樞。或有好學務敏，擇仁乃廬。斯先哲之所履，亦庶幾於不渝。然則天智閑閑，不嬰世故。舉始終而於入，先奔沉而預慮。或衛足之無術，故離形而盡去。呂易宗於奇貨，疾知來於武庫。雖乘勢與億中，非淑人之所務。鴟夷子喟然歎曰：昔我經世，徒聞智憂。索遺珠而不得，復明燭其焉求。與萬物而道夭，又何謨於大猷。今我所謂智者，乘五湖之浩蕩，永終老於扁舟。
此郡岩壑重復，榛林鬱盛，樵采之子，未嘗輟音，往往沿流而下，詣余求售。余因積薪於庭，竊有所歎，乃為《積薪賦》。賦曰：
邈岩居之幽遠，有楚澤之放臣。方絕學以自爨，誠未暇於披榛。悲顏子之飯煤，感萊蕪之生塵。時束蘊以請火，訪蓬茨於善鄰。乃遇樵客，維舟水濱。余訊之曰：「樵采賤業，常棲隱淪。《詩》既嘉於刈楚，《傳》亦歎於析薪。爾豈延瀨之客，不取金而且貧。又豈叔敖之子，以好廉而苦辛。何乃負擔不已，其生實勤。」客顧余而歎曰：「貴則近禍，富多不仁。寄跡於此，以養吾具。」善大雅之知言，信芻蕘之可詢。既而交加累積，高下齊均。矗若井干，疊似龍鱗。避氿泉而無浸，先曲突以斯陳。苟知防患之術，終無焦爛之賓。嗟長孺之昧道，常喻此而求伸。雖後來而高處，亦居上而先焚。使薪為能言之物，豈容入爨而揚芬。未若生幽崖之側，糾芳桂之輪。不近野田之潦，免罹匠者之斤。冒霰雪以終歲，齊天年於大椿。
癸丑歲，余時在中樞，丞相路公見遺欹器。贈以古人之物，永懷君子之心，嚐欲報以詞賦，屬力小任重，朝夕踞，固未暇於體物。今者公已歿世，餘又放逐，忽睹茲器，淒然懷舊，固追為此賦，寘公靈筵。詞曰：
昔周道砥平，既安且寧。赫赫公旦，配德阿衡。謂難守者成，難持者盈。始作茲器，告於神明。至仲尼憲文武之道，思周公之德。入太廟而觀器，睹遺法而歎息。且曰：「月滿而虧，日中則昃。」彼天道而常然，欲久盛而焉得。乃沃水於器，微察要終。挹彼注茲，受之若衝。虛則臲卼，似君子之困蒙；中則端平，若君子之中庸。既滿則跌，霆浪電發。器如坻隤，水若河決。非神鼎之自盈，異衢樽之不竭。蓋欲表人道之隆替，明百事之有節。然茲器也，不以中而自藏，不以跌而自傷。其過也如彼薄蝕，其更也浸發輝光。得其道者，居則念於豐蔀，動乃思於謙受。顏既複而不遠，惠屢黜而何咎。知任重之必及，悟物盈之難久。雖神道之無形，常參然於前後。昔與君子，同秉國鈞。公得之為賢相，餘失之為放臣。睹遺物之猶在，懷舊好而悲辛。思欲克己以複禮，永報德於仁人。
此郡多蚍蜉，餘所居臨流，實繁其類。或聚於衽席，或入於盤盂，終日厭苦，而不知可禦之術。因戲為此賦，令稚子煜和之。
惟江潭之下國，況幽居於澤畔。何螻蟻之微物，亦有徒而淩亂。或泮散於經笥，或夤緣於食案。餘乃戲而問之曰：「爾能居厚地而漏山阿，無乃處吾身而為大患。」蟻不能言，辭以意宣。其旨曰：「我稟形於造化，亦一氣之所甄。嚐濟齊師之乏，亦聞媯德之膻。睹封穴而知雨，難寸壤而得泉。出以時而不息，故學者得而稱焉。戴粒而遊，若巨鼇之冠神嶽；繞磨而行，若日月之麗清天。若乃依垤緣壁，滛滛奕奕。其聚無聲，其行無跡。值晏溫而出遊，當祁寒而入肅。迅雷作而駭，微雨灑而自適。生雖瑣細，亦有行藏。止若群羊之聚，進加旅雁之翔。乘其便也，雖鱣鯨而可制；無其勢也，雖蛭蟥而不傷。今願悔過，戢於垣牆。豈同青蠅之點白，汙君子之衣裳。」
此郡帶江緣嶺，野竹成林，每向夕，有白鷺群飛，集於林杪。今所居在峰岑之上，臨眺一川，玩其往來，有以自適。因為此賦。
日之夕矣，川陸載陰。有群飛之振鷺，顧儔匹而弄音。始遵渚以亂下，若濤起於清潯。俄矯翼以歸來，疑霰集於平林。爾其遊止有度，不徐不疾。散雪彩於江煙，皎霜容於寒日。映楓葉而暫見，入蘆花而還失。歎美羽之翩翻，感餘生之憂栗。若乃不為鷁退，常與鴻冥。乍回合兮如練，忽寥落兮如星。陋汀葭之靡靡，棲岸竹之青青。又似素旄陳於曠野，白筆森於廣庭。悲夫！綠筿枝弱，巢非所據。既蕭瑟而多風，亦扶疏而受露。豈不知陂澤可宿，荊榛易固。惡下流而不居，恐摶獸之當路。逮乎天清潦收，獨立漣漪。意態閒暇，羽毛襂襹。或暫往而得遊鯈，或終夕而守空陂。隱青沙以延佇，若田父之輟菑。重曰：振鷺於飛，於彼滄洲。聊自適於於遐曠，本無心於去留。思有客於微子，愧植羽於宛邱。信茲禽之可玩，何必從海上之群鷗。
問泉途，思沈侯也（沈使傳師也）。餘與沈侯同侍禁林，俱守藩翰，出入光寵，垂二十年。君性樂山水，尤好線竹，良辰美景，不廢賞心，常歎人世險限，多言可畏，固未得盡其所懷也。昔尚子平稱：「吾已知富不如貧，貴不如賤，未知存亡何如耳。」陶靖節亦稱：「人生實難，生如之何。」今作賦以問之。
昔我與子，同升玉堂。回先帝之英盼，被霄漢之輝光。君聳駕於長沙，餘建旆於朱方。且欲極山水之臨泛，盡人生之樂康。謝既好於絲竹，陶亦間於壺觴。雖爵服之已貴，何憂思之未忘。寶瑟獨奏於門庭，玉顏不畜於洞房。今則逝矣，前榮可傷。於是托意宵夢，久而乃寐。問冥昧於故人，求神道之仿佛。或曰生特在於行樂，死何用於虛諡。或言唯令名之不泯，非苦節而安致。彼終古之茫茫，竟斯言之誰是。又曰君有瑤席，尚可陳兮。君有清香，尚可焚兮。昔之豔姬，複得見兮。昔之哀歌，複得聞兮。誰為朋友，展戲謔兮。豈有樽酒，接殷勤兮。餘聞神之清者，上為列星。德之粹者，複為賢人。萬化轉續，如在鎔鈞。或壽或夭，或鄙或仁。亦受氣於蠻貊，仍托形於介鱗。獨讒人沒於泉下，不得同於物化。懷君子之素風，方俟命於昊穹。無乃困武叔而見宏石，迫無極而值充躬。有明龍而害正，有儀尚之蔽忠。苟不罹於此患，固無傷於道窮。
餘茲年五十，久嬰沉痼，楚澤卑濕，杳無歸期，恐田園將蕪，不遂懸車之適，乃為此賦。
五十已至，生涯可知。在安樂而猶歎，況形神之支離。傷壽有賈生之痛，招魂無宋玉之詞。邈故園之寥遠，念歸途之未期。顧稚子而淒惻，想田廬而涕洟。有客戾止，問我何悲。仲尼晚而喜《易》，郤縠老而敦《詩》（《國語》：「公問元帥於趙衰，對曰：‘郤縠可，行年五十矣，守學彌篤。’」）。苟朝聞於聖道，雖年往而未衰。餘乃對曰：心之憂矣，子豈知之。嗟世路之險隘，矧駑駘之已疲。法先哲以行止，經險阻而勿違。陽息駕於折阪，思保身於不危。文飛轡於崤道，若遺風而載馳。幸回車之未晚，與此路而長辭。嗟乎！亢必有悔，盈難久持。李耽寵而忘返，豈黃犬之可思；種嬰患而且寤，渺滄波而莫追。雋畏勢而自引，非罻罹之所羈。宜見險而高舉，顧軒冕其如遺。雖高華之難企，在哲人之所為。何必求季主之盡性，訪詹尹而決疑。高有山兮逶迤，從園公兮采芝。湘有水兮漣漪，繼漁父兮維絲。既已覺於今是，豈遑遑於路歧。
荊楚多飛鴞，餘所居在岑壑之中，蓋茲鳥族類所托，不足歎其蕃也。天寶末，韋郇公謫守蘄春，時李鄴公亦以處士放逐，嚐中夜同宴，屢聞鴞音郇公執爵流涕歎曰：「長沙下國。」鄴公曰：「此鳥之聲，人以為惡，此好音聽之，則無足悲矣。請飲酒，不聞鴞音者，浮以大白。」坐客皆企其聲，終夕不厭。餘因其夜鳴不已，感前賢亦罹其患，乃為此賦。
我樂遐深，幽居北岑。積杉鬆之翠靄，蔽箘簵之清陰。風氣堂合，頹陽易沉。何飛鴞之茂族，盡棲息乎繁林。餘以修短委命，行藏縱心。既無情於忌鵩，非有歎於巢任。初未嚐羅於叢薄，射宿於川潯。誠不忍於思炙，惟載懷於革音。嗟夫！天地之間，禽有萬類。彼鵷鳳之靈姿，故特稟於間氣。標靜素於鴻鵠，賦妍華於孔翠。獨茲鳥之可傷，無一美而自庇。或曰人之所處，不宜來萃。故聞其音而淒慘，睹其貌而愕眙。由是翔集無所，摧頹逼威。晝戢翼於蒙籠，夜相鳴而悲思。餘乃歎曰：天有定命，聖不能知。彼冥數之未兆，非畏之而可移。梟集牙而戰勝，蛇入笥而福綏。造化默以潛運，倚伏難以預祈。況乎愛子及室，恩斯勤斯。齊萬物以遂性，豈美惡而異宜。至人入鳥而不亂，至治層巢而不闚。我若不容於深穀，使其伏竄而何之。
餘所居在江流之上，每值清景，必杖策獨遊，見蘆人漁子，則樂而忘返。莊生稱「就藪澤，樂閒曠，釣魚閑處」，此江湖之士，避世之人也。班嗣亦稱「漁釣一壑，則萬物不奸其誌」，是知古之賢人，皆樂於此，彼之垂釣者，未可量焉。因為《觀釣賦》。
臨江皋以四望，愛春水以悠悠。赴滄海以東會，引清湘而北流（此水北流）。想鴟夷而可覿，冀漁父之出遊。將欲訪行止於二子，永棲遲於一邱。徘徊春渚，忽值釣舟。奏小海之悲曲，發阿激之棹謳。觀其垂綸川上，或縱或收。悟直針之莫致（直針，楚詞），察芳餌之自求。追感夫子，遑遑歲暮。麟鳳不來，弦歌誰訴。客有皓發，愕而招路。問孔氏子何治，獨危真而未悟。悲聞道之已晚，乃引舟而遠去。子寂聽其音，季授綏而不顧。逮乎屈平既放，飄爾南征。不泛泛以隨波，或皎皎而揚清。漁父歎其違俗，大夫甘其徇名。遂鼓枻而孤往，猶放歌乎濯纓。若乃川霧始收，秋光向夕。蘭露泫而負清，竹煙散而潭碧。映微月於湍瀨，向哀猿於岩壁。喜良夜而不歸，更鳴榔而遠適。或有略小務大，邈乎難量。任公期年而釣鼇，呂望何時而得璜。且夫一竿之說，所貴不綱。九罭未具，難希鱒魴。顧餘情之無欲，彼大小而皆忘。雖餌食而不取，思寄適於濠梁。
餘寓居郊外精舍，有湘中守贈以斑竹筆管，奇彩爛然，愛玩不足，因為小賦以報之。
山合遝兮瀟湘曲，水潺湲兮出幽穀。緣層嶺兮茂奇筿，夾澄瀾兮聳修竹。鷓鴣起兮鉤輈，白猿悲兮斷續。實璀璨兮來鳳，根連延兮倚鹿。往者二妃不從，獨處茲岑。望蒼梧以日遠，撫瑤琴兮怨深。灑思淚兮珠已盡，染翠莖兮苔更侵。何精誠之感物，遂散漫於幽林。爰有良牧，采之岩址。表貞節於苦寒，見虛心於君子。始裁截以成管，因天資而具美。疑貝錦之濯波，似餘霞之散綺。自我放逐，塊然岩中。泰初憂而絕筆，殷浩默而書空。忽有客以贈鯉，遂起予以雕蟲。念楚人之所賦，實《周詩》之變風。昔漢代之方侈，增其炳煥。綴明璣以為柙，飾文犀以為玩（傅子曰：漢末一筆之柙，雕以黃金，飾以和璧，綴以隨珠，裝以翡翠。此筆非文犀之飾，必象牙之管也）。徒有貴於繁華，竟何資於藻翰。曾不知擇美於江潭，訪奇於湘岸。況乃彤管有煒，列於詩人。周得之以操牘，張得之以書紳。維茲物之日用，與造化之齊均。方資此以終老，永躬耕於典墳。
夫受天地之正者，惟松柏而已。故聖人稱其有心，美其後凋。豈無他木，莫可儔匹。予嚐歎柏之為物，貞苦有餘，而姿華不足，徒植於精舍，列於幽庭，不得處園池之中，與鬆竹相映。獨此郡有柳柏，風姿濯濯，宛然荑楊，而冒霜停雪，四時不改，斯得為之具美矣。惜其生而遐遠，人罕知之，偶為此賦，以貽親友。
惟天地之生物，均覆載而不私。雖草木之殊性，皆榮落之有時。感松柏兮得真，經隆冬而乃知。常集霰於窮節，終秉心而不移。觀夫竹嬋娟以挺秀，鬆英茂以含滋。可蔭蔚於台榭，故封植於園池。嗟綠柏之貞苦，爰自托於幽崖。或森森於寒壟，或肅肅於江祠。何炎徼之僻陋，或珍木而在茲。齊蓊蔚於蘭若，儷芬芳於桂枝。遠而象之，聳幹參差，疑翠旌之陸離；迫而玩之，布葉低垂，若羽蓋之威蕤。又似翠列巢以群棲，鸞奮翼而來儀。含輕煙於夕景，泣零露於朝曦。待秋實之繁衍，綴青珠以累累。嗟乎！材不可備，人亦如斯。子張之容雖盛，柳惠之貞則虧。有長孺之正色，無思曼之風姿。歎此物之具美，以幽深而見遺。非欲企瓊林於塵外，方玉樹於前墀。望舊國兮無際，思故人兮未期。曾不得倚樹而泛瑤瑟，攀條而獻蘭芝。慨路遠而莫致，抑毫端而孔悲。顧謂稚子煜，起為謠曰：楚山側兮湘水源，美斯柏兮托幽根。條總翠兮冬轉茂，實垂珠兮秋始繁。彼變化兮不測，焉知非張緒之精魂。
此郡多白猿，其性馴而仁愛，所止榛林不瘁，果熟乃取，不敢與猴相狎，猴亦畏而避之。昔傅休奕有《猿猴賦》，但悅其變態似優，以為戲玩，且不言二物殊性。餘今作賦以辨之爾。賦曰：
昔周穆之南邁，將奮旅於湘沅。既隻輪而無返，化君子以為猿。嗟物變而何常，故族類而始蕃。或哀吟於永夜，或清嘯於朝暾。峰合遝以連響，水潺湲而共喧。矧三聲之未絕，感行客之銷魂。觀其雖為異物，而猶善處。動不為暴，止皆擇所。檉鬆鬱而不殘，楂梨熟而後取。顧狖鼯與猱狿，信莫得而儔侶。若乃靈變難測，神通有知（《淮南子》稱有神曰猿）。女試劍而方接，舉修簻而止馳。養矯矢而未發，眄喬柯而已悲。淩崚壑而電耀，掛長蘿而匏垂。辟側足而不履，尚有畏於阽危。施於射，則李控弦而盈貫；用於道，則華養形而不衰。（原討：華陀五禽戲，中有戲猿也）。彼沐猴之佻巧，雖貌同而心異。既貪婪而鮮讓，亦躁動而不忌。嗟斯物之既馴，有仁愛而可畏。故鄧生以違性興感，齊後望恩掩淚。嗟乎！人之化也，實可悲辛。或少貴而老賤，或始富而終貧。中行之後，困於畎畝；叔敖之子，疲於負薪。何止鯀化熊而為厲，哀成虎而不仁。變欽鴞於瑤席，鳴杜魄於巴岷。乃知人世之可厭，不足控摶而自珍。
