餘所居精舍前，有山石榴黃躑躅，春晚敷榮，相錯如錦。因為小賦，以狀其繁而焉。
鷤鴂鳴矣，眾芳已衰。美嘉木之並植，惜繁榮之後時。觀其擢纖柯以相糺，糅鮮葩而如織。金散蹄之輝，玉耀雞冠之色。一則含情脈脈，如有思而不得。類西施之容冶，服紅羅之盛飾。複似朱草發其英蕤，長離奮其羽翼。一則凝思悵悵，若將翱而未翔。疑嬴女之性情，媠鬱金之薄妝。又似黃星爛於霄漢，瑞鵠來於建音。彼紅榮之煜煜，麗幽叢而有光。其舒焰也，朝霞之映白日；其含彩也，丹砂之生雪床。彼緗蕊之燦燦，隱眾葉而閑芳。其繁姿也，時菊之被秋霜；其秀色也，鳴鸝之集荑楊。由是楚澤放臣，小山遊客。厭杜蘅之靃靡，忘桂花之潔白。玩此樹而淹留，倚幽岩而將夕。嗟衰老之已遽，念流芳之可惜。況鱗悲失浪，羽畏虛彈。有楊朱之危涕，無越石之暫歡。豈獨琴感猗蘭之曉，詩嗟蕙草之殘。思欲揖金膏而駐魄，扳珠樹而輟餐。顧人間之華豔，何足幽賞而盤桓。
乙卯歲孟夏，餘俟罪南服，自曆陽登舟，五月屆於蠡澤。當隆署赫曦之候，涉潯陽不測之川，親愛聞之，無不揮淚。今明主祝網，幸得生去炎方，或有勉餘改轅而陸者，因答此賦。
餘以軒冕來寄，廟堂非據。賀客旋軫，吊賓在戶。自淮服而載馳，貫岷山而上溯。氣溢於大浸，溫風發於中路。於時行潦猥至，百川皆注。望九派而無際，橫扁舟而徑度。非如漁父之勇，已忘胥靡之懼。神將駭而還伏，蛟欲絕而自去。豈有幼安之感，幸無杜侯之慮。訪潯陽之故裏，懷靖節之舊居。陳一樽以遙奠，悲三徑之久蕪。當其辭簪組，返蓬廬。逸妻賓敬，稚子歡娛。臨流賦詩，臥壑觀書。對南山之幽靄，蔭嘉木之扶疏。不為軒冕之累，焉得風波之虞。何夫子之早悟，居一世之不如。然代有覆舟之子，皆由任其智力。比鷁舳為輕禽，以席帆為快翼。載已重而皆積，途既遠而未息。誌擾擾以爭先，日冥冥而作慝。既而戕風鼓怒，氛祲改色。深則困於巨浪，淺則觸於危石。雖有神人，莫能拯溺。談者未知患難之所來，常以川流為怵惕。今餘所謂畏途，且作蠡澤。敬仲以為❥❥，蒙莊以為衽席。苟能慮於幾微，又何畏於行役。
古人稱山林之士，往而不能返，朝廷之士，入而不能出。先哲所以趨舍異懷，隱顯殊跡，蓋兼之者鮮矣。今餘自春秋至西漢，取其卿大夫進能知止、退不失正者，綴為此賦。
觀《春秋》與漢冊，求知止之大夫。魯莫高於柳蕙，衛莫貴於甯俞。吳乃得於延州，楚乃尚於於菟。雖至聖無軌，超然不拘。猶歎行藏以與顏，稱卷舒而善蘧。則由聖門而進退者，豈不勇於知止乎。在漢留侯，與道為徒。厭華屋而不處，思赤鬆以遊娛。清則兩龔，美則二疏。父子欣以相顧，衰老至而歸歟。祁青衿，載負經書。藹藹元冕，祖我城隅。歎冥鴻之不及，皆雪涕以漣如。嗟餘生之疲病，念寄世之須臾。曾涉險而知懼，痛摧輪之不虞。諒難複於玷缺（韋元成作詩自著：「複玷缺之艱難。」），且覃思於元虛。聊揮金於餘日，乃回駕於迷途。況乎托北阜以為宅（應璩書曰：「南臨洛水，北據邙山，托崇岫以為宅，因茂林以為蔭。」），就東山而結廬（左思徙居洛城東，著《經始東山廬》詩）。仲既得於清曠（仲長統論曰：「欲卜居清曠，以樂吾誌。」），陶豈歎於將蕪。其遠眺也，則伊出陸渾，北繞皇居。度雙闕之蒼翠，若天澤之逶迂。少室東映於原隰，鳴皋西對於林閭。其近玩也，則檻泉流於一壑，嘉木盈於萬株。徑被芳蓀，沚映芙蕖。聽求友之鳴禽，見自樂之鯈魚。徙奇樹於台嶺，隱翠葉而垂珠。得怪石於震澤，聳青岑而韜瑜。昔有淮侯種瓜，陶相灌蔬。竊比君子，亦能荷鋤。或引蔓於長阪，或遵流於清渠。傲情人世之外，寄跡羲皇之初。望夕景於平林，眺寒煙於故墟。麏麚遠而騰倚，鳧雁去而相呼。酌盈樽而自慰，賴鳴琴而不孤。懷綺皓而披素卷，想瀛洲而觀畫可必尚遍遊於名嶽，蠡長往於五湖。嗟夫！世於知止之道，若存若無。李斯忘於稅駕，惠子疲於據梧。盡生涯以自若，何智力之有餘。庶收光之未晚，期終老於桑榆。
丙辰歲孟夏月，餘屆途豐城，弭楫江渚，問埋劍之地，則有池存焉。感其至靈之物，亦有淪棄，非遇識者，無由振發。雖人亡劍去，而故事可悲。因維舟俄頃，以為此賦。
天地神物，龍泉太阿。光耀時促，沉埋日多。往者紫氣衝星，時人莫識。吳已亡而氣存，寶乃隆於敵國。既精感而上達，當龍變而不息。未遭風雨之會，尚假雷生之力。豈通塞之有時，何顯晦之難測。我不自振，掘之而得。雖潛朽壤之中，每受莓苔之蝕。誠宜英主用之，提攜指揮。內以靖諸侯，外以服四夷。為東序之秘寶，備有國之光儀。一見留於邑長，一獲佩於台司。始謂伸於知己，終乃屈於不知。既而長鳴玉匣，躍入漣漪。化鋒鍔兮奮迅，煥晶光兮陸離。垂尾滄波，斷鯨鯢之族；矯首清漢，讋江海之祗。昔時在獄，今成廢池。寶常棄於茲地，人載懷而孔悲。況乎耶溪水涸，赤堇山閉。巧冶既沒，作者曠世。風胡已遠，壯武複逝。斯物倘存，知之者誰氏。惟人代兮去不留，嗟雙劍兮焉可求。
滄湖口北望匡廬二山，影入澄潭，峰連清漢，江水無際，煙景相鮮。沿流而東，若在世表。因懷遠公、陸先生，悵然成賦。
春水湖平，霽天景旭。眇赴海之清瀾，映幹霄之翠嶽。波鱗爛而勢微，帆雁引而相續。輕煙冒於爐峰，若香散於空谷；飛流灑於星灣，疑虹飲於曾曲。想遠公之平昔，比孟綽之不欲。談精義於松間（東林寺有遠公與殷仲堪說《易》松猶在），寄虛懷於岩足。喜濯纓而旋返，悲負鼎而放逐。恥隨屈賈之波，不同宗雷之躅。整襟帶於瑤席，望元師於林麓（余受法於茅山元師，則傳法祖師也）。徒佩紫青之書，未脫朱丹之轂。感明主之嘉惠，荷天地之覆育。既復扶陽之爵，又剖專城之竹。被金組於薄躬，昭皇明於荒服。豹文忽變，蔚然以姿；蟬緌更新，倏然而脫。雖澡身於淪浪，終有愧於玷辱。念大福兮不再來，歸東皋兮供黍粟。
餘剖符淮甸，道出蠡澤。屬江天清霽，千里無波，點大孤於中流，升旭日於匡阜。不因佐官，豈遂斯遊？謝康樂尤好山水，嚐居此地，竟闕詞賦，其故何哉？彼孤嶼亂流，非可儔匹，因為小賦，以寄友朋。
川瀆巇道，人心所惡。必有穹石，禦其橫騖。勢莫壯於灩澦，氣莫雄於砥柱。惟大孤之角立，掩二山而磔豎。高標九派之衝，以捍百川之注。耽若虎視，蚴如龍據。靡搖巨浪，神明之所扶；不倚群山，上元之所固。必迤邐而何多，信嶷然而有數。念前世之獨立，知君子之難遇。如介石者袁楊，制橫流者李杜。觀其側秀靈草，旁挺奇樹。寧憂梓匠之斤，豈有樵人之路。想江妃之乍遊，疑水仙之或駐。嗟瀛洲與方丈，蓋仿佛如煙霧。據神鼇而臲卼，逐風濤而沿溯。未若根連坤軸，終古而長存；跡寄夜川，負之而不去。雖遇叟之複生，焉能移其咫步。
丙辰歲孟夏，餘息駕烏江。晨登荒亭，曠然遠覽，因睹太尉清河公刻石，美項氏之材，歎其屈於天命，且曰：「漢祖困阨之時，生計非蕭、張所出。」餘以為不然矣，自古聰明神武之主，未嘗不應天順人，以定大業。項氏縱炎咸陽，失秦中之固，遷主炎裔，傷義士之心，違天違人，霸業隳矣。漢皆反是，故能成功。據秦遺為制區夏，數敗於外，常有關中，為舊主縞素，以義動天下，雖項氏猶存，而王業基矣。若乃蠖屈鴻門，龍潛天漢，始降誌於一人，終申威於四海，則蕭、張之計，不亦遠乎？余嘗論之：漢祖猶龍，項氏如虎，龍雖困而其變不測，虎雖雄而其力易摧，一神一鷙，宜乎敻絕。然艤舟不渡，留騅報德，亦可謂知命矣。自湯武以干戈創業，後之英雄，莫高項氏。感其伏劍此地，因作賦以吊之。
登彼高原，徘徊始曙。尚識艤舟之崖，焉知係馬之樹。望牛渚以悵然，歎烏江之不渡。想山川之未改，嗟斯人之何遽。思項氏之入關，按秦圖而割據。恃八千之剽疾，棄百二之險固。咸陽不留，王業已去。將衣錦於舊國，遂揚旌而東顧。雖未至於陰陵，誰不知其失路。恥沐猴之醜詆，乃烹韓而泄怒。謂天命之可欺，何霸王之不寤。嗟乎！楚聲既合，漢圍已布。歌既闋而甚悲，酒盈樽而不禦。當其盛也，天下侯伯自我而宰制；及其衰也，帳中美人寄命而無處，季數遁而不亡，羽一敗而終仆。豈非獨任於威力，不由於智慮。追昔四隤之下，風煙將暮。大吒雷奮，重瞳電注。叱漢千騎，如獵狐菟。謝亭長而依然，愧父兄兮不渡。既伏劍而已矣，彼群帥兮猶懼。雖霸業之無成，亦終古而獨步。周視陳跡，緬然如素。聽喬木之悲風，感高秋之零露。因獻吊於茲亭，庶神靈之可遇。
廣陵東南，有顏太師猶子舊宅，其地即孔北海故臺。予因晚春夕景，命駕遊眺，忽睹奇木，植於庭際，枝似檉松，葉如瞿麥。迫而察之，則翠葉金貫，粲然有光。訪其名，曰金松。詢其所來，得於臺嶺。乃就主人，求得一本，列於平泉。今聞封植得地，枝葉茂盛。敘其所自，作此賦焉。
青春已暮，白日將夕。經顏子之故巷，訪孔公之舊宅。美珍木之在庭，得嘉名於樵客。曩擢本於臺嶺，近徙根於簷隙。其柯肅肅，可比於貞松；其葉纖纖，實侔於瞿麥。風入葉而成韻，露垂柯而流液。不受命於嚴霜，諒同心於寒柏。含春靄而蔥蒨，映夕陽而的。疑翠尾之群翔，若金潭之旁射。雜爽籟於篁竹，混晶光於瑤碧。奇樹以垂珠而擅名，金松以潛穎而莫覿。亦猶處子在於隱淪，奇才遺於草澤。我有衡宇，依山岑寂。類仲長之清曠，如蕭宰之窮僻。托根此地，似在崖壁。殊譎柚之不遷，同甘棠之可惜。庶封植於園林，永愛殖而無斁。
予林居西嶺，平壤出泉，廣不逾尋，而深則盈尺。自東鄰故丞相崔公至穀口故丞相司徒李公，凡別墅五六，皆謂之平泉，實發源於此。觀其湧不騰沸，淡然冽清，冬溫夏寒，明媚可鑒，其靈泉之蘊也。予往歲獲戾故逐，再罹謗傷，泉必變色，久而後複。昔傅長虞庭有湧泉，以其色在夏則冷，涉冬而溫，乃為《神泉賦》。況潛靈蘊異，美過神泉。因效長虞所作，偶成此賦。
山下出泉，厥壤非石。隨淺深而見底，實秋毫之可析。其瑩若纖埃之映琉璃，微蟲之潛琥珀。玉瑕瑜而不掩，鏡妍媸而盡覿。且夫動則廣大，止則虛明。如君子之絕德，乃望表而見情。發源而東，百穀皆盈。既處高而就下，雖遇坎而亦平。曩者方騁康衢，俄驚覆轍。泉色暫晦，含晶不發。又如塵掩懸黎，霧昏秋月。累夕而翳，盈旬乃澈。爾其脈引清泚，環匝荊扉。淪漣寫照，物色殊暉。孕蘋藻為蒼碧，涵沙礫為珠璣。曆長阪而鱗爛，度小山而雪披。若乃砥石於宇，析波入沼。凝虛白而逶迤，浮縹清而繚繞。氣潤蘅蘭，色滋鬆篠。含逸響於桐林，動孤光於溪鳥。於是列植芳菊，華豔芊綿。漬漪蘭而更馥，搖霽景而相鮮。葉凝夕露，叢靄秋煙。美楚人之餐英，慕胡公之飲泉。況複自亭徂溪，夤數裏。懸瀑溜於碧潭，散浮湍於清沚。乘鷁舳以晨泛，聽菱歌而夜起。見蒹葭之始香，疑沅湘之在此。重曰：原隰既平，泉流既清。三徑未荒，萬木向榮。感棣華之零，落愴時鳥之相鳴。況閱水兮日逝，且歸來兮養生。
昔潘嶽寓直騎省，因感二毛，遂作《秋興賦》。況餘百齡過半，承明三入，發已皓白（自中書舍人及今三參掖垣），清秋可悲。尚書十一丈鴆掖上寮，人文大匠，聊為此作，以俟知音。
露華肅，天氣晶。碧空無氛，霽海清明。當其時也，草木陰蟲，皆有秋聲。自虛無而響作，由寂莫而音生。始蕭瑟於林野，終混合於太清。出哀壑而憤起，臨悲穀而怨盈。朔雁聽而增逝，孤猿聞而自驚。此聲也，異桐竹之韻，非金石之鳴。足以動羈人之魄，感君子之情。況乎臨淄藻思，薛縣英名。遽興華屋之歎，預想曲池之平。豈待琴而魂散，固聞笛以涕零。亦有毀家蔡女，降北李卿。聽朔吹之夜動，見霜鴻之曉征。既慷慨而誰訴，獨汍瀾而流纓。雖複蘇門傲世，秦青送行。詎能寫自然之天籟，究吹萬之清泠。客有貞詞瀏湸，逸氣縱橫。賦掩漏卮之妙，文同蟠木之精。聊染翰以寫意，期報之以瑤瓊。
餘觀前賢之賦草木者多矣，靡不言托植之幽深，采劚之莫致，風景之妍麗，追賞之歡愉，至於體物，良有未盡。惟牡丹未有賦者，聊以狀之。仆射十一丈蔚為儒宗，詞賦之首，聲氣所感，或能相和。又見陳思王賦序，多言命王粲、劉楨繼作，今亦效之，邀侍禦裴舍人同作。
青陽既暮，鷃鴠已鳴。念蘭若之方歇，歎桃李之陰成。惟翠華之豔爚，傾百卉之光英。抽翠柯以布素，粲紅芳而發榮。其始也，碧海霄澄，驪珠躍出。深波曉霽，丹萍吐實。煥神龍之銜燭，皎若木之並日。其盛也，若紫芝連葉，鴛雛比翼。奪珠樹之鮮輝，掩非煙之奇色。倏忽摛錦，紛葩似織。其落也，明豔未衤虒，紅衣如脫。朱草柯折，珊瑚枝碎。霞既爍而轉妍，紅欲消而猶綷。爾乃獨含芳意，幽怨殘春。將獨立而傾國，雖不言兮似人。觀其露彩猶泫，日華初照。煜其晨葩，情若微笑。色雖美而自豔，類河濱之窈窕。逮乎的含景，離披向風。鉛華春而思蕩，蘭澤晚而光融。情放縱以自得，凝若煥之冶容。既而華豔恍惚，繁華遽畢。驚寶雉之乍回，想江妃而複出。望獻璫之玉，俄以蔽光；感懷佩之川，悵然如失。客顧餘曰：勿謂淑美難久，徂芳不留。彼妍華之閱世，非人壽之可儔。君不見龍驤閈閎，池台禦溝。堂挹山林，峰連翠樓。有百歲之芳叢（今京師精舍、甲第，猶有天寶中牡丹在），無昔日之通侯。豈暇當飛藿之時，始嗟零落；且欲同樹萱之意，聊自忘憂。
清霜始降，上命中使賜宰臣等朱橘各三枚，蓋靈囿之所植也。臣伏以度淮而枳，由地氣而不遷，吹穀生黍，信陽和之所感。昔漢武致石榴於異國，靈根遐布，此西域柔服之應也。魏武植朱橘於銅雀，華實莫就，乃吳人未格之兆也。考於前史，照晰可知。豈非天地和同，靈物效祉，去蠻夷之陋，獲近太陽，感王化之盛，更承膏露。草木尚爾，況乎人心。漢宣帝宮館山澤，意有所感，必詔近臣賦之。臣幼學為文，忝列樞近，敢稽首獻賦曰：
美南州之嘉樹，受烈氣於炎德。固一誌於殊方，遂不遷於上國。貞枝凝碧，蔚湘岸之夕陰；華實變黃，動江潭之秋色。雜丹楓於溪畔，映綠篠於岩側。翡翠以之列巢，鵷雛於焉棲息。雖同沾於雨露，竊自得於雕飾。終獲譽於皇明，豈因人而羽翼。感洪鈞之獨運，斡造化之元力。思六合之同風，采孤根而移植。播元氣之茂育，諒英靈之不測。逮乎霜飛文囿，風落秦川。金莖炫燿於朝日，玉樹青蔥於霽天。峨方壺之翠島，列靈沼之清漣。上鬱鬆檉，下秀蓀荃。朱草與屈軼，華靈芝與賓連。靈卉畢植，而嘉橘在焉。冰心獨潤，金衣更鮮。天漢之華星焜燿，閬風之珠樹粲然。香若團於野露，色疑炫於江煙。既而大官獻新，奇果列筵。非厥包之自遠，何菲陋之莫傳。樹隱方塘，比丹萍之初實；盤映皎月，與赤瑛而共妍。東鄙孤臣，謬陳三事。既乏和羹之用，猶沾可口之味。並食不割，竊愧晏嬰之知；捧之以拜，重感桓榮之賜。庶不朽於雪霜，永酬恩於天地。
敕：昔秩訾獻籌，歸忠於大國，日逐避禍，納款於明庭。宣帝嘉其一心，寵以優禮，或存故王之印綬，或賜歸德之美名，爰舉舊章，式崇新命。回鶻嗢沒斯特勒，倜儻慕義，深沉有謀，駃騠之生超千里，鷙鶚之擊厲九秋。屬獻款誠，布於邊將，尋執醜虜，不遺君親。戢其餒殍之徒，曾靡秋毫之犯，旋觀所履，大節甚明。朕與回鶻，代結和親，久敦鄰好，念其乖亂，義在固存，莫若撫其酋豪，顯其大順，使諸蕃知我招攜之禮，更逾往昔之恩。仍加帶礪之封，俾授爪牙之寄。服茲休寵，可不敬哉。
敕：回鶻代雄絕漠，名振北蕃，而乃厭金革之強，慕朝廷之禮，願襲冠帶，思睹漢儀，蟬蛻自致於潔清，豹變獨蔚其文彩，不有豪傑，孰啟壯圖？嗢沒斯稟氣陰山，降精鬥極，生知忠孝，神授兵鈐，自強之心，隱如敵國，衛上之氣，森若戈矛。果能因亂布誠，睹幾位節，深葉懷柔之誌，不因告諭之詞。昔者取士殊鄰，秦能致霸；得賢異壤，晉實用材。是用優以寵光，處之權貴，褒納忠之顯效，錫歸義之美名，俾建旆於新軍，示絕席於諸將。勉修臣節，服我官常。可檢校工部尚書兼左金吾衛大將軍同正充歸義軍使懷化郡王。
敕：國家與回鶻久修鄰好，重以姻親，視其酋豪，猶吾赤子。屬本蕃乖亂，種落未安，君長之間，自相疑阻，窮而歸款，得不撫寧？況爾等生戴鬥之鄉，精能貫日，負射雕之藝，氣乃淩雲，忠而善謀，勇則能斷，率其驍騎，來附北邊，願削衽以圖全，且櫜弓而俟命，矢其一誌，之死靡他。既投我以誠，則詔之以禮。昔徐盧款塞，即受漢封；比能入朝，仍疏魏爵。今則解其被毳，榮以彯纓，爰嘉介石之心，式寵銜珠之命。秺侯忠孝，可保於克終；安上子孫，方期於必貴。勉茲師律，為我信臣。
昔項伯歸義，奉春建策，賜之劉氏，列在漢宗。爰寵茂勳，仰惟前典。嗢沒斯代雄沙漠，勇冠天山，早稱良將之材，常佩明王之紱，附於絕塞，歲已再期，秉是一心，竟全大節。今則解其毳服，始列牙旗，自我加恩，益聞厲誌，驥登吳阪，感顧盼而長鳴，劍出豐城，因拂拭而增煥。朕以漢北平太守李廣，北狄避之，號為飛將，顧其苗裔，頗在龍庭。美瓜瓞之所興，因而命氏，念棣萼之方韡，當使同榮。夫思在無邪，忠為令德，嘉其立誌，用以錫名。爾宜念之，無替休命。
自古軍制必有佐貳。逮至漢氏，亦循舊章，既得將材，俾參戎政，實資謀策，用正紀綱。愛耶勿往在龍庭，常為貴相，乘其乖亂，遂投跡於殊鄰，加以懷柔，竟歸心於上國。而又推誠所奉，果協良圖，每獲異謀，必來獻款，旋觀深誌，可為竭情。昔戎狄請盟，良由孟樂，呼韓率服，始自秩訾。言念茂功，所宜異等，因其請族，錫以嘉名。漢錫秺侯，尚采祭天之義；魏親程昱，用疇捧日之心。寵以貂璫，冠於裨校，服茲新命，宜保厥終。可檢校右散騎常侍兼歸義軍副使，仍賜姓李，名宏順。
敕：新授金紫光祿大夫檢校太子賓客使持節都督銀州諸軍事兼銀州刺史充本州押蕃落使及度支銀州監牧馬副使何清朝：漢用駱甲，則灌嬰副於騎將；魏得關羽，則張遼挾以前驅。故能挫強楚之鋒铓，取顏良於麾蓋。爾夙負智勇，備嚐艱難，精誠發而石開，誌氣作而虹貫。朕以思忠仗義倜儻，秉心堅正，且聞誓剪仇寇，不以賊遺君父，委之兵柄，庶展拘原。舉駭電之鋒，期於拘，得射雕之騎，未足稱功。宜勉一心，成予九伐，俾參環衛，用壯軍聲。可檢校太子賓客兼左衛將軍侍禦史，散官如故，仍領河東道蕃渾兵馬，赴振武界，取思忠指揮。
門下：朕近因載誕之日，展承顏之慶，太皇太后謂朕曰：「天子之孝，莫大於丕承，人倫之義，莫重於嗣續。穆宗睿聖文惠孝皇帝厭代已久，星霜屢遷，禰宮曠合食之禮，惟帝深濡露之感。宣懿皇太后長慶之際，德冠後宮，夙表沙麓之祥，實茂河洲之範，先朝恩禮之重，中壼莫偕。況誕我嗣君，纘承昌運，已協華於先帝，方延祚於後昆。思廣貽謀，庶宏博愛，爰遵舊典，以慰孝思。當以宣懿皇太后祔太廟穆宗睿聖文惠孝皇帝之室。率是彝訓，其敬承之。」朕祗奉慈旨，載深感咽，宣示中外，咸使聞知。主者施行。
王者照臨萬宇，名豈尚於難知，敬順五行，理宜避於勝伏，征諸前史，義實炳然。昔炎漢之興，洛旁去水，所都名號，猶乃避之。況我國家運昌土德，豈可以王氣勝於君名？所以憲宗繼明之初，實已舍水，必有冥數，葉於禎祥。漢宣帝柔服北夷，宏宣祖業，功德之盛，侔於周宣，禦曆十年，乃從美稱。朕遠惟大漢之事，近稟聖祖之謀，爰擇嘉名，式遵令典，敬承天意，永保鴻休，宜改名為炎。仍令所司擇日，法鏵宰臣，告天地宗廟。其舊名中外奏章不得更有回避。布告遐邇，鹹使聞知。
門下：定天下者，致風俗於大同；安生人者，齊法度於畫一。雖晉之欒趙，家有舊勳，漢之韓黥，身為佐命，至於幹紀亂律，罔不梟夷，禁暴除殘，古今大義。故昭義節度劉悟，頃居海岱，嘗列爪牙，屬師道阻兵，王師問罪，三面開網，一境離心，乘此危機，遂能歸命。憲宗嘉其誠款，授以南燕，穆宗待以腹心，委之上黨。招致死士，固護一方，逮於末年，已虧臣節。劉從諫生稟戾氣，幼習亂風，因跋扈之資，以專封壤，恃紀綱之律，以襲兵符，暫展執珪之儀，終無上綬之請。隙駒為喻，魏豹始務於絕河；井蛙自居，孫述頗聞於恃嶮。誘受亡命，妄作妖言，中伺朝廷，潛圖左道。接壤戎帥，屢奏陰謀。顧苕卵之可矜，豈泉魚之自察？暨乎沉痼，曾靡哀鳴，猶駐將盡之魂，恣行邪僻之志，罔或舊校，樹立狡童。中使挾醫，莫睹其朝服；近臣銜命，不入於壘門。逆節甚明，人神共棄。其贈官及先所授官爵，並劉稹在身官爵，並宜削奪。
成德軍節度使王元逵，魏博節度使何宏敬，或姻連王室，或任重藩維，懇陳一誌之誠，願揚九伐之命。吳漢任職，受詔而初無辦嚴；卜式樸忠，未戰而義形於色。況成德軍嘗以驍騎橫衝，首破朱滔，士氣方酣，再回魯陽之日，鼓音不息，三周不注之山。魏博軍亦以大旆涉河，竟殲師道，建十二州之旗鼓，以列降人，削六十年之厲階，盡歸王化。士賈餘勇，軍有雄心，必能稟酂侯之指縱，成葛亮之心伐。谘汝二帥，朕尤注懷。成德軍節度鎮冀深趙等州觀察處寘等使金紫光祿大夫檢校司徒兼鎮州大都督府長史御史大夫駙馬都尉雲騎尉元逵宜守本官充北面招討澤潞使，餘如故；魏博等州節度觀察處寘等使銀青光祿大夫檢校戶部尚書兼鎮州大都督府長史御史大夫上柱國何宏敬守本官充東面招討澤潞使，餘如故。
潞府曩者，烈祖在藩，先天啟聖，符瑞昭晰，彩繢煥於泗亭，鑾輅巡遊，金石刻於代邸，實為可封之俗，久為仁壽之鄉，艱難以來，頗著誠節，必非同惡，咸許自新。其昭義軍舊將士及百姓等，如保初心，並赦而不問。昭義軍舊大將等，如能舍逆效順，以州郡兵眾歸降者，必厚加封賞。如能擒送劉稹者，別受土地，以振勳庸。其村鄉百姓，如所在團結歸順者，亦加爵賞。劉悟下鄆州舊將校子孫及劉從諫近招致將士等，喻以善道，宜聽朕言。凡秉義立名，須明大順，未有忠於所奉，上悖君親。昔郤至有言：「受君之祿，是以聚黨。」有黨而爭命，罪孰大焉？田橫能得士心，人多致命，伏於海島，莫敢猖狂，及漢高召之，奔走向闕。豈嘗違拒漢使，留止田橫？唯慕殉以成仁，不相挺而作亂。故得其主歿延殊寵，光顯令名。爾等既有義心，宜思改悔，如能感喻劉稹，束身歸朝，必當待之如初，特與洗雪，爾等舊校，亦並甄酬。
仍委陳夷行、劉沔、王茂元各務進兵，同力攻討。其諸道進軍，並不得焚燒廬舍，發掘丘墓，擒執百姓，以為俘囚。桑麻田苗，皆許本戶為主，罪止元惡，務安生靈。於戲！藩維大臣抗疏於外，髦俊舊老昌言於朝，戒朕以祖宗之法，不可私一族，刑賞之柄，所以正萬邦，宜用甲兵，陳於原野。雖朕以恩，不聽，群臣以義固爭，詢自僉謀，諒非獲已。布告中外，明體朕懷。主者施行。
