敕：淮南勁兵，伏灌夫之勇，河內雄屏，委寇恂之忠，各用所長，俾專大任，以茲制勝，斯為良圖。忠武軍節度使銀青光祿大夫檢校工部尚書兼許州刺史禦史大夫上柱國王宰，結發從軍，擁旄為將，一劍橫陳，萬筭皆全，陰則難闚，勇能重閉。亞夫急緩之任，繼父絳侯；祭彤禦侮之才，為吾子路。近者狂寇憑阻，屢犯顏行，茂元莫遑定居。驟聞三捷，願言奮旅，方展六奇，遽屬爽秋，暫嬰寒泄。誠威重之可倚，顧臥護之未任，是用改爾乘軒，總齊諸校，隱如敵國，禦彼奔衝。昔韓信建旗，出井陘之隘，鄧艾束馬，越陰平之艱，皆立奇功，稱為名將。爾宜自厲，無愧前良。
敕：自古哲王，撫寧荒服，忠於國者，則有繼絕之恩，順於道者，則有固存之義，所以厚其向化，優以報功。回鶻累代姻親，久修臣禮，服我聲教，保茲信誠，昔以國難，識其忠良。嚴霜見其貞鬆，疾風知其勁草，永言勳力，豈忘予懷。如聞為黠戛斯所攻，兵折眾叛，畜產大耗，國人薦饑，流離轉徙，遠逾沙漠。近因太和公主遣使入朝，已知新立可汗，寓居塞下，告窮請命，未有所歸。每念艱危，載深憫惻。今欲捄卹窮困，撫慰瘡痍，使四方知朕不忘舊勳，保其大順。昔匈奴乖亂，呼韓款塞，漢宣帝轉粟賑救，權時施宜，故得三代稱藩，北邊罷警。前代令典，可不務乎？宜令左金吾衛大將軍兼禦史大夫王會持節安撫大使，宗正少卿兼禦史中丞李師偃充副使，專往慰問，仍賑米粟二萬石，俾其安輯離散，漸就漠南，再複舊疆，永言恩好。宣示中外，宜體朕懷。
昔東漢中夏既寧，匈奴饑饉，臧宮請命，將臨塞，圖刻石之功。光武報云：「柔能制剛，弱能制強，且傳聞之事，常多失實，雖滅大寇，不如息人。」朕每覽前史，為之興歎。又以大舜修德，有苗歸心，周穆徂征，荒服大至，固存取亂，在擇良圖。回鶻頃以本國薦饑，種落攜貳，紇扢斯乘其衰亂，遂覆危巢，既焚老上之庭，盡剪名王之族。可汗失地遠客，來附塞垣。朕言念姻親，不忘勳力，諭以呼韓款塞，漢氏舊章，戎不亂華，國之大典，且分兵食，捄彼饑人，令歸漠南，方議賑贍。屬可汗久嬰沉痼，酋長異心，雖隨畜薦居，固無定所，而控弦深入，頗亦渝盟。邊將戎臣，屢抗其疏策，藩渾部落，鹹請其驅除。朕以王者之師，以全取勝，匈奴見短，嘉婁敬之善籌，馬邑設權，戒王恢之兵首，推誠含垢，亦以逾時。況朔野沍寒，有皸瘃之患，陰山徑路，多曲折之艱，宜以德綏，豈勞兵卒。某官劉沔，久臨沙漠，頗識虜情，既啟十乘之行，必致六騾之遁，委之告諭，方俟成功。可守本官充招撫回鶻使。如不自改悔，終須驅逐。其諸道行營兵馬使，權令指揮。主者施行。
門下：古人云：「兵者所以明德除害也。」故舉得於外，則福生於內。朕每念戎事，務安生靈，既獲遠圖，宜恢長筭。回鶻可汗寄托塞上，未歸虜庭，近者遣使薊門，懇陳誠款。宋人病告於子反，朝鮮心附於樓船，翳我信臣，實得要領。幽州盧龍軍節度副使知節度事觀察處寘押奚、契丹兩蕃經略盧龍軍等使銀青光祿大夫檢校工部尚書兼幽州大都督府長史御史大夫蘭陵郡王食邑三千戶張仲武，風雲感契，鳧藻協誠，自升將壇，首剪狂寇，戈鋋亟聞於彗掃，牛馬殆至於穀量。故能望影揣情，已探致虜之術，豈止聞風破膽，益堅慕義之心。遽奏封章，願申告諭，彼既率服，寧忘懷柔。況虜騎往來，疾於風電，沙場敻邈，介以山川，臨敵應機，固難統一。昔衛霍之襲葷狁，異道而行，辛趙之擊羌，兩從其志，成予廟勝之策，在舉髦傑之臣。俾爾鷹揚，挫其狼顧，將復蠻夷之叛，固在七擒，勉思將帥之風，無忘五利。崇以夏官之秩，委其統制之權，當竭一心，敬茲休命。可檢校兵部尚書兼充東面招撫回鶻使，其當道行營兵馬使及奚、契丹、室韋等，並自指揮，餘如故。主者施行。
門下：夫天之所廢，難施繼絕之恩，人之所棄，當用侮亡之道，朕每思前訓，豈忘格言。回鶻比者自恃兵強，久為桀驁，淩虐諸部，結怨近鄰。黠戛斯潛師彗掃，穹廬瓦解，種族盡膏於原野，區落遂至於荊榛。今可汗亡逃失國，竊號自立，遠逾沙漠，寄命邊陲。朕深念衰殘，尋加賑卹。每陳章表，多詐諛之詞，接我使臣，如全盛之日，無傷禽哀鳴之意，有困獸猶鬥之心。去歲潛入朔川，大掠牛馬，今春掩襲振武，逼近城池。可汗皆自率勁兵，首為寇盜，不恥破敗，莫顧姻親。河東節度使劉沔，料敵伐謀，乘機制勝，發胡貊之騎，以為前鋒，搴翎侯之旗，弋彼在穴，短兵鏖於帳下，元惡軼於彀中。況乘匪六騾，眾才一旅，儲糧已竭，計日可擒。太和公主居處不同，情義久絕，懷土多畏，亟聞黃鵠之歌，失位自傷，寧免綠衣之歎，念其羈苦，常軫朕心。今者脫於豺狼，再見宮闕，上以攄宗廟之宿憤，次以慰太皇太後之深慈，永言歸寧，良用欣感。其回鶻既已破滅，義在剪除，宜令諸道兵馬使並同進討。河東立功將士以下，優厚賞給，續次條疏處分。應在京外宅及東都修功德回鶻，並勒冠帶，各配諸道收管；其回鶻及摩尼等莊宅錢物等，並委功德使與禦史台、京兆府各差精強幹事官點檢收錄，不得容諸色職掌人及坊市富人輒有影占，如有犯者，並當極法，錢物納官；摩尼等僧委中書門下即時條疏聞奏。於戲！昔漢宣帝值匈奴乖亂，推亡固存，呼韓單於攜國歸命，入朝保塞，漢後所以有擁護之恩；郅支單於叛禮義，傷毀威重，漢史所以明可誅之罪。二虜禍福，皆自取焉，四夷百蠻，宜以為鑒。布告中外，深體朕懷。主者施行。
門下：古之命帥，必重其名，假三事之崇，允萬夫之望。故韓信以丞相擊魏，樊噲以相國伐燕，克成茂功，賞抑有典。成德節度使鎮冀深趙等州觀察處寘兼充北面行營招討澤潞等使金紫光祿大夫檢校司徒兼鎮州大都督府長史御史大夫駙馬都尉雲騎尉王元帥逵，生稟忠厚，天資信誠，奇正得於心機，嚴莊表於師律，去病之略，無假孫吳，翁歸之才，實備文武。屬狡童逆命，自固穴巢，果能揚義聲以載馳，繇直道而先奮，鋒逾駭電，勢盛疾雷，宣士卒上據層巒，削成垣壘，下臨平壤，盡見秋毫，始擒伏莽之戎，遽拔升天之險。尋又陳兵原野，漸洗堯山，摧困獸之鬥心，挫螳螂之怒臂，棄甲者萬計，折首者千人，先獻戎俘，益彰臣節。彼則望王師之陳，草木為兵，聞吾帥之風，椒蘭比德，顧其殘孽，豈獲稽誅。夫賞不逾時，速人為善，雖禼敷五教，已列三公，而禹分兵麾，宜佩相印，是用命爾升於鼎司。於戲！昔吳起有大功者三，不為魏相；竇嬰破藩國者七，未踐漢台。豈非名器之重，曷嘗虛受？爾其奮揚威武，殲厥渠魁，當感激而成功，勿遷延而玩寇。服茲休命，可不戒哉！可檢校司徒同中書門下平章事兼鎮州大都督府長史，依前充成德軍節度使鎮冀深趙等州觀察處寘兼充北面招討澤潞等使，散官、駙馬、勳如故。主者施行。
門下：兵家之策，戒在勢分，故楚為三軍，破於英布，光武料敵，非劉尚之別營，葛亮出師，制魏延之異道，專其大任，方見成功，斷自朕心，授之戎律。天德軍豐州四城都防禦本管押蕃落等使兼充晉絳行營諸軍副使銀青光祿大夫檢校左散騎常侍豐州刺史禦史大夫上柱國石雄，倜儻仗義，沉密有謀。近者被羽先登，搴旗深入，剪彼葷允，碎其穹廬，勇乃冠軍，威能振敵。屬壺關逆命，羽檄交馳，命征虜奉公之心，思成皋過險之將，嘉其壯節，召自極邊。既而亞夫會兵，馳六乘之傳，庶乎馬武連戰，為眾軍之鋒。朕以彥佐早升大將之壇，久服上公之袞，資其碩望，任以指蹤。鄧禹之鎮關河，功雖未遂；羊祜之守吳會，身不自行。罷戎役以會朝，待寇寧而撫俗，親授方略，慰彼蒸黎，爰擢奇才，付予重事。爾其再申兵法，奮起士心，去病無以家為，勿邀天幸，臧宮保於常勝，實在貴謀。敬聽朕言，副茲寵寄。可守本官兼充晉絳行營諸軍節度使，餘並如故。主者施行。
敕：堯之舊臣，伯益顯庸於舜禹，周之元老，召公流美於成康，永惟其人，是屬良相。裴度始以謀策除害，佐烈祖之中興，終以忠貞立朝，毗累聖之鴻業，經緯之誌，華皓不衰，功勳爛然，圖史煇焯。奸邪所忌，臲卼於時。暨氛霧既開，魚水將葉，條風孰見其喜慍，零雨皆美其來歸。未踐明庭，遽嬰沉痼，威鳳莫翔於舊沼，虛舟常往於夜川。殂謝之初，朋黨異議，贈典不稱，人情鬱然。屬告類上元，渙流大號，載懷先正，宜有褒崇。寵既極於維師，恩有加於在昔，豈必望酂侯之壟，方念茂功，過梁道之祠，乃思遺美。以茲為勸，可不務乎？
敕：昔柳莊雲亡，輟宗廟之祭，公叔既歿，表貞惠之名，前代所以追往悼懷，飾終加禮，永言髦傑，宜峻舊章。故河中節度晉絳磁隰等州觀察處寘等使檢校司徒兼河中尹禦史大夫陳夷行，身為儒宗，位致宰相，言必體要，行歸於周，得壺遂之深忠，持顏子之極樂，信能感物，桃李所以不言，思在無邪，藜藿由其不采。朕纘成鴻業，再授鈞衡，陳群立朝，道無適莫，葛亮稱物，心匪重輕。雖壯趾為災，躧步為蹇，朕之毗倚，方固初終。任以建牙，暫去岩廊之上，射不穿劄，遂居將帥之間。方期永年，為我良翰，遽聞淪謝，痛悼於心。是用禭以袞章，載之簡冊。言念舊德，尚懷黃發之謀；緬想貞風，爰舉素絲之節。以茲縟禮，用慰幽魂。
敕：孔子以顏冉之行，首於四科，漢代以荀陳之門，方於八凱，乃眷時哲，保茲令名，用舉飾終之恩，以抒殲良之歎。故山南西道節度使銀青光祿大夫檢校吏部尚書兼興元尹禦史大夫上柱國崔琯，誠明履正，粹密鄰幾，有子政之精忠，得公綽之不欲，禮樂二事，以為身文，仁義五常，自成家範。往以茂器，列於大僚，屬賢相受誣，廟堂議法，用長孺之道，以右正人，微京兆之言，豈聞非罪。既是魏其之直，益彰王鳳之邪。莊色於朝，群公聳視，讜詞不撓，淑問攸歸。曆踐名藩，皆有遺愛，居常慎獨，清則畏知。爰自青衿，迄於白首，厲翼之誌，終始不渝。未陟台階，實孤公望，追榮左揆，式示優崇。
敕：昔許穆公身歿於師，贈以侯服，王事加等，《春秋》所書。言念勞臣，終於踞，舉茲盛典，用峻彝章。王茂元幼則服儒，長能習吏，晚為邊將，頗振軍聲。近者元戎啟行，大旆臨境，誓陟羊腸之險，寧辭馬之革勞，來必挫鋒，去者奪魄，挑戰孤壘，自揭高旌，坐觀爇火之蓬，方解迎刃之竹，必當樽俎制勝，枕席還師，勢如風霆，功在刻漏。遽嬰沉痼，莫展良圖，伏波之壯誌不衰，呂蒙之療護無及，日未回於三舍，星已旋於再周，列諸葛之鼓旗，徐驅而返，閱祭遵之車騎，悼往則深。亦既聞其綏複，是宜加於袞斂。勉爾群帥，知予報功。
敕：昔班固有言：「何武、王嘉，區區以一簣障江河，用歿其身。」朕常以固作一代之典，非所以垂法勸後也。若觀時以避禍，量力以圖全，則三綱之道，幾於絕矣。故右衛將軍李安靜，其祖太子少師綱，謇諤大節，炳於青史，安靜聿修厥德，不隕令名。往者產、祿擅朝，充、躬交亂，每念王室，殆於阽危，不憚芳蘭之焚，竟全孤竹之誌，廣稱遺老，抗感憤之詞，荀不食言，由忠貞之故，永懷臣節，遠邁前良。近者深戒有司，下令遴揀，惟爾苗裔，靡有孑遺。昔庭堅不祀，臧文所歎，仲宣無後，魏祖興嗟，榮以先王之臣，褒以揚名之典，懋茲休寵，用慰冥魂。
敕：兵家之法，地有必爭，遠則漢氏之得陰山，匈奴慟哭，近則張願之城河外，朔邊底寧。乃眷維州，實為險隘，有金湯之固，居襟帶之衝，沒為戎疆，垂六十載。故蕃維州城副使悉怛謀，嚐解辮發，獻其壘垣。議臣托以和盟，沮其誠款，尋令束縛，歸戮虜庭，彼獲甘心，且無噍類。昔常山臨代，為全趙之寶符，河西絕羌，斷西戎之右臂，棄茲要害，用長寇仇，至今蜀人，言必流涕。豈陳湯之專命，由匡衡之廢忠。言念始謀，久罹幽枉，爰加寵贈，用慰貞魂。
敕：昔汲黯薄淮陽守，願出入禁闥，補過拾遺。則諫諍之任，實資諒直，我求其比，今得正人。吏部郎中元晦，往在內廷，嚐感先顧，奮發忠懇，不私形骸，俯伏青蒲，至於雪涕，數共工之罪，不蔽聖聰，辨垣平之詐，益張文德。近因旌別邪正，宰弼上言，以魯公藏罟，莫如寘革於左右，漢後輯檻，孰若列遊於公卿，是用命爾，登於文陛。爾其副我寵擢，不替初心，勿沽小名，以枉大節，勉服官業，期於有終。可諫議大夫。
敕：朝議郎殿中侍禦史內供奉上柱國徐商：於公以容駟高閎，虞氏以升卿名子，其所全活，不聞大賢，猶誠感幽神慶流苗裔。矧乃徂往以淑問，嚐為理官，屬政在呂宗，謀傾王室，將相陷辟，忠良受誣，而深念群獄之冤，固拒詔使，分別楚囚之濫，自履危機，義激命輕，仁為己任，有是陰德，宜覃後昆。爾風度粹和，文詞溫麗，列於清憲，雅有貞標，既旌先正之忠，爰舉賞延之典。勉修官業，無替家聲。
敕：古者聖人之教子也，皆妙選天下之端士，以衛翼之。漢代梁王好書，則以賈誼經緯之才，推明其誌；淮陽好政，則以元成禮讓之節，鎮靜其浮。前王令猷，百代良法。況朕建立元子，錫之奧區，朱邸初開，黃發是憲。以兼謨慷慨納說，有爰絲正席之忠，以柬之取舍俟時，有貢禹彈冠之操，皆行不苟合，誠無暗欺，曆職有聲，居正無撓，舉其素行，擢在首僚。爾宜廣德義之風，明孝愛之道，俾其嚴於問寢，敬不絕馳，化與心成，中道若性。服我休命，可不慎歟。
敕：予欲左右前後，皆得正人，朝夕交戒，儆予之闕，所以分左右而備箴諫也。思見大儒骨鯁，白首耆艾，議論通古今，喟然動眾心，所以增其秩而厚其祿也。朝散大夫守諫議大夫兼宏文館學士上柱國鄭朗等，皆以貞正守道，列於左掖，從容諷諫，每竭嘉猷。況朗、璜近固陛見，乃能庭爭，執以言責，本於誌誠。昔峻阪乘危，爰絲攬轡，斯門近出，耿況當車，增主之明，二臣之力。我求端士，用繼前良，期爾盡規，致予無過。拾遺左右，汲黯之願已諧，祿賜愈多，貢禹之誠當勵，勉思厥職無忝優思。
敕：宣議郎前行京兆府參軍驍尉滎陽縣開國子鄭裔綽：昔漢武帝云：「有社稷之臣，汲黯近之矣。」緬懷先正，實邁前良。況兩代持衡，皆有貞節，守正持法，遺風凜然。爾生於德門，早服儒訓，黃晉謝遺，唯守於一經，白環比德，方榮於四代，嘉其勵行，不隕令名。俾從丹地之遊，佇繼緇衣之美。可京兆府渭南縣尉直宏文館，散官、勳如故。
敕：賈誼云：「守圉捍敵之臣，誠死城郭封疆。聖人有金城者，此物此誌也。」若火焚岡而不改其貞，風振野而獨標其勁，臨危自奮，見義必為，得不寵以名城，列於上賞？忻州刺史兼禦史中丞李丕，幼而倜儻，長負不羈，才耀奇而穎出，智釋結而觿解，禦侮是寄，益德冠於三軍，騷動得人，劇孟雄於一敵。昔在爾祖，誌康國屯，翼龍而飛，既濡其雨露，刑馬而誓，已表於山河，貽厥孫謀，載揚休問。近者祲生參伐，盜起汾川，保信都之城，不為威惕，戮邯鄲之使，終以節全。戎士間行，奏章狎至，閱其忠款，可謂著明。乃眷西河，控於大廈。文侯舊壤，幹木遺風，以節概著者居之，固其宜也。勉圖嘉績，以保令名。
敕：晉謀元帥，必有佐軍，漢制出師，皆立副貳，所以重戎事而肅王命也。李丕頗有大慮，常好奇功，自為攻拒之書，尤邃揣摩之術，淬其智刃，斫未兆之機，森其禮幹，得備嚴之稱。既蟬蛻丹水，鵬搏赤霄，未及歲暮，累見誠節。今以玉璧重地，汾河要津，俾換珪符，用佐樽俎。庶乎易行而誘，成苗賁之為，不胄而驅，效葉公之入。勉於蕩寇，副我知臣。
卿道崇德茂，體方行正，業成廊廟，心存丘壑。往以時事，來還宰旅，秉此難進，確然莫奪。雖違乂辟之望，實有鎮浮之益。深惟元老，想見高風。師範之尊，東宮莫二，舉茲崇秩，明昭有德，公器斯在，雅道有光。宜略常謙，即膺成制。
敕：回鶻嗢沒斯特勒、那頡啜特勒、頡於伽思於解亦阿耽、於思莫賀達於宰相、伊難朱密伽諦略、摩咄將軍諦略等：天德軍遞所奏表至，再三省覽，憂屬良深。彼蕃自忠義毗伽可汗以來，代為親鄰，連降愛主，恩禮特異，古今莫及。朕君臨萬國，撫育殊方，苟有未安，則宜來告，況特勒等乃祖乃父，歸誠累朝。昨遣嗣澤王溶吊冊先可汗回，始聞卿國中喪亂，諸部乖離。救患卹鄰，豈忘令典，方圖鎮撫，以命使臣。今又知堅昆等五族，深入淩虐，可汗被害，公主及新可汗播越他所，未歸城邑，特勒等力不能制，思存遠圖，相率遁逃，萬里歸命。又知欲奉公主朝覲，忠謀不從，已逾大漠之南，同款五原之塞，發此單使，布其赤心。言念艱危，惻然軫歎，料卿等皆英酋貴族，羈寓沙場，懷土之情，如何可處？豈非欲外寇，匡複本蕃，抱此至忠，托於大援？但緣未知指的，難便聽從。又慮邊境守臣，見卿忽至，或懷疑阻，不副朕心，故遣鴻臚卿張賈馳往安撫。朕既獎卿忠款，報以信誠，雖隔塞垣，已如相見。卿須深明朕衷，盡吐所懷，一一言於使臣，令其速還聞奏。佇聞誠願，續有指揮，必當副彼急難，固不惜於事力。勉於謀度，用保忠勳。秋熱，卿及部下諸官並左相阿彼兀等部落、黑車子達怛等平安好，遣書指不多及。
敕：回鶻嗢沒斯特勒、那頡啜特勒、悉勿啜特勒、烏離思特勒、赤心宰相等：張賈等回，知卿等欲遠赴闕庭，自申忠款，眷言深誌，豈忘予懷。聞卿等本國，頃因饑荒，遂至離散，親屬內叛，諸部外侵，新立可汗，猶未安定。既是國中所奉，則為卿等君親，古人云：「未有仁而遺其親者，義而後其君者。」想卿等本心，必思推戴。況回鶻代雄朔漠，威服諸蕃，今已破傷，足堪悲憤。若皆自爭雄長，不顧其君，各據一隅，必更衰弱。深慮從此之後，為諸蕃所輕。與卿等本國，代結婚親，久修鄰好，每念於此，良用惻然。與卿等為謀，須務遠大，莫若自相率勵，同奉可汗，興複本蕃，再圖強盛。朕欲召卿赴闕，親諭此懷，又恐可汗聞知，謂朕幸其艱危，因有招納，蓋欲深全國體，兼為卿等避嫌，以此思之，難遂於請。卿等宜早歸本國，不更滯留。卿等表請器甲，朕君臨萬國，非止一蕃，祖宗舊章，不敢逾越，國家未曾賜諸蕃器甲，卿等亦合備知，若一處開恩，必自茲援例。朔州般次，舊例須待可汗遣駝馬迎聖，方令進發，可汗信使未至，難於遣行。今有賜物，具在別錄，以卿等率先向發，特示優恩。緣新立可汗未受朝廷冊命，數降使至卿等部落，亦恐非宜，所有賜齎，止於此度。想卿等明識，深諒朕懷。便令高品魏敬休宣諭，想宜知悉。
呂衛等至，知卿與可汗不能戢下，頗擾邊疆，既告諭不悛，須兵勢驅逐。卿忠誠奮發，願立奇功，請退渾、沙陀等部落合勢，及戰馬器甲等，並已允卿所奏，各有別敕處分。今令左衛將軍何清朝、蔚州刺史契通分領蕃、渾部落，取卿指揮。朕已切戒何清朝等，令其協盡心力，副卿忠誠，進取之時，一切取卿方略。卿宜每事與宏順等商量，審度事機，勿為輕進。但得可汗抽退，不敢稽留，塞上安寧，即是卿之勳力。必不可落其奸計，以損國威。兼令高品駱遂秦權監行營將士，卿與之籌慮，續續奏聞。
敕劉沔等：自回鶻本國殘破，寄命北邊，朕以其艱難之時，常效勳力，平寧之後，結以姻親，義切懷柔，情深兼愛，亦既轉粟賑捄，降使撫循，示信推恩，朕無所愧。而狼顧塞上，鼠道雲中，聞有備雖暫移營，稍乘隙複來近塞，察其情計，殊未歸還。朕祗荷丕圖，撫臨萬國，守祖宗之法制，思黎庶之乂安，豈可蓄虺穴於塞垣，養蠆毒於懷袖？乘其馳突，必欲驅除。昔晉侯報楚之功，避子玉於三舍，先軫背秦之惠，覆孟明於二崤，安國庇人，大義斯在。卿宜遣使告諭，明示朕懷。如或遲留，尚為巧詐，即須犄角相應，臨以兵威。勉務良圖，副茲委遇。
敕仲武：周璵於，省表，知可汗猶有疑懼，近日移營。卿自總戎麾，累剪狂寇，英威所震，桀驁皆從，仁義所綏，降附相繼。昨者可汗來依塞表，已在彀中。豈謂黠虜之奸心，尚懷翻覆，柔服之際，又此遁逃。遠揣虜情，必終難保信。昔去病深入大漠，方殄獯戎；近李靖再襲穹廬，始擒頡利。況卿伐謀制勝，才出古人。宜選練勁兵，掩其無備，使呂嘉懷貳而受首，孟獲雖縱而必擒，特立奇勳，永光千古。朕已令劉沔旋師，卻入東境，候卿本道成功，即令歸鎮，經略之事，全以付卿。須及塞草未青，虜騎方困，一舉便克，使無孑遺。卿先發馬步一萬人，於大界原防戍，今緣可汗入卿掌握，已在網羅，豈得更屯精兵，守無用之地，即宜追赴本道，同力剪除。緣卿師旅至多，費用尤重，其出界糧料，已令所司依前支給。卿宜勉於拘，以副朕懷。
