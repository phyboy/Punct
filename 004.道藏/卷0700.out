近數得邊將奏報，知卿等本國，自有離亂，可汗遇禍，雖未悉虛實，良深震悼。我國家與卿等本國，代結姻好，久為親戚，協德同心，常為諸蕃所羨，故得邊候不聳，封疆晏然。卿等忽領師徒，漠南屯集，又數至天德侵掠，頗擾邊人。聚師無名，忠義俱失，既乖舊好，良用憮然。若卿等本國所立新主，非可汗至親，人心不從，擾亂未定，卿等隻合自申方略，竭效忠誠，安靜本蕃，以圖勳績，亦合遣使告朕，具述此心。若新立可汗，是中國至親，人已歸附，卿等便合早自相率，保國寧家，與可汗協心，以修舊好，豈得寄命塞上，久勞師人？朕緣與卿本國，情義至深，事同一體，又緣公主在彼，未知存亡，故遣使臣魏謨往諭朕意。卿宜備陳誠款，不得虛詞，兼禁戢師徒，勿為侵軼。近聞天德遊奕軍將，曾有交鋒，卿等既犯塞垣，亦是邊將常事，今已各令諸鎮，不許交兵。卿宜曉諭部落，各令知悉。
皇帝敬問紇扢斯可汗：時屬載陽，想彼休泰。朕撫臨萬宇，子育群生，思致洽和，用臻至理。將軍踏布合祖等至，鑒表具知。可汗生戴鬥之鄉，居寒露之野，智謀精果，材誌沉雄，威動龍荒，聲馳象魏，眷言丕績，深用注懷。我太宗文皇帝聖德高於百王，英材軼於千古，內定諸夏，外服百蠻，貞觀四年，西北蕃君長詣闕頓顙，請上尊號為天可汗。是後降璽書西北蕃君長，皆稱皇帝為天可汗，臨統四夷，實自茲始。暨貞觀六年，太宗遣使臣王義宏至可汗本國，將命鎮撫。貞觀二十一年，可汗本國君長身自入朝，太宗授左屯衛將軍堅昆都督。至天寶末年，朝貢不絕。則可汗祖先，已受我國家恩德，計可汗中國遺老，必自流傳。
朕纘奉丕圖，思申舊好，比聞天寶以後，為回鶻所隔久阻誠款。回鶻自謂天驕，罔修仁義，肆行殘忍，淩虐諸蕃，知可汗代為仇讎，果能報複，滅國邑，皆已立君，驅彼酋渠，盡逾沙漠，茂功壯節，近代無儔。回鶻當中國伐叛之時，嚐展勳力，列聖嘉其大順，累降姻親。今失國亡逃，寄於塞上，隻合早歸窮款，受朕撫循，而乃轉自鴟張，益懷狼顧，在陰山之外，誘惑小蕃，乘我無虞，即來侵掠，恣為邊患，今已四年。朕大征甲兵，久欲除剪，比令幽州、太原兩道節度使皆充招撫，以示綏懷，望其悛心，猶務含育。而淩蔑公主，頻擬傷殘，馳突邊城，敢謀盜竊。近太原節度使劉沔不勝其忿，潛出偏師，乘其譸張，使襲牙帳，虜眾大潰，穹廬盡焚，元惡傷殘，脫身潛竄，已讓太和公主，即至闕庭。回鶻殘兵，不滿千人，散投山穀，旬日之內，必合梟禽。朕再見公主，良用欣慰。可汗既為仇怨，須盡殲夷，倘留餘燼，必生後患，想遠聞慶快，當愜素心。
聞可汗受氏子源，與我同族。漢北平太守材氣，天下無雙，結發事邊，控弦貫石。自後子孫，多習武略，代為將門。至嫡孫都尉，提精卒五千，深入大漠，單於舉國來敵，莫敢伉威，身雖陷沒，名震蠻貊。我國家承北平太守之後，可汗又是都尉苗裔，以此合族，尊卑可知。昨聞太和公主為可汗兵眾所得，可汗以同姓之國，使遣歸還，有以見可汗秉禮義之心，重親鄰之好，朕深用感歎，至於涕零。公主尋為回鶻劫奪，久不歸國，可汗所遣使臣，皆被誅戮，朕言念傷痛，至今不忘。昨見可汗表求訪公主，使公主上天入地，必須覓得。今邊將憤惋，已立奇功，回鶻罪人，計日可致，即當顯戮，以謝可汗。況回鶻夷滅，種族必盡，與可汗便為鄰國，各保舊疆，繼好息人，事同一體。從此邊陲罷警，弓矢載櫜，必當諸部服從，皆懷健羨，知我兩國，永為宗盟。想可汗明智，自有良算。故令太仆卿兼禦史中丞趙蕃持節充使，以答深誠，質於神明，用存大信。朕言不貳，可不勉歟？又自古外蕃，皆須因中國冊命，然後可彈壓一方。今欲冊命可汗，特加美號，緣未知可汗之意，且遣諭懷，待趙蕃回日，別命使展禮，以申和好。彼間將相，並存問之，遣書指不多及。
皇帝敬問黠戛斯可汗：溫仵合將軍至，覽書及所獻馬百匹、鶻十聯，具悉。可汗特稟英姿，生知雄略，奮揚威武，底定龍荒，掃回鶻之穹居，報怨以直，護公主之罽幕，事大以誠，又遣貴族信臣，載馳朔漠，名馬鷙鳥，遠涉流沙，既展同姓之親，克副懷柔之旨，眷言勳績，深慰予衷。朕護奉丕圖，撫寧萬國，豈望化孚有截，致殷湯來享之明，實恐德未遍覆，愧漢宣兼臨之盛。況與彼國壤隔內外，非正朔所加，禮既不施，政豈宜及？但以惜可汗宗盟之國，願保先名，為可汗宏遠之謀，須除後患，所以具古今禍福，往諭至懷。昔呼韓邪單於以郅支尚存，國難未靖，稱蕃事漢，福及子孫；後漢單於比以大父，依漢而安，繼襲其號，上書款塞，永願藩蔽漠南，遂致朔塞底寧，烽燧永息；近則回鶻結大國之援，雄長北蕃，諸部率從，莫敢不服，一隅安樂，百有餘年。此事昭然，可汗所睹。況今回鶻種類未盡，介居蕃漢之間，爰及黑車子，久畏其威，素服其信，慮彼再振，常持兩端。須令小蕃知朕親厚可汗，棄絕回鶻。實在和好分定，內附約盟，則邪計奸謀，無由而入，故欲顯加冊命，昭示萬方。況登裏可汗回鶻舊號，是國家頃年所賜，非回鶻自制此名，今回鶻國已破亡，理當嫌避。朕以可汗先祖，往在貞觀，身自入朝，太宗授以左衛將軍堅昆都督。朕思欲繼太宗之舊典，彼亦宜遵先祖之明誠，便以堅昆為國，施於冊命，更加美號，以表懿親。況堅者不朽之名，昆者有後之稱，示不忘本，豈不美歟？朕昨命禮部尚書鄭肅等與彼使臣麵陳大計，溫仵合將軍等皆諭朕旨，願言結成。豈必契徑路之金，舉留犁之酒，保茲誠信，固在厥初。
頃者回鶻至塞上，請國家精兵十萬，送至漠北，漸歸本蕃，又請借漢界一城，養育疲羸，以圖興複，朕以可汗之故，盡不聽從。今回鶻是國家叛臣，為可汗仇敵，須去根本，方保永安，是天亡之時，易於攻取。古人云：「天與不取，反受其咎。」可汗須乘此機便，早務芟夷。回鶻未滅以前，可汗勿以飲食為甘，弋獵為樂，勵兵秣馬，不可暫閑。所恨隔在諸蕃，國家難於同力，倘更近塞，豈複稽誅？又恐餘孽歸降，可汗未能盡戮，納有罪之眾，受逋逃之臣，倘收吾憎，必開邊隙，此則蕃養虺毒，自生厲階。前年回鶻宰相等向漢使云：「李靖擒頡利後，國中隻有三二十人，便郤興複。」雖在危困，尚爾張皇，可汗深察此言，豈得不慮？又聞合羅川回鶻牙帳，未盡毀除，想其懷土之心，必有思歸之誌，速要平其區落，無使孑遺，既表成功，彼當絕望。可汗已攄積年之憤，自為一代之雄，至於居處服章，皆宜變革，焉得安於所習，姑務因循，則何以震耀北方，彈壓諸部？朕撫有中夏，愛育生靈，常恐百姓未安，一物失所，豈願更廣威略，遙制要荒。但緣與可汗方保和盟，義同憂樂，纖微之事，皆欲備方。想可汗與將相籌謀，副茲誠意，此使到日，必諒朕心，即宜速遣報章，此當遣重臣冊命。夏熱，想可汗休泰。將相以下，並存問之，遣書指不多及。
皇帝敬問黠戛王：時及陽和，想比佳適。注吾合素等至，省表並進馬事，具悉。國王陰山雄勁，朔野英雄，包智略以周身，推誠明而有眾，聲高夷落，威重藩疆，專遣使臣，遠獻名馬，向化之誠既展，輸忠之效頗明，臨軒省章，輟食嘉歎，眷言忠藎，寧忘寢興。頃於貞觀中，彼國常奉朝貢，亦授官爵，寵賜而還。爾後但訝音耗久乖，不知中為回鶻所隔，及覽來表，方嘉壯圖。蓄銳多年，乘饑大舉，快雪冤憤，豁開心懷。回鶻之營壘既平，國家之山河不間，既為鄰境，遂閱貢章。又知破回鶻之時，讓太和公主，特遣專使，送歸闕庭。雖聞行至中途，卻為回鶻所奪，在國王遵以禮義，推之和寧，遠同族之譏嫌，厚親鄰之恩信，賢明如此，愧慰難名。回鶻頃以失國為詞，款塞相托，朕以勳親是念，拯卹屢加。曾不知恩，漸開稔惡，賤棄公主，侵暴平人，日尋幹戈，時竊牛馬。朕為全舊好，不下明誅。歲月滋深，邊防將倦，各用長策，繼彰殊勳，焚帳幕而公主歸還，透網羅而元惡逃遁，顧其餘類，何所寄生。國王遠聞，想同深慰。然猶恐奔竄，尚有凶奸，又慮侵彼封疆，將複仇怨，國王亦須嚴為備擬，善設機謀，同務討除，盡其根本，無貽後患，勉繼前修。親仁善鄰，惟彼與此，勿謂遐遠，常存寤思。因注吾合素回，且先詔示，其他禮命，續專遣使宣慰，想宜知悉。
皇帝敬問黠戛斯可汗：將軍諦德伊斯難殊至，覽書並白馬二匹，具悉。可汗降精鬥極，雄朔漠以稱君，稟耀旄頭，分天街而建國，特負英豪之氣，夙推統禦之才，眷想嘉猷，載深寤歎。來書云：「溫仵合將軍歸國後，漢使不來。」溫仵合去日，朕書具云：「速遣報章，此當遣重臣冊命。」自是可汗未諭此意，報答稍遲，此則尋欲遣使，隻自延望來信。又云：「金石路已隔絕。」蓋為山川悠遠，未得自與可汗封壤接連，非是兩國之情，猶有阻隔，想可汗明識，無複致疑。又云： 「兩地遣書，彼此不會。」且書不可以盡言，言不可以盡意，況蕃漢文字，傳譯不同，隻在共推赤心，永保盟好，豈必緣飾詞語，以此交歡。每欲思維，先恩好意，不更疑惑，便是明誠。又云：「欲除卻兩楹間惡刺。」此之一事，實是嘉言。緣回鶻雄據北方，代為君長，諸蕃臣伏，百有餘年，今可汗掃其穹居，大雪仇恥，功業既高於前古，威聲已振於北荒，固當深務遠圖，豈可更留餘燼？黑車子不度德量力，敢保寇仇，則是輕侮可汗，獨不向化，此而可忍，孰不可容？況可汗前來雲求訪公主，使上天入地，必須覓得，今若舍而不問，何以取信朕懷？想可汗乘彼盛秋，長驅精騎，問回鶻逋逃之罪，行黑車後服之誅，取若拾遺，役無再舉，從茲蕩定，豈不美歟！
來書又云：「送公主到彼，無一語業。」緣公主才離可汗五日，便被回鶻劫奪，所遣來使，盡被殺傷，公主二年之中，流離沙漠，事已隔遠，所以不再敘言。然趙蕃去日，已具感悅之心，足表殷勤之意。又聞今秋欲移就回鶻牙帳，滅其大國，便保舊居，足使諸蕃畏威，回鶻絕望，稍近邊境，頗謂良圖。所雲請發兵馬期集去處，緣黑車子猶去漢界一千餘裏，在沙漠之中，從前漢兵未嚐到彼，比聞回鶻深意，常欲投竄安西，待至今秋，朕當令幽州、太原、振武、天德緣邊四鎮要路出兵。料可汗攻討之時，回鶻必當潛遁，各令邀截，便可梟擒。此是軍期，須合符契，想可汗必全大信，用葉一心。諦德伊斯難殊朕已於三殿麵對，兼賜宴樂，並依來表，不更滯留。朕續遣重臣，便申冊命。故先達此旨，令彼國明知冊命之禮，並依回鶻故事。可汗爰始立國，臨長諸蕃，須示鄰壤情深，宗盟義重，以此鎮撫，誰敢不從？宜體至懷，共宏遠略。春暖，想可汗休泰，將相以下，並存問之，遣書指不多及。
敕石雄：晉絳密邇王畿，地當襟帶，自卿與將士等扼其險要，勇冠諸軍，捍彼奔衝，為我砥柱，每刻期深入，屢挫狂鋒，批抗搗虛，導款遊刃，永言勳績，豈忘於懷。昔商伐鬼方，三年乃克，周公東征，三年不歸，憲宗平淮西，文宗定滄海，士不解甲，或三四年，想卿等久在戎行，心經此役。且士之生代，本為功名，仗義從軍，固當殉命。居平則孝養父母，成長則子孫衣食所資，無非國力；有事則投袂而起，負甲先登，撫養之恩，惟此為報。今者才近半歲，未曰勞師，功在垂成，往無不捷，將士等各宜感勵，成此功名。上黨既平，天下無事，從此永安家室，不複征行。近者楊弁首為猖狂，扇惑亂卒，今則身膏齊斧，戮及妻，生為不忠之人，死為負義之鬼，身名俱滅，可不痛哉！諸部既安，王師益振，乘此聲勢，必殄餘妖。故令中使宣慰，兼賜優賞。卿等便須鼓行而進，徑入賊界下營，從此駐軍，速圖進取，勿使功業歸於別帥，爵賞在於他人。勉務壯圖，副茲厚遇，想宜知悉。
劉稹乳臭騃童，未有所識，皆是郭誼、王協，幸其昏弱，矯托軍情，妄獻表章，欲繼襲誌在肆行禍福，自擅兵權，稱感從諫之恩，誓同生死，及見山東三郡皆已歸降，事迫勢窮，歸惡劉稹，令其一門受戮，便欲自取寵榮，不義不忠，古無其比。朕以誘陷劉稹，皆是此二人，販賣圖全，義難容舍，已令澤潞、冀氏兩路遣軍，隻取郭誼、王協及同惡之類，其他軍人，一切不問，仍各有優賞，後從敕處分。如兩道兵馬未到以前，有忠義之士先非同惡者，能自擒戮郭誼等，所與優賞，並同裴問、王釗例處分。已詔石雄、王宰，到彼不令侵擾軍人百姓，如秋毫有犯，便按軍法。各宜勉思機計，共保忠誠，勿受奸人扇動，妄生疑忌。互相告報，鹹使明知。
敕：自爾祖歸款國家，依附邊塞，為我赤子，編於黔黎，牛馬蕃孳，種落殷盛，不侵不叛，頗效信誠。比聞邊將不守朝章，失於綏輯，因緣征斂，害及無辜。念爾遠人，莫知控告，特命朕之愛子，實總元戎，所冀群帥聽命而不敢自專，諸部懷冤而有所披訴，奉我憲令，以保和寧。如聞莫顧私恩，遂懷憑恃，攘奪不避於官物，驅掠罔憚於平人，擅興甲兵，恣行攻劫，豈有朝廷內地，輒此鴟張，道路阻艱，商旅殆絕，朕便欲詔命諸鎮，同力剿除，深慮玉石難分，善惡同斃。今再為條制，各使得宜，卻令節將指揮，許其處斷。如實有冤濫，政乖公平，並遣巡院奏聞，朝廷必為申理。如或不知恩貸，猶敢猖狂，國有典章，必難容舍。故茲宣示，當體朕懷。
敕：李思忠首率蕃兵，歸誠向闕，念其忠款，特許來朝。而又久慕華風，願留京邑，俾參環衛，用報勳庸。其歸義軍使宜停，將士等同葉義心，所宜優寵。況聞諸道軍鎮，皆寘馬軍，選擇蕃渾，尤不易得。緣此將健，久工騎射，頗出常倫，列於牙旗，足壯戎閫，宜分諸道節度使團練收管，便給本道衣糧，稍加安存，務令得所。
敕：昔馮異之守盟津，已建軍號，近光弼之保伊洛，先據三城，蓋以河有造舟之危，山有摧輪之險，左右機軸，表裏金湯。既當形勝之地，實為要害之郡，令所制寘，豈限常規？積萬庾於敖前，尤資地利；列二矛於河上，須壯軍聲。其河陰縣宜割屬孟州，仍改為望縣。其河清縣卻還河南府收管，縣官等並準前敕處分。其東都鎮遏兵馬，依前屬東都防禦使。鄭、滑、汝州防戍兵各一千人，令宏敬權指揮，事平後續有處分。
敕：成德軍、魏博皆出兵甲，俯臨賊境，秋氣已至，攻取是時，元逵、宏敬，制勝伐謀，必有成算，固須命使，遠訪嘉猷。又回鶻雖已遁逃，尚存餘燼，今朔風始勁，塞草具腓，猶慮未革梟音，敢懷狼顧，迫於饑窘，複擾連城。仲武久欲蕩除，俾無噍類，成其誌業，壯彼威，亦在使臣往喻朕意。各宜奮厲，早建殊勳，解甲來還，免彼祁寒之候，止戈除害，庶臻仁壽之期。谘爾帥臣，副茲委遇。宜令刑部侍郎兼禦史中丞李回充幽州、鎮、魏等道宣慰。
維會昌五年歲次乙丑正月己酉朔一日己酉，光祿大夫守太尉兼門下侍郎同中書門下平章事臣德裕、光祿大夫守尚書左仆射兼門下侍郎同中書門下平章事臣悰、朝議大夫守尚書右仆射兼中書侍郎同中書門下平章事臣讓夷、朝議大夫守中書侍郎兼戶部尚書同中書門下平章事臣鉉及文武百官大中大夫太常卿臣孫簡等六千二百二人言：
臣聞在昔周宣，獫狁內侵，四牡薄伐，以定王國，則詩人大其功。暨於漢宣，北夷乖亂，呼韓慕義，郅支遠遁，則簡策著其美。惟此二代，稱為中興。間者開成之末，星孛如雲，螟飛蔽天，先帝戚之，黎人懼焉，乃授至聖，遺大投艱，迄茲成功，厥有冥數。伏惟仁聖文武至神大孝皇帝表應龍翼，粹含乾剛，神全而正氣凝，宇定而天光發，智燭千里，動必察微，心鏡萬機，物來斯應。於是五材用，四維張，建中和之極，綴前聖之綱，重樞機，修法制，刑禦家之理，無出壺之言，銷讒邪，遠佞幸，絕背公之黨，退好徑之人，內嚴體貌，增堂陛之峻，外絕締交，去輔車之勢，古所謂「受命於天，惟舜獨正」也，又曰「一心定而萬物服」，惟陛下得之。
曩者北狄矜功，耗蠹中國，種類磐牙，根柢封殖，異術肺腑，縞衣如荼，挾邪作蠱，浸淫宇內，倒懸不解，百有餘年。既而龍祠堙滅，攜國款塞，質帝女，蹙海疆，有狼顧平城之心，鯨吞鹹洛之誌。爰命梟將，搴旗刈旃，兵鏖穹廬，火烈荊榛，颺罽幕，碎賁宛，六騾遁逃，貴主生還，剗滅妖跡，剿除醜類。故名王結發，冠帶入臣，堅昆稽首，鞮譯來獻。而又奸臣放命，二紀陸梁，據太行之固，下闚洛邑，通故縫之道，旁近關，樹其遺孽，以竊兵柄。議者僉曰：「精兵十萬，積穀十年，泉魚不察，湯網宜懸。」陛下雄斷霆聲，群疑冰釋，揚清風而掃雲，致迅雷而破山，任馮異則拔天井而震上黨，仗吳漢則發突騎而闚邯鄲，壺關失險，山東奪魄。屬有戍邊叛將，竊發參墟，人心掖，異議放肆。陛下臨朝而言曰：「二寇獲罪於天，予所不舍。」未三旬而定晉陽，才期年而滅潞子，不以金購，豨將多降，不勞師克，粵首馳報。非至德感物，孰能臻於此乎？
由是台宰百辟，藩屏將帥，上言曰：「成伐東夷而肅慎來駕，景剪七國而王室乃安，莫不始於武功，終致刑措。將以禋上帝，薦祖宗，宜受鴻名，以答元貺。」陛下猶謙遜而五讓之，勤請弗已，乃屈己以俞之。雲漢為章，所以昭法度也；神明其德，所以成教化也；巍乎有功，帝堯之則也；勤於大道，元祖之訓也。臣等不勝大願，謹奉玉冊玉寶，上尊號曰「仁聖文武章天成功神德明道大孝皇帝」。伏惟陛下不有其名，以保其成，不德其功，以戒其盈，享殷宗之福，致周道之平，熙我王度，永振金聲。臣德裕等誠歡誠躍頓首頓首，謹言。
維會昌五年歲次乙丑正月己酉朔一日己酉，光祿大夫守太尉兼門下侍郎同中書門下平章事臣德裕、光祿大夫守尚書左仆射兼門下侍郎同中書門下平章事臣悰、朝議大夫守尚書右仆射兼中書侍郎同中書門下平章事臣讓夷、朝議大夫守中書侍郎兼戶部尚書同中書門下平章事臣鉉及文武百官大中大夫太常卿臣孫簡等六千二百二人言：
臣聞在昔周宣，獫狁內侵，四牡薄伐，以定王國，則詩人大其功。暨於漢宣，北夷乖亂，呼韓慕義，郅支遠遁，則簡策著其美。惟此二代，稱為中興。間者開成之末，星孛如雲，螟飛蔽天，先帝戚之，黎人懼焉，乃授至聖，遺大投艱，迄茲成功，厥有冥數。伏惟仁聖文武至神大孝皇帝表應龍翼，粹含乾剛，神全而正氣凝，宇定而天光發，智燭千里，動必察微，心鏡萬機，物來斯應。於是五材用，四維張，建中和之極，綴前聖之綱，重樞機，修法制，刑禦家之理，無出壺之言，銷讒邪，遠佞幸，絕背公之黨，退好徑之人，內嚴體貌，增堂陛之峻，外絕締交，去輔車之勢，古所謂「受命於天，惟舜獨正」也，又曰「一心定而萬物服」，惟陛下得之。
曩者北狄矜功，耗蠹中國，種類磐牙，根柢封殖，異術肺腑，縞衣如荼，挾邪作蠱，浸淫宇內，倒懸不解，百有餘年。既而龍祠堙滅，攜國款塞，質帝女，蹙海疆，有狼顧平城之心，鯨吞鹹洛之誌。爰命梟將，搴旗刈旃，兵鏖穹廬，火烈荊榛，颺罽幕，碎賁宛，六騾遁逃，貴主生還，剗滅妖跡，剿除醜類。故名王結發，冠帶入臣，堅昆稽首，鞮譯來獻。而又奸臣放命，二紀陸梁，據太行之固，下闚洛邑，通故縫之道，旁近關，樹其遺孽，以竊兵柄。議者僉曰：「精兵十萬，積穀十年，泉魚不察，湯網宜懸。」陛下雄斷霆聲，群疑冰釋，揚清風而掃雲，致迅雷而破山，任馮異則拔天井而震上黨，仗吳漢則發突騎而闚邯鄲，壺關失險，山東奪魄。屬有戍邊叛將，竊發參墟，人心掖，異議放肆。陛下臨朝而言曰：「二寇獲罪於天，予所不舍。」未三旬而定晉陽，才期年而滅潞子，不以金購，豨將多降，不勞師克，粵首馳報。非至德感物，孰能臻於此乎？
由是台宰百辟，藩屏將帥，上言曰：「成伐東夷而肅慎來駕，景剪七國而王室乃安，莫不始於武功，終致刑措。將以禋上帝，薦祖宗，宜受鴻名，以答元貺。」陛下猶謙遜而五讓之，勤請弗已，乃屈己以俞之。雲漢為章，所以昭法度也；神明其德，所以成教化也；巍乎有功，帝堯之則也；勤於大道，元祖之訓也。臣等不勝大願，謹奉玉冊玉寶，上尊號曰「仁聖文武章天成功神德明道大孝皇帝」。伏惟陛下不有其名，以保其成，不德其功，以戒其盈，享殷宗之福，致周道之平，熙我王度，永振金聲。臣德裕等誠歡誠躍頓首頓首，謹言。
臣某言：臣聞道不欲盈，元祖之至誡；人惡其上，魯史之明規。既以迫於愚衷，敢慮動而生悔，臣某中謝。臣頃居宰弼，獲戾於時，既望汨以懷沙，甘赴湘而溺死，自謂永違白日，莫睹青天，雖文宗墜履不遺，驟分圭瑞，而微臣傷弓是懼，常蹈春冰。伏值陛下大明初升，臨照四海，知臣常忝禁署，逮事穆宗，念已廢之舊物，憫既傷之弱羽，召自滄海，擢授黃閣，明德每覆其瑕玼，至仁常矜其衰疾，參讚萬務，倏已六年。裘冕禋郊，再睹配天之禮，幹戈問罪，三見拘原之功，所謂百生遭逢，千載際會。征倚伏之數，惟恐罹災，思存亡之機，所宜知止。非慕三公乞骸之節，敢希二疏解組之風，忍去盛時，自貽深戚。實以久嬰沉痼，年漸衰遲，宗族孤單，兄弟衰落，先臣鬆檟，近在東都，家屬數人，皆居上國，不欲遠離京闕，隻願歸老田園。伏望陛下深鑒孤忠，特遂丹懇，察臣上報聖德，不必須在鼎司，改授閑官，優遊暮齒。所冀自知稅駕，無李斯之歎音，便得懸輿，複韋賢之故事。進退惶灼，伏地涕零，不任兢惶感切之至，謹奉表陳乞以聞。
臣某言：臣今日已進讓表，驚寵之心，不遑啟處，再陳衷懇，實懼為煩。臣某中謝。伏見國初已來，授此官唯有七人，尚父子儀，猶以懇辭而免。近者智興、載義，皆超拜太傅、太保。祇緣朝廷重惜此官，裴度守司徒十年，竟不遷授，以臣僭越，必致顛擠。況臣既無汗馬之勞，涓塵莫效；又有負薪之疾，曠廢至多。唯陛下寵以美名，榮皆過實，而臣靦顏自處，竊位偷安。非止獲朝野之譏，實恐受神明之譴，輒披丹款，猶冀聽從。伏望特罷新恩，且守舊秩，不任祈恩迫切之至。謹再奉表以聞。臣某云云。
臣某言：臣聞廟器不盈，周公戒其必覆；馬力已竭，顏氏知其必顛。臣竊感之，以憂以蹙。臣某中謝。昔子文避禄，謂之逃死；冶厪辭卿，迫於懼禍。伏以上公亢極，本待勛臣，其間或授時賢，皆是元老。臣既非耆艾，又乏戰功；奉宸筭而曾靡運籌，假英威而未嚐推轂。有何勞效，蒙此殊榮，夙夜自思，至今戰汗。伏見廣德二年九月十七日，代宗受尚父汾陽王此官，三讓而免。至大曆十四年閏五月三日，德宗再申前命，重受尚父，不許陳讓，三載而終。臣竊思尚父十五餘年得延光寵，豈非牢讓而致，陰隲所持。昨者恭惟聖獎至深，恩意加等，秪受典冊，未敢固辭。臣伏念齒髮雖彫，心力猶壯，實願贊陛下升平之運，見萬方仁壽之期，東封告成，大典咸備，然後散金娛老，歸守丘園，貪全盛時，不忍自促。所以再陳懇款，上瀆皇明，竭至敬而不敢繁文，陳至誠而不為飾讓。心懇詞直，庶獲聽從。伏望特追新恩，卻守舊秩。臣不任懇迫屏營之至，謹奉表陳讓以聞。
臣某言：臣聞道不欲盈，元祖之至誡；人惡其上，魯史之明規。既以迫於愚衷，敢慮動而生悔，臣某中謝。臣頃居宰弼，獲戾於時，既望汨以懷沙，甘赴湘而溺死，自謂永違白日，莫睹青天，雖文宗墜履不遺，驟分圭瑞，而微臣傷弓是懼，常蹈春冰。伏值陛下大明初升，臨照四海，知臣常忝禁署，逮事穆宗，念已廢之舊物，憫既傷之弱羽，召自滄海，擢授黃閣，明德每覆其瑕玼，至仁常矜其衰疾，參讚萬務，倏已六年。裘冕禋郊，再睹配天之禮，幹戈問罪，三見拘原之功，所謂百生遭逢，千載際會。征倚伏之數，惟恐罹災，思存亡之機，所宜知止。非慕三公乞骸之節，敢希二疏解組之風，忍去盛時，自貽深戚。實以久嬰沉痼，年漸衰遲，宗族孤單，兄弟衰落，先臣鬆檟，近在東都，家屬數人，皆居上國，不欲遠離京闕，隻願歸老田園。伏望陛下深鑒孤忠，特遂丹懇，察臣上報聖德，不必須在鼎司，改授閑官，優遊暮齒。所冀自知稅駕，無李斯之歎音，便得懸輿，複韋賢之故事。進退惶灼，伏地涕零，不任兢惶感切之至，謹奉表陳乞以聞。
臣某等伏奉今日制，拆寺、蘭若共四萬六千六百餘所，還俗僧尼並奴婢為兩稅戶共約四十一萬餘人，得良田約數千頃，其僧尼令隸主客戶，大秦穆護襖二十餘人並令還俗者。臣聞仲尼祖述堯舜，憲章文武，大宏聖道，以黜異端，末季以來，斯道久廢，不遇大聖，孰能拯之，臣某等中謝。伏以三王之前，皆垂拱而理，不可得而言也。厥後周美成康，漢稱文景，至化深厚，大道和平，人自稟於孝慈，俗必臻於仁壽，豈嚐有外夷之教，玷中夏之風。東漢楚王英，始盛桑門之饌，淪於左道。桓帝更增犀蓋之飾，歸於亂政。魏之三祖，西晉太康，雖君非大聖，臣非上哲，然猶祖尚老莊，斯教未行。至東晉因吳人之佻薄，襲孫權之弊政，始建塔廟，乃譯梵書。宋齊梁陳，其教浸盛，好大不經之說，陋乃《詩》《書》，因報拔濟之談，隆於仁孝，運祚綱篡奪相尋，二百年間，五變朝市，君無殷宗之福，臣靡衛武之年，感驗寂寥，斯可明矣。高祖神堯皇帝方欲剗除斯弊，掃刷中區，時屬宰臣蕭瑀，本梁氏之子孫，尋覆車之軌轍，廢格明詔，以迄於今。遂使土木興妖，山林增構，一岩之秀，必極雕鐫，一川之腴，已布高刹，鬼功不可，人力寧堪，耗蠹生靈，侵減正稅，國家大蠹，千有餘年。伏惟仁聖文武章天成功神德明道大孝皇帝陛下明紹於天，粹合於道，黜霸圖而功盛，入聖學而德優，常欲天下之動，鹹貞於一，以一言之蔽，思必無邪，先定宸心，獨發英斷，破逃亡之藪，皆列齊人，收高壤之田，盡歸王稅，正群生之大惑，返六合之澆風，出前聖之模，為後王之法，巍巍功德，煥炳圖書。臣竊位樞衡，莫能裨益，愧無將明之效，徒懷鼓舞之心。千古未逢，百生何幸，不任忭賀踴躍之至。
臣伏見賈誼云：「守圉捍敵之臣，誠死城郭封疆，故曰聖人有金城者，此物此誌也。」自天寶之後，俗尚浮華，士罕仗義，人懷苟免，至有棄城郭、委符節者，其身不以為恥，當代不以為非。臣恐風俗既成，紀綱皆廢，此當今之急務，教化所宜先也。臣訪聞處士李源，即故禮部尚書東都留守贈司徒忠烈公憕之少子。天與貞孝，嗣茲忠烈，以父死國難，哀纏終身，自司農寺主簿絕心祿仕，垂五十年，放懷山澤，罕至人落。暨於衰暮，多依慧林佛寺，以其本憕別業，就寓殘生。從僧住持，不舉煙爨，隨僧一食，以至五十餘年，嗜欲靡闚，精粗同眾。寺之舊殿，則憕之寢堂，源過必敬趨，未嚐登踐，其端心執孝，無有不至。忘形患苦，絕意貪緣，迎斥浮虛，就專誌節，則孰能挺操不易，沉身無聲，處薄自頤，終老彌篤。且憕之忠烈，實冠古今，當逆羯屠陷，飆驅響從，而憕抗節誓心，約義同列，居朝守位，抵刃就終，臣節之光，繇憕益勸。而源名銷跡滅，征訪不加，實主於居方之臣，曆政之闕也。況源嚐守沉默，不語是非，或必交靜求，理契深要，一言開析，百慮洗然，致群阜時，指象如見，抱此貞用，棄於清朝，臣竊為陛下深惜。優乞就授一官，召赴京闕，仍以事跡，宣付史館。則聖代有求賢之盛，朝廷美得材之難，憕之貞烈如存，源之承荷不墜，忠孝之美，並集憕門，光嗣德於一時，激為臣於千古。
