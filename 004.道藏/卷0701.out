潤州鶴林寺故禪師元素，傳牛頭山第五祖智威必法，是徑山大覺之師，伏請依釋門例，賜諡號大額。
舊例：進士未放榜前，禮部侍郎遍到宰相私第，先呈及第人名，謂之呈榜。比聞多有改換，頗致流言。宰相稍有寄情，有司固無畏忌，取士之濫，莫不繇斯。將務責成，在於不撓，既無取舍，豈必預知？臣等商量，今年便任有司放榜，更不得先呈臣等。仍向後便為定例，如有固違，禦史糾舉。
臣聞道之高者，莫若廣成、元元，人之聖者，莫若軒黃、孔子。昔軒黃問廣成子理身之要，何以長久，廣成子云：「無視無聽，抱神以靜，形將自正，神將自清。無勞子形，無搖子精，乃可長生。慎守其一，以處其各。故我修身千二百歲矣，吾形未嚐衰。」又云：「得吾道者，上為皇而下為王。」元元語孔子云：「去子之驕氣與多欲，態色與淫誌，是皆無益於子之身。吾所告子者是已。」故軒皇發謂天之歎，孔子興猶龍之感，前聖之道，不其至乎？伏惟文武大聖廣孝皇帝陛下稽元祖之訓，修軒皇之術，凝神閒館，物色異人，將以覿冰雪之姿，屈順風之請，恭惟聖感，必降真仙。若使廣成、元元，混跡而至，語陛下之道，授陛下之言，以臣度思，無出於此。臣所慮赴召者，必怪迂之士，苟合之徒，使物淖冰，以為小術，衒耀邪僻，蔽欺聰明，如文成五利，無一可驗。臣所以三年之內，四奉詔書，未嚐以一人塞詔，實有所懼。臣又聞前代帝王，雖好方士，未有服其藥者，故《漢書》稱黃金可成，以為飲食器則益壽，又高宗朝劉道合，元宗朝孫甄生，皆成黃金，二祖俱不敢服。蓋以宗廟社稷之重，不可輕易。此事炳然，具載國史。以臣微倘陛下睿慮精求，必致真隱，惟問保和之術，不求藥餌之功，縱使必成黃金，止可充於玩好。則九廟靈鑒，必當慰悅，寰海兆庶，誰不歡心？臣思罄愚衷，以裨元化，輒陳懇款，伏積兢惶。
奉宣旨，「不欲令及第進士呼有司為座主，趨附其門，兼題名局席等，條疏進來」者。伏以國家設文學之科，求貞正之士，所宜行敦風俗，義本君親，然後升於朝廷，必為國器。豈可懷賞拔之私惠，忘教化之根源，自謂門生，遂成膠固？所以時風浸薄，臣節何施，樹黨背公，靡不由此。臣等商量，今日已後，進士及第，任一度參見有司，向後不得聚集參謁，及於有司宅置宴。其曲江大會朝官，及題名書席，並望勒停。緣初獲美名，實皆少雋，既遇春節，難阻良遊，三五人自為宴樂，並無所禁，唯不得聚集同年進士，廣為宴會。仍委禦史台察訪聞奏。謹具如前。
應百姓厚葬，及於道途盛陳祭奠，兼設音樂等。閭裏編，罕知教義，生無孝養可紀，沒以厚葬相矜，器仗僭差，祭奠奢靡，仍以音樂，榮其送終，或結社相資，或息利自辦，生產儲蓄，為之皆空，習以為常，不敢自廢，人戶貧破，抑此之由。今百姓等喪葬祭奠，並請不許以金銀錦繡為飾。其陳設樂音者，及葬物稍涉僭越者，並勒毀除。結社之類，任充死亡喪服糧食等用使，如有人犯者，並準法律科罪。其官吏已上不能糾察，請加懲責，仍請委出使郎官、禦史察訪。台司伏請令文及故實不載者令更條檢校官。令文不載令請檢校官一品，二品請同五品，五品已下並請同九品。如有曾任正官。依本官品第儀則；其準敕試官亦仝九品儀；如升朝官者，請據本官品第升降❥例。凡喪皆有品第，恐或無知之人，妄稱官秩，自今以後，除升朝官、見任官亡歿外，餘官去事前五日，須除將告語或敕牒於本巡使呈過，判押文狀，行人方可供應。佐命殊功，當朝立功，名傳遐邇，特敕優旨，準會典例，本品數十分加三分，不得別為華飾。右具本朝舊本例如前。今後令兩巡使祗據官秩品級與判狀，其餘一物已上，不得增加。兼勒驅使官與金吾司並門司同力轄鈐，如有大段逾越，即請據罪科斷行人，兼不得追領，喪葬之家別有勘責，奏敕。如過制度不許尺寸事數，其假賃行人徒二年，喪葬之家即不問罪，仍付所司。
右，臣等伏見公主上表稱妾李者。伏以臣妾之義，取其賤稱，家人之稱，即宜區別，因循舊章，恐未為得。臣等商量，今日以後，公主上表，從大長公主以下，並望令稱某邑公主第幾女上表，仍不令稱妾。所冀臣子之道，因此正名。郡主、縣主，亦望準此。未審可否？
右，伏以今年八月制置，待諸道進軍，移營逼可汗衙帳，即李思忠領衍蕃騎深入，覆其巢穴。續緣劉沔、張仲武確稱，冬寒進軍未得，請待正初。今已及期，望詔劉沔、張仲武一時進軍，以壯思忠兵馬。恐不❥令往中受降城，令在保太柵屯集，稍為穩便。望付翰林賜思忠、遂奉詔處分。其劉沔、張仲武詔意，謹同封進。
右，緣石佛慶等皆是回鶻種類，必與本國有情，紇扢斯專使到京後，恐語有不便於回鶻者，不為翻譯，兼潛將言語輒報在京回鶻。望賜劉沔、忠順詔，各擇解譯蕃語人不是與回鶻親族者，令乘遞赴京。冀得互相參驗，免有欺蔽。未審可否？
右，緣回鶻即已討除，須令殄滅，今可汗窮蹙，正可梟擒，萬一透入黑車子部落，必恐延引歲月，勞師費財。望速詔忠順，令進軍於山外黑車子去路邀截。恐振武軍馬數少，其李思忠下沙陀五百騎、易定軍馬一千騎，便令何清朝押領同去。如至陰山，北蕃知回鶻猶在舊處，便令從北進軍取背，則前後受敵，必無所逃。未審可否？
右，臣等商量，回鶻衰殘，取之在速，一切須令三月已前事了。陛下若欲早見功效，須激勸人必。自古用兵，皆懸賞格，以此誓眾，人必輕生。今因景度等往幽州、太原、振武，望三道各賜敕書：如兵馬使已下大將取得可汗，便授金吾小將軍及大郡刺史，賞錢一萬貫；如取得宰相，便授兼禦史大夫，賞錢五千貫；若是小將軍、長行取得，白身授兼禦史中丞，賞並準此。今可汗與宰相隻有四人，直依此酬賞，隻用二萬五千貫文，比一月供軍所費五分之一。如此即得義知勸，黠虜無逃。伏望出自宸衷，早賜明敕處分。未審可否？
右，臣頻奉聖旨，緣回鶻漸逼把頭烽，早須討襲，兼如何取得公主者。臣久經思慮，非不精詳。回鶻皆騎兵，長於野戰，若在磧鹵，難與交鋒，雖良將勁卒，無以制勝。臣比聞戎虜不解攻城，則知除馬上馳突，其佗並不慣習，臣料必無遊奕伏道，又未會斫營。倘令石雄以義武馬軍一千騎，兼揀退渾一千騎，精選步卒，以為羽翼，銜枚夜襲，必易成功。臣夙夜籌度，無出此計。如以為允，伏望各賜密詔處分。臣狀望留中不出。
右，伏以元和中李師道自擅一方，久為桀逆。及王師壓境，天網四陳，劉悟頗識轉禍之機，乃有納忠之效。朝廷獎其歸命，寵遇優渥，待以信臣，委之雄鎮。從諫因父歿，自總兵權，屬寶曆中政務因循，事歸苟且，與其符節，以紊國章。然猶恭守詔條，谘諏善道，亦修覲禮，一至闕庭，驟陟台階，實非公議。爰自近歲，頗聚甲兵，招致亡命之徒，遂成逋逃之藪，怵於邪說，自謂雄豪。及寢疾彌留，罔思臣節，又令紀綱舊校，誘動軍情，樹置騃童，再圖兵柄。陛下以澤潞元宗曆試舊地，有上黨古❥風俗和平，人心忠義，艱難以後，多用儒臣，又以劉悟功著先朝，欲全其宗族，特令供奉官薛士幹宣諭，示以聖情。而將校繼有表章，未從明命。臣等伏思劉悟以師道之逆，親自梟夷，誠合示一軍大順之源，置子孫於無過之地，而乃繼師道覆車之軌，襲怙亂之風，此而可容，孰不可忍，固須廣詢廷議，以盡群情。臣等商量，望令兩省禦史台並文官四品以上、武官三品以上，於尚書省集議奏。未審可否？
右，彥佐即至翼城，計賊中軍人百姓必有歸降來者，彥佐務推恩信，必盡綏懷。臣等深慮賊中潛奸人詐為降附，人數漸廣，必有異謀。臣等商量，望付翰林詔示彥佐：如有百姓歸降，量事優恤，各令複業；如軍歸降者，亦須各有優賞，便令將朝廷意旨，轉相招誘，逐旋疏理處置，不得留在翼城；如軍人已歸降者，不許卻入賊中，即望於界上別立一營令屯集，委彥佐揀幹事軍將別將三五百人主領，仍不與器械，並不得令在晉絳界內屯集。未審可否？
右，臣伏見後漢秦豐叛，光武令朱祐盡力攻之，至窮困，豐乃將其母子九人降祐，光武不舍其罪，至洛陽斬之，大司馬吳漢劾奏祐違詔受降，失將帥之任。伏以兵未交鋒，便能歸順，須存大信，猶可曲全。今劉稹告諭不悛，加兵自備，逆命之罪，天地不容。若至窮蹙歸降，並不得受。臣等謹錄漢朝故事如前，望付翰林錄示元逵、彥佐、劉沔、茂元、宏敬及義逸、行周等，詔令準此處分。未審可否？
右，緣秋氣已至，將議進兵。幽州須早取可汗，鎮魏須速平劉稹，各要遣使諭旨，兼潛探三鎮軍情。今日延英麵奉聖旨，欲令張賈充使，臣等續商量，張賈幹濟有才，甚諳軍中事體，然性稍負氣，不安恬，恐不如且輟李回充使。如以綱台不可暫闕，即兵部侍郎鄭涯，久充戎鎮判官，性甚精敏，雖無詞辨，言亦分明，官重事閑，最相宜稱。
右，訪聞劉沔頗練兵機，惟臨機決策，不免遲疑。兵書云：「用兵隻聞拙速，不聞巧遲。」深恐過為慎重，漸失事機。望賜劉沔詔：比緣回鶻未為擾侵，且務綏懷；今既殺戮邊人，驅劫牛馬，頻已有詔，速令驅除。自度便宜，臨機應變，不得過懷疑慮，皆待指揮。朝廷既假以使名，令為諸將節制，邊境之事，皆以責成。向後或要移營進軍，一切自取機便，不必皆候進止。未審可否？
右，比者隻待張賈使回，今到已數日，須早發遣。緣回鶻已入邊界，未測多少，天德兵力寡少，須務懷柔。伏以自古禦戎，隻有二道，一是厚加撫慰，二是以力驅除，此事利害較然，前古皆有明效。漢宣帝厚撫呼韓，代享其利，邊境六十年無事；漢武力制匈奴，海內疲弊，生人減半。今嗢沒斯若不稍加恩意，令盡歡心，須至以力驅除，必恐永為邊患。假使其眾殘破，摧伏不難，亦須先加以恩，不令疑貳。古人云：「將欲取之，必固與之。」正謂此也。臣等商量，縱不與糧食接借，其賜物不可太薄。若止於隻賜特勒、宰相，實恐發遣未得，須是稍令優厚，於朝廷若無費損，可以保全。朝野群情，皆望如此，伏希聖慈，特賜察納。
右，緣令王宰自領陳許兵，直抵邢州，要詔示元逵、宏敬，諭以：「河陽、太原，皆隔山險，進軍未得。緣卿等已東面進軍，賊中懾懼，近日頻入晉絳，焚燒村舍。地邇關輔，深要防虞，恐昭義知西道進軍稍難，偷安旬月。今令王宰自領全師，直抵磁州，以分賊勢。」望令付翰林約此意撰詔，未審可否？
右，訪聞諸道各軍，皆自有都頭，常相顧望，不肯效命。請依河朔軍法，委彥佐、劉沔每三二千人為一團，如有應急使用處，便點一團令去，一切成敗，責成都頭。如此則人必齊心，將皆懼法，臨機赴敵，不敢因循。如蒙允許，望付翰林各賜詔處分，未審可否？
右，緣魏博討賊遷延，頗招物議，昨令陳許兵馬，直抵磁州，此是制敵深謀，攻心上策。徐乃文到京之後，方知陳許發兵，便雲宏敬全軍自取磁州，則是畏懼陳許，須待宏敬出軍表到，方得委知。若便遣王宰罷行，亦是姑息太過。隻緣河陽山險，攻守艱難，王宰頓軍，虛費饋運，望密詔示王宰，但令從容排比，未要速便道途。賊中聞此軍聲，必合破膽。魏博若全師自出，續止陳許不遲。如蒙允許，望付翰林約此賜詔處分，未審可否？
右，緣河陽奏事官高從真到，稱十八日陳後遍山遍穀，盡是賊軍，茂元兵力寡少，頗似危急。若賊勢更甚，便要退守懷州，非惟損挫威聲，必恐驚動東洛，皆由魏博未有陳戰，陳彥佐又隔深山，所以並力南攻，不得不慮。自元和以來，賊中用眾，皆取軍寡弱處，即並兵用力，一處不敵後，即移向他處。計王宰排比，已有次第，倘遣全軍便發，救援河陽，宰必見先鋒望今日降中使賜詔令宜發先鋒五千人，便赴河陽，所冀免落奸計。事機至切，不可更遲。如蒙允許，望賜茂元、王宰、行敏詔處分。
右，高迪稱，鎮州、魏博兵馬至多，並未分得賊勢，緣不離舊處下營，一兩箇月，一度將兵深入，燒掠村閭，驅奪牛馬，與乞火相類。賊中並固守城邑，外有村閭牛馬，賊亦不惜。今須令鎮州兵馬移軍下寨，扼其要害，每移三二十里即得。魏博即須令早過漳河。若且如今日下營處，賊中都未忙忽，灼然分賊勢未得。又云，河北節度使，朝廷若會其情，甚易驅使。每賜詔，切要好言語優獎，彼此不要令知。與元逵詔，即須云一切委任元逵；與弘敬詔，即云一切委任弘敬。但稍示親信，必自盡心。
右，臣等商量，昨者緣魏博久未進軍，兼涉物議，所以請王宰全軍直抵磁州，以分賊勢，所冀昭義破膽，宏敬不敢逗留。今既收平息，殺傷不少，便許宏敬自當一麵，必見成功。然河朔軍情，常須以威臨制，宏敬一心，雖至忠順，終慮將校異端。況中外人心，皆憂河陽寡弱，王宰已排比兵，又頒恩賜，且令全軍赴河陽，兼得遙制魏博，兩麵事勢，皆得機宜。未審可否？
右，臣等見李回說，仲武似疑劉稹未有罪狀，及見李回說從諫積惡僭侈，便忠憤感激，告若罪狀如此，朝廷固合誅夷。臣等商量，因處分邊事，望賜仲武書，諭以深意，要云：「從諫入覲之初，與鄭注交結，因緣貨賄，濫授鈞衡。及歸鎮後，又與李訓結托，所謀狂險，中外具悉。自訓注夷滅，必不自安，頗恃甲兵，轉懷悖慢，先朝外雖優寵，中實懷疑。及從諫疾病之時，曾無誠款，昨遣中使臨問，兼借名醫，矯托異端，竟不相見。便樹置劉稹，令將校繼獻章表，不待朝旨，便令繼襲。以澤潞一鎮，有啟聖舊宮，艱難以來，多用文吏，如抱真首創軍募於國，兼有大功，身歿之後，其子皆赴京闕。比謂劉稹愚騃，迫於軍情，望其管惜家門，稍能悛悔。頻敢馳突晉絳，侵軼河陽。近李丕投降，及魏博收平恩縣，得劉稹榜貼，並已進來，皆呼官軍為賊，逢著即須痛殺。悖逆如此，天地不容，想卿遠聞，應當奮激。卿宜速諭諸藩部落，同滅可汗。卿但北邊立功，劉稹必當自潰，策勳命賞，以卿一道為先。卿深體此懷，兼示將校。」如蒙允許，望會翰林約此意撰詔。
