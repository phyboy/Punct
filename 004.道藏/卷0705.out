右，嗢沒斯既加軍號，甚壯邊城，錫以牙旗，尤彰寵異。臣等商量，望依神策諸城鎮使例，賜以旗兩口，豹尾兩對，器仗並刀一副，令中使押領宣賜。如以中使行速，齎持稍難，其槍旗令於太原節度使下揀新好者充賜，亦穩便。謹錄奏聞。
右，嗢沒斯既加軍號，請留家口在太原安置，與諸弟等若處先登者。臣等商量，嗢沒斯赤誠向闕，極力捍連，請遣宗族，盡歸內地，非惟絕其顧望，足以堅彼鬥心。望詔劉沔、義忠，於雲、朔等州，揀一空閑城壘，兼與隨事造土屋。其嗢沒斯及愛耶勿宰相等家口等，即與別造壯淨屋宇安置。其應歸漢家口等，大口每月給米三鬥充糧食，委度支供軍使逐月支給。仍委劉沔差漢兵勾當防援，不得令側近部落侵擾。
右，緣回鶻新得馬價絹，訪聞塞上軍人及諸藩部落，苟利貨財，不惜駝馬，必恐充為互市，抬誘外蕃，豈惟資助虜兵，實亦減耗兵備。望詔劉沔、忠順、義忠、守誌等，切加鈐鍵。如有違犯，並按軍令，馬及互市物納官。如有人糾告，便以所得物充賞。
臣等商量，賜可汗甚全國體，望付翰林賜可汗書。得嗢沒斯表稱，在本分馬價絹並合落下，請充進奉。以可汗本國破殘，久在邊陲，此已量與嗢沒斯馬以下本分馬價絹，便賜可汗。兼望賜嗢沒斯詔，獎其忠義，「緣卿率眾歸國，若又落下馬價絹，恐可汗與卿結怨轉深，事體之間，亦慮非便。以卿等所請奏進奉馬價絹回賜可汗，所冀部落早退，令卿等各保安謐」。望約此意處分，寔為允愜。
右，臣等累日精慮，回鶻自到把頭烽北，已是數日，奏報寂然，更無侵軼，察其情狀，隻與天德、振武界道不殊。前日尚書丞郎鄭肅等皆見臣等懇說，且欲曲全恩信，告諭丁寧，縱要驅除，隻可出於邊將，常令曲在於彼，未要便與交鋒。望更詔劉沔，令遣使邀約，若事非獲已，驅逐不遲。恐劉沔撰書敘朝廷意不盡，望付翰林賜劉沔書白。臣等今月一日所商量遣石雄斫營事，今且駐，更審候事勢。仍望兼賜遂泰詔處分。
右，臣等昨日已於延英麵奏，請太原、振武、天德各加兵備，向後不更往來救援。伏蒙聖恩許臣等以進狀，請更征發陳許、徐汝、襄陽等兵。今回鶻雖已抽退，康誌亮稱退渾走捉嵐石等州，臣等料其必歸靈夏。又河曲党項向與回鶻有仇，至河冰合時，深慮可汗突出過河，兼與吐蕃連結，則為患不細，深要防虞。其所征諸道兵，恐不可停，須要及冰未合時前各到所在。謹特具聞奏，未審可否？
右，自兩日來，臣等竊聞名議云：「石誡直久在京城，事無巨細，靡不諳悉。昨緣收入鴻臚，懼朝廷處置，內求奉使，意在脫身。」又云：「石誡直先有兩男逃走，必是已入回鶻，料其此去，豈肯盡必？」臣等伏以自可汗在邊，已使苗縝、王會、楊觀三度告諭，又曾領常照、安魯卿同往，逗留塞上，終不悛心。石誡直是一卑微首領，豈能有所感寤？況自今夏以來，兩度點檢摩尼回鶻，又寵待嗢沒斯至厚，恐誡直之徒，必懷疑怨，此去豈止於無益，實慮生奸。伏望速詔劉沔，所在勒回，實為允愜。仍望兼賜崔巨元詔。
右，緣回鶻牙帳漸移向東，去振武疆界稍近，今以草青馬壯，深慮有意窺邊。望令劉沔於雲伽關及邊界要害添兵，嚴加警備，先令鄭許、陳滑兩道兵馬於代州就糧。今緣把頭烽北一川皆是散地，若回鶻萬一馳突，更無重兵備禦，則退渾部落，先被破傷，太原北境，不免騷擾。望付翰林賜劉沔詔，令酌量事機，審探回鶻情偽，更於把頭烽北添置，令速詳利害聞奏。如蒙允許，伏望約此意撰詔處分。
一、緣回鶻猶在雲州，頗擾邊境，據二州蹤跡，必無深遠之謀。所慮邊上奸人，走投回鶻，為其設計，令在雲朔等州斷天德、振武驛路，切須有備。防患未萌，望速令度支差使於河西路潛為準擬。
一、元和八年，回鶻回過磧南，取柳穀路打吐蕃，天德防禦使周懷義奏到，朝廷未測其故，人情無不憂恐。臣德裕先臣奏，請自夏州至天德複置廢館十一所，以通急驛，又請發夏州兵士五百人，於故經略軍應接驛路，兼護党項。臣等未知此路舊館，今已廢毀，為複猶有存者？望賜忠順詔，於此路量事再修舊館，以通天德奏事驛路。
一、訪聞麟勝兩州中間，地名富穀，人至殷繁，蓋藏甚實。望令度支揀幹事有才人充和糴使，及秋收就此和糴，於所在貯蓄。且以和糴為名，兼令與節度使潛計會設備。如萬一振武不通，便改充天德軍運糧使。勝州隔河去東受降城十里，自東受降城至振武一百三十里，北路有糧，東可以壯振武，西可以救天德。所冀先事布置，即免臨時勞擾。
右，臣等累日商量，且如八月九日處分，太原三道各嚴兵守備，更令劉沔遣使告諭，待至來春回鶻人馬羸困之時，計會驅逐，則漢兵免冒寒苦，易為施力。臣等思慮，量為得計。若如此可行，即幽州兵馬，望且令於本界屯集，待候處分。入太原界後，即須供出界糧，未有用處，日費殊廣，恐度支物力供饋不辦。若慮冰合後回鶻更有馳突，事當及早驅逐，即速為計會。至十月已後，寒凍轉甚，恐施力不得，須便三五日內方及事機。又緣太原步兵鈍弱，素為河朔所輕，兼本道奏事官孫寮、孫儔自稱，太原兵敵回崩鶻不得，即須於河朔側近別征兵，取滿萬人，方可濟事。須令一兩月內便見成功，如此即免費資財，得早安邊境。伏以自兩漢每四夷有事，必令公卿集議。蓋以國之大事，最在戎機，元和中征討王承宗、李師道，長慶中征討李{穴介}，並令集議。況聞向外議論不一，互有異同，若不一度遍詢群情，終為閒詞所撓。望令公卿集議，兩日內聞奏。所冀博盡群議，厭服眾心。未審可否？
一、議狀云：「選將練卒，未甚得人。」今緣邊節鎮將下群守，誰人最不稱職？文武班中，誰人堪任將帥？須指陳其事，不得泛言。
一、又云：「守禦要害，未甚有備，犄角之設不相應，輔車之謀不相依。」今何處置兵，即為要害？何處加備，即為相應？並須指言去處。
一、又云：「來即驅逐，去亦勿追。」昨所令集議，出師驅逐，去亦勿追，如此相守，何時得了？軍糧日有所費，邊境終無安寧。此最關取舍大計，須便堪行用。
一、又云：「部落能自攻討者，不須止遏。」而邊上諸蕃，多者一二千帳，少者力又不足，各有家口畜產，常自護惜。昨者回鶻暫到雲州，諸蕃奔逃不暇。雜虜既無統一，誰肯盡心？今欲將何部落討逐，亦須指言去處。
一、又云：「各敕邊將遣自招收，其遠征戍卒，請漸令抽罷。」此事朝廷非不素知，隻緣去年將江淮六道衣糧，召募天德官健，僅經一年，更無一人應募，李忠順請自招召，經半年隻得六百人，塞上守備處召得一二千人，都未濟事。戍卒如何抽罷？亦須更別陳方略。
以前謹具如前。昨所降敕旨云：「且須切應事機，不得更為虛論。」今詳議狀，並未切事機。臣等商量，望令牛僧孺與夷行同議，仔細分析，兩日內聞奏。未審可否？
右，臣等伏詳公卿所議，猶未切要。狀云：「邊將不聞以攻守之術上聞朝廷，則將略可知也。又諸道征兵，其數不少，烏合之眾，號令不齊。又近者回鶻攻劫雲州，漸入內地，節級城守，莫能式遏，亦未見鄰近堡柵，首尾救援者。」竊詳此意，隻自見大段形勢，實未切事機。朝廷比來待遇回鶻，惟推恩信，諭其職分，便自退歸。所征戍兵，隻令守備，都未嚐有攻討之意。昨來回鶻迫於饑困，至雲州劫奪牛羊，已為侵暴事，須與城柵鬥敵。兵法所謂「疾雷不及掩耳」，便雲莫能式遏，亦似過誣。堡柵既無重兵，合須自守，令其首尾救援，亦是虛談。自古所雲烏合之眾，皆謂臨時召募，未經訓習，如韓信驅市人而戰，即是烏合。陳許、淄青等兵，並是節制之師，久經戰伐，但令一處指揮，自然號令齊一，固不可謂之烏合。又云：「漢兵遠襲，恐遺虜擒。」兵法云：「善用兵者，致人之師，不可自致。」 所謂致人者，是令其自來。況虜騎倏忽以來，疾如風電，固不合將兵遠襲。今可以計者，緣其有家口輜重，不離漢境二三百裏，遠去未得。既有定所，便可為謀。魏武破烏丸，李靖擒頡利，皆用此計。公卿等都不議，亦似未見形勢。非令集議，隻緣問驅逐、守備，二計何先？今既雲守備，過冬方圖進取，斯為上策，便可施行。即與昨來加劉沔招撫使，且令告諭，理亦相近，恐不暇更有訪問。未審可否？
右，訪聞張仲武是幽州大將張朝先之子，沉勇有謀。陛下縱欲加恩，亦須且挫其氣。又幽州旬月之內，移易三人，因此翻覆多端，亦要令其知愧。臣等商量，且望令符澈與大將已下一書，觀其報答詞理，足以知其情。出鄰道節將，於國體無虧。其書白謹同封進。
一、雲州之北，並是散地，備禦之要，係把頭烽。今符澈雖候繕已畢，把頭烽內並未添兵鎮守，事同虛設，恐不應機。未廢把頭烽以前，把頭烽內舊有軍鎮數處，自廢把頭烽後，並合抽卻。望令巡邊使速與符澈計會，卻抽舊兵，依前制置。如舊兵已少，即於太原城下及閒處抽兵。其與山東接處及西北鎮兵，不在抽限。如更要築堡城，亦委逐便制置。
一、三受降城相去四百裏，自置天德軍及振武節度，其東受降城中並在腹內，都無大段兵馬鎮守。就中中受降城不過三五十人，古城摧斷，都不修築。今虜眾在陰山之北，山中盡有過路，若突出山南，便入二城，即天德、振武當時隔斷。其中受降城本是突厥拂雲祠，最是要地，今天德人力不及，望令太原、振武共出三千人，速與修築，便令鎮守，即天德形勢自壯，虜騎不敢窺邊。
一、東受降城緣是近年新築，城內無水，城外取金河水充飲，又於城西門掘一二十井，若被圍守，即須困蹙。今築月城，護取井水。其張仁願舊城，頗當要害，張惟清錯奏，恐黃河侵壞。先賢制置，皆有神靈保持，廢來二下年，基址依舊，園蔬樹木，至今盡在，隔河便是勝州，相去數裏。望委巡邊使與劉沔計會，如何卻複舊城，至為穩便。
以前件，臣等伏以回鶻在邊，切須有備，邊備既壯，制置不難。訪問利害，大約如此。其要切須得使臣專往，自驗機宜。謹具條疏如前。其間條疏不盡者，望委巡邊使與所在節度使商量聞奏。謹具如前。
右，太原奏事官孫儔適到，云：「回鶻移營近南四十裏，劉沔料必是緣契丹不同，恐襲其背，所以移營。」又幽州進奏官孫方造云：「仲武破回鶻之時，收得室韋部落主妻兒。昨室韋部落主欲將羊馬金帛贖妻兒，仲武並不要，隻令殺回鶻監使，即還妻兒。室韋使已領幽州軍將同去殺回鶻監使。緣軍將未回，仲武未敢聞奏。」據此事勢，正堪驅除。臣等問孫儔：「與幽州合勢向前移營，驅除得否？更要添多少兵馬？」孫儔答云：「若係移營，亦不要添大段兵馬。隻緣大同軍兵少，得易定一千人助大同，即得其鎮州馬軍。」臣等商量，不用征發穩便。未審可否？
右，訪聞蕃、渾羊馬，多在渾河川，恐啟戎心，更來侵掠，回鶻未退，尤須備邊。朝廷比來所乏，最在戎馬，因此收市，深得事機。宜收壯馬，令入東❥保無散失。臣等商量，望委劉沔誘諭蕃人，緣回鶻常有意劫奪，恐蕃人作主不得，應堪服衣甲壯馬並與收市，其以太原見貯戶部物充賞價。如市收得後，旋送樓煩監收管。諸道若有欠缺，即量賜與。如蒙允許，望付翰林賜劉沔詔處分。未審可否？
右，奉宣旨，思忠請前件馬軍合勢，令商量奏來者。臣等商量，令劉沔與幽州、振武、天德合出大軍置營柵，漸移向前逼蹙，即令思忠領蕃、渾馬軍深入。計思忠兵勢相及，可汗牙帳必自有變，兼令招其降者，即易成功。其蕃兵分為兩廂，各令蕃將押領，至為穩便。何清朝、契通是蕃人，各令管一廂，所冀諳識虜情，易為指使。如蒙允許，其何清朝計行李未遠，望便以中書門下帖追。未審可否？
右，臣等訪聞退渾與回鶻入為仇怨，恐合勢後不與思忠葉心，或別生事。須令遂泰審與劉沔商量，如有可疑，即便假發遣。其興唐、感義、奉誠等軍，及契、退渾等部落，先各有本管者使者督，須令部領自去，即得兵將各相諳識，易於指揮。望付翰林賜劉沔、忠順、遂泰等詔處分。
右，思忠本請蕃騎，緣言語相通，賜於指使。若令易定兵去，恐不相當。魏楚又稱，向北進軍，每頭軍事須得蕃兵一二百騎引行，若全令抽卻，進軍不得。臣等商量，沙陀兵望許劉沔量留一半，其一半依前令與思忠合勢。如蒙俞允，望賜劉沔詔處分。
右，臣等前日商量，令契通等不受思忠指揮，何清朝分領部落，臨事取思忠指揮。昨日奉宣，恐契通等不受思忠指揮，不要分領。臣等亦有深慮，不敢不再陳論。沙陀部落比在太原衙內，性至循良，於人情狎熟，不令別人管領亦得。所虜退渾，昨者張獻節才欲責罰，便疑為惡，忽恐思忠制禦不得，卻自因此生事。契通本自蕃中王子，先在蔚州，且遣分領，必上下情通，更無所慮。又思忠雖誌誠效順，然使用之初，亦未可獨任，漢將分領，事亦得宜。契通等雖是蕃人，任使已熟，切更誡勵，豈敢不順思忠？臣等所見如此，伏望聖明裁斷，未審可否？
右，訪聞塞北諸蕃，皆雲振武是單於故地，不可存其名號，以啟戎心。臣等謹詳國史，武德平突厥後，於振武置雲州都督，麟德三年改為單於大都督，聖曆元年改為安北都護，開元八年複為單於都護。其安北都護本在天德，自貞觀二十一年以來，移在甘州，遷徙不定。今單於都護望改為安北都護，如此制置，稍存故事，未審可否。
臣伏見國朝故事，駙馬緣是親密，並不合與朝廷要官往來。元宗開元中，禁止尤切。臣訪聞近日駙馬公至宰相及要官私第。此輩無他才伎可以延接，惟是漏泄禁密，交通中外，群情所知，以為甚弊。其朝官素是雜流，則不妨來往，若職在清列，豈可知聞？伏望宣示宰相，其駙馬諸親，自今已後，有公事任至中書見宰相，此外更不得至宰相及台省要官宅。
鍾、張、衛、索真跡各一卷，二王真跡各五卷，晉、魏、宋、齊、梁、陳、隋真跡務一卷，顧、陸、張、鄭、田、楊、董洎國朝名畫各一卷。
伏以前代帝王，多求遺逸，朝觀夕覽，取鑒於斯。陛下睿聖欽明，凝情好古，聽政之暇，將以怡神。前件書畫，曆代共寶，是稱珍絕。其陸探微《蕭史圖》，妙冠一時，名居上品，所希睿鑒，別賜省覽。
伏以元宗皇帝天縱神武，藝冠前王，凡所畋遊，必存繪事，豈止雲夢殪兕，楚人美旌蓋之雄，潯陽射蛟，漢史稱舳艫之盛？前件圖，臣瞻奉當靈，素所寶惜，陛下旁求珍跡，以備石渠，祖宗之美，敢不呈獻？
臣有生多幸，獲遇昌期，受寄名藩，每憂曠職，孜孜夙夜，上報國恩。數年以來，災旱相繼，罄竭微慮，粗免流亡，物力之間，尚未完複。臣伏準今年三月初三日赦文，常貢之外，不令進獻。此則陛下至聖至明，細微洞照，一恐聚斂之吏，緣以成奸，彫瘵之人，不勝其弊，上宏儉約之德，下敷惻憫之仁，萬國群，鼓舞未息。昨奉五月二十三日詔書，令訪茅山真隱，將欲師處謙守約之道，敦務實去華之美。雖無人上塞丹詔，實率土已偃元風，豈止微臣，獨懷忭賀？況進獻之事，臣子之常心，雖有敕文不許，亦合竭力上貢。惟臣當道，素號富饒，近年以來，比舊則異。貞元中李錡任觀察使日，職兼鹽鐵，百姓除實出榷酒錢外，更置官酤，兩重納榷，獲利至厚。又訪聞當時進奉，亦兼用鹽鐵羨餘，貢獻繁多，自後莫及。至薛蘋任觀察使時，又奏置榷酒，上供之外，頗有餘財，軍用之間，實為優足。自元和十四年七月三日敕，卻停榷酤。又準元和十五年五月七日赦文，諸州羨餘，不令送使，惟有留使錢五十萬貫支用，猶欠十三萬貫不足，須自諸事節用，百計補填，經費之中，未免懸闕。至於綾紗等物，猶是本州所出，易於方圓；金銀不出當州，皆須外處回市。去年二月中奉宣，令進盝子，計用銀九千四百餘兩。其時貯備都無二三百兩，乃諸頭收市，此時亦稍優饒，悉力上供，幸免敗闕。昨又奉宣旨，令進妝具二十件，計用銀一萬三千兩，金一百三十兩，尋令並合聖節進奉金銀造成兩具進納訖。今差人於淮南收買，旋到旋造，星夜不輟，竭力營求，深憂不迨。臣若因循不奏，則負陛下任使之恩，若分外誅求，又累陛下慈儉之德。伏乞陛下覽前件榷酤及諸州羨餘之目，則知臣軍用短闕，本未有由。伏料陛下見臣論奏，必賜詳悉，知臣竭愛君守官之節，盡納忠罄直之心。伏乞聖慈宣令宰臣商議，何以遣臣得上不違宣旨，下不闕軍儲，不困疲人，不招物議，前後詔敕，並可遵承？輒冒宸嚴，敢陳丹懇，無任戰汗之至。
臣昨緣宣索，已具軍資歲計及近年物力聞奏，伏料聖慈必垂省覽。又奉詔旨，令織定羅紗袍段及可幅盤絛繚綾等一千匹。伏讀詔書，倍增惶灼。臣伏見太宗朝台使至涼州，見名鷹，諷李大亮令獻之，大亮密表陳誠，太宗賜詔報云：「有臣如此，朕（一本有複字）何憂！」再三嘉歎，事載史書。又元宗令中使於江南采 諸鳥，汴州刺史倪若水抗表陳論，元宗亦賜詔嘉納，其鳥即時皆放。又令皇甫詢於益州織半臂背子、琵琶焊撥、鏤牙合子等，蘇頲不奉詔書，輒自停織，元宗皆不加罪，忻納所陳。臣竊以為、鏤牙，至為微細，若水等尚以勞人損德，瀝款效忠。當聖祖之朝，有臣如此，豈明王之代，獨無其人？蓋有位者蔽而勿言，必非陛下拒而不納。又伏睹四月二十三日德音云：「侯伯有位之士，無或棄予，謂不可諫。其有違道傷理，徇欲懷安，而刺廷爭，無有隱諱。」則是容納善道，增光祖宗，不盡忠規，過在臣下。況元鵝天馬，掬豹盤絛，文彩珍奇，隻合聖躬自服，今所織千匹，費用至多，臣愚亦所未曉。昔漢文衣弋綈之衣，元帝罷輕纖之服，仁德慈儉，至今稱之。伏乞陛下近覽太宗、元宗之容納，遠思文帝、孝元之恭己，以臣前表，宣示群臣，酌當道物力所宜，更賜節減，則海隅蒼生，無不受賜。臣不任惶惕懇誠之至。
