夫法之體也，非名非相，則盲聾智者莫能觀其趣；心之性也，若存若亡，則童蒙理者焉可測其源。故有學無學，才嚐香缽之飯；二乘三乘，寧得藥樹之果。言禪那者，即末還本之妙門，因心階道之元路，歸之者銷沙劫之罪，念之者獲塵刹之德。況乎經年累代，積行成功，深之又深，其極致歟！粵若位登五七，聲亙三千，紹佛種，傅法燈，即我神行禪師受其記焉。
禪師俗姓金氏，東京御里人也。級千常勤之子，先師安宏之兄曾孫。積善薰心，曩因感性。年方壯室，趣於非家，奉事運精律師。五綴一網，苦練二年。更聞法朗禪師在䠒踞山，傳智慧燈，則詣其所，頓受奧旨。未經七日，試問之曲直微言，冥應以即心無心。和上歎曰：「善哉！心燈之法，盡在於汝矣。」勤求三歲，禪伯登真。慟哭粉身，戀慕那極。遂以知生風燭，解滅水泡，遠涉大陽，專求佛慧。乘危碧浪，不動安心之念；對險滄州，逾策護戒之情。誓願堅固，承佛神威，孤帆直指，得到彼岸。時屬凶荒，盜賊亂邊，敕諸州府，切令捉搦。吏人遇而詰之，禪師怡然而對曰：「貧道生緣海東，因求法而至耳。」吏不得自放，撿係其身，廿有四旬矣。於是同侶俟其無人時，說桎梏而息焉，僉語之曰：「汝盍如此耶？」答言：「籲，我於往昔造罪業，故今見罹苦。甘心受之，竟不脫休。斯則忍辱納汙之跡，和光匿耀之事也。」事解，遂就於誌空和上。和上即大照禪師之入室。朝夕鑽仰，已過三年，始開靈府，授以元珠。不壞微塵，便撮大千經卷；非舒方寸，遍遊百億佛刹。常遊泳於性海之深源，恒翱翔乎真空之幽際。洎於和上欲滅度時，灌頂授記曰：「往欽哉。汝今歸本，曉悟迷津。激揚覺海，❥已歸寂。」 應時豁爾，得未曾有。挑慧燈於虛室，凝定水於禪河。故遠近見聞，尊重瞻仰，不可殫載矣。然後還到雞林，倡導群蒙。為道根者，誨以看心一言；為熟器者，示以方便多門。通一代之秘典，傳三昧之明燈。實可謂佛日再杲自暘穀，法雲更起率扶桑。設欲括三達，罩十方，書其跡，寫其功庸，詎能記一分之德耳。所冀道身地久，慧命天長。於戲！能感已盡，所應方移。此則導師隱顯，理必然故。生平七十有六，大曆十四年十月廿一日，終於南嶽斷俗之寺。
是日也，圓穹黯黲，三光為之晦冥；方祇振動，萬物因茲零落。甘泉忽竭，魚龍驚躍其中；直木先摧，猿鳥悲鳴其下。於時素緇飲化，遐邇同聲。或聞異香，飛錫空而電奔；或觀瑞雲，乘杯流而雨驟。泣血焚身，盡心葬骨，殆三紀矣。其處則懸崖萬丈，流水千尋，逃名洗耳之隱居，拋世遁跡之幽棲。定沼泓澄，深藏慧日之光；空林蕭索，長引禪風之響。北倚獨立之高岡，西鄰三藏之迥穀。掛煙月於山頭，捐金玉於淵底。豈惟地理之崔崒，複乃靈神之洞窟也。記云：雞足石室，摩訶迦葉守法衣，待慈氏，豈非是歟？世世稱岩，今見在茲。成蹤自爾，其狀如門。門辟之期，未知幾許。如是聖跡，其數孔多，難可詳悉耳。
今我三輪禪師者，宿殖眾妙，本有三身，心無自性，悟不由他，同修道業，互作師資。於時安禪餘暇，熟慮寰中。謂言無形之理，不建像而莫睹；離言之法，非著文以靡傳。悲夫慈父懷玉而歸，窮子得寶幾日。是以招名匠，畫神影，造浮圖，存舍利，燒戒香，灑定水。致懇惻於先聖，將龜鏡於季葉焉。有若大隱明朝之賢，棲心道境之士，策念韋提之貴，亞跡圓寂之徒，相顧誓言。我等數人，共承沙佛，齊念塵僧。由是稟紫氣於桂菀，挺玉葉於金枝。分鸞鑣，驅鳳駕。休沐清河之上，泛舟楫於巨川；蹈舞黃屋之下，作棟梁乎大廈。世上可觀，於斯為盛。盛必有衰，古人所傳。哀哉人世！生也獨自以來，死亦共誰而去。爾未知過隙，俯仰無有是非。若欲出火宅而登露地，截三有以歸一如者，教網多端，不如三覺；助道非一，隨喜為最。故命忠直之吏，勸潔淨之僧，將茲有限之財，造彼無窮之福。於是取石名山，伐木幽穀。刊翠炎，構紺宇。庶幾標萬古之景跡，曆千秋而不雕。所謂人能宏道，豈虛言哉！善逝遺法，付囑國家，良有以也。仆以狂簡無材，忸怩有愧，欲讚元化，輒錄短懷。未淨一心之地，詎升三學之堂。冀將螢火之爝，竊助明景之暉。前識早計，焉可以攦指求月，剖卵責晨也哉？惟願天池有涸，願海無涯，水旱燋浸，碑銘固存。然後茫茫有識，蠢蠢含靈，灌法水於神器，長道牙於心田，永出愛欲之泥，齊登涅盤之岸雲爾。其詞曰：
深哉覺海，量等虛空。無名無相，寂寂融融。
就中最勝，三學為宗。心心傳祖，言語難通。
初因佛起，來詣溟東。誰能神解，則我禪公。
辭親舍室，超出樊籠。入山求道，逾海尋蹤。
韜光被苦，策念成功。師資每遇，目擊相逢。
凝神壁觀，獨步唐中。還歸日域，引導群蒙。
逗機應物，授藥無窮。茲緣已畢，化彼天宮。
遺形空谷，脫影雲峰。同聲輻湊，擗踴摧胸。
慈光已滅，追戀何終。有一真僧，親承法要。
神會一如，心藏眾妙。非言非默，即寂即照。
出定暫憶，偏哀淺識。彩畫神影，容儀不忒。
更造浮圖，再修功德。萬古千年，傳燈軌則。
金城鼎族，紫府親皇。一心若海，百穀為王。
前修激發，結願平章。齊沾法雨，同遇佛光。
清河舟楫，黃屋棟梁。寰中所望，以此為昌。
儻來若夢，榮落無常。涅槃迢遰，何不貯糧。
勸僧潔行，選士忠良。刻銘雕石，卜地成堂。
山崩海竭，此欲無央。日居月諸，茲文久彰。
上從有❥，❥至金剛。四生蠢蠢，三界茫茫。
飧禪悅食，飲解脫漿。鹹臻覺道，速詣真場。
武陵，信州人。元和初進士，官太學博士。出為韶州刺史，以贓貶播州司戶參軍。
朝廷命將，自數十百年，未有此重。然始命之重，而終責之固重矣。今丞相主也，刑部以宣慰為名，乘生殺之機，制善敗之略，獨在閣下。閣下可使諸侯盡附，餘寇必誅，以快天子之心哉。若曰我獨主降者與其縣邑耳；則是一王官之事，又非相國與朝之大賢所宜降也。若曰吾將以法令齊之；則是韓宏之法令，嚴肅已過，不可加也。若曰吾以闕庭之威劫之，俾諸將懼而前鬥；則在下數行之語決行之耳，又不必躡踵而推，捽項而驅也。若曰吾親視其師，有不用命者，則奪其符而易置幕府；則宜有素定，不可臨事而待聞也。若曰吾將將彼三將，督進六萬以誅寇；則其軍各從其帥，帥之命也，吾未嚐撫循其人，又將何以結其心而求其死哉。獨曰賊重吾德義必來降，此蓋萬一也。脫不如旨，其將何圖？
嗚呼！國之理亂，在此行矣。得其畫，則兩河不足平，河湟不足複；失其策，則天下之事，自此繁矣。豈不惜哉！丞相尊重，素狎武陵之言，輕而不能盡行。時益恐不盡，願梗概其旨於閣下。夫兵機若神，應事立斷。千里之外，必待奏聞而後行，事亦變矣。誠願丞相宜密請敕旨，事無巨細，行而後聞。又宜奏取中人嚐所不快者為監軍以一之，即歸素所快者於內為吾地，則用陰符五賊之術以傾諸侯，即複出絹八九十萬以賞結士大夫。誠然矣，則孰不為丞相之人？既獲腰領，則以朝命命三將為三陣。既定，則明斥候，擊牛高會，潛授緣邊諸將以實期。又公以三期紿賊，令辯士持一函書，賜元濟及其將士以全活，彼必降矣。適不如料，則一日快進，必次於城下，此大略也。
夫臨機制變，又何可數？昔司馬宣王征孟達，則八道急攻，征公孫文懿，則舍其銳而趨其虛緩以撓，各從其利也。夫禽之制在氣，顧吾之法令何如耳。昔蕭王以千人，劉牢之以八百人，高隆以三千五百人，謝元以五千人，劉裕以二千五百人，是皆立鴻勳成大業矣。夫就世務者在結人心，結人心者在吾所以張其形勢也。方聞紀綱之仆者三百人，軍令苟行，亦足以塞諸侯之望，奪群寇之心，歸六萬人之誌矣。使賊不為則已，為則必決死於一戰，以延其命。願閣下無事迫速，慎出令拔奇士而已。昔先主所以分蜀而帝者，獨以長短之權傾曹公耳。誠使諸侯以嚴暴，吾以寬厚收之；諸侯以殺戮，吾以禮義懷之；彼有所短，吾見其長；彼有所乏，吾施其餘，則事何不濟？功何不成？書不可盡，尋當麵策。
當今產堯在上，夔龍為相，犬戎新逐，三晉四戰之地，無梟雛狼子。是宜徼福者爭歸賀於相國。某獨不敢以是心同眾人之唯唯，思有以一跪吐而未果者，誠以相門尊高，非布衣可以私謁。其或關衡石輕重，非先書導誠素，則無以為也。然而潛是心，不為身有所祈，輸誠於相公，得不以常常之心憐其持意邪？
陸生有言曰：「天下安，注意相。」今屬凶孽新夷，泰階初平。天下之懸懸其心，複魏文貞、房梁公、姚梁公、宋開府致太宗、玄宗故事，若啼嬰兒待哺，塞晃望者獨相公。是以聞相公以是為心，即房、宋不死，二宗之道盡得施於上矣。語不云乎：「雖有鎡基，不如乘時。」自用武以來，至於今日，不謂無時。得其時而不乘之以貞觀、開元治平之勢，則勢之過，如發矢耳。此所以為相公惜是時之難再也。且天下欲上如二宗，待相公而肖之耳。今相公豈不待天下之士，而坐為房、宋者也。又非有其時無其人，人與時偕有矣，豈可厚誣多士，謂無一可與言房、宋故事者邪。昔宓不齊邑不方百里，師五老而友二十八人；齊桓公為諸侯盟主，有坐友三人，諫臣五人，舉過者三十人；周公相成王，躬吐握之勞，所執贄於窮閭隘巷者七十人。彼一聖二賢，挈下戴上，非獨責成其心，而天下之人，故至於今稱為聖賢。況當相公首築太平之基，焉知夫有心者不磨勇養氣，待相公呼而出之耳？今雲雲論者，見犬戎退邊不數十里，便謂邊無可虞，虜無能為；見趙魏之地死一帥易一將，便謂天下無事，廟堂可以高枕。此豈知相公第欲因前之無事，不欲為巍巍蕩蕩之績乎？抑某聞宰相之事，必以天下為言。以衡石言之，豈不資天下錙銖輕重為平準者邪；以鼎實言之，豈不資天下水陸飛走為滋味者邪。
若軻者，雖有生之微，豈不資衡鼎之一物乎？伏念自知書來，恥不為章句小說桎梏聲病之學，敢希趾遐蹤，切慕左邱明、揚子雲司馬子長、班孟堅之為書。故北居廬山，亦常有述作。幸當相公調元厚生之次，不使一物不遂其性，一夫不獲其心。是宜天下褐衣之徒，孤立藝進之秋也。謹獻所嚐著隋監一卷，《左史》十卷。伏希樞務之暇，賜一覽讀。恩幸恩幸！軻恐懼再拜。
夫勢有不必得，事有不必疑，徒取暴逆之名，而殄物敗俗，不可謂智。一日破亡，平生親愛，連頭就戮，不可謂仁；支屬繁衍，因緣磨滅，先魂傷餒，不可謂孝；數百裏之內，拘若檻穽，常疑死於左右手，低回姑息，不可謂明。且三皇以來，數千萬載，何有悖理亂常，而能自畢者哉？
貞元時，德宗以函容禦天下。河北諸鎮，專地不臣。朝廷資以爵號，桀黠者自謂得計，以反為利。於是楊惠琳、劉辟、李錡、盧從史等又亂。皇帝即位，赫然命偏師討之，盡伏其辜，所謂時也。日者張太尉厭垣捍之勤，謝易定為國老，田尚書知慮絕俗，又以魏博來歸，幽檀滄景，皆為信臣。然而與足下者，獨齊、趙耳。夫齊安可為恃哉？徐壓其者，梁薄其翼，魏斫其脛，滑針其腹，淮南承其衝。分兵不足相救，全舉則曹魯東平非其有也。彼何苦而自棄哉？若趙則固豎子耳，前王主上以澤潞為之導，既斥從史，姑赦罪複爵祿之，天下之人欲討者十八。無何殘丞相禦史，朝廷以足下故，未加斧鉞也。然則中山薄槁城之險，太原乘井陘之隘，燕徇樂壽，邢扼臨城，清河絕其南，弓高斷其北。孤雛腐鼠，求責不暇，又曷以救人哉？二鎮不敢動亦明矣，足下何待而窮處耶！
昔仆之師裴道明嚐言：「唐家二百載，有中興主。當其時，狠傲者盡滅，河湟之地複矣。」今天子英武任賢，同符太宗，寬仁厚物，有元宗之度。罰無貸罪，賞無遺功。諸侯豢齊趙以稔其釁，群帥築室厲兵，進窺房蔡，屯田繼漕。前鋒扼喉，後陣撫背，左排右掖，其幾何而不踣邪！足下勿謂部曲勿我欺，人心與足下一也。足下反天子，人亦欲反足下。易地而論，則嬰凶橫之命，不若奉大君官守矣；枕戈持矛死不得地，不若坐兼爵命而保允嗣也。足下苟能挺知己之烈，莫若發一介，籍士馬土疆，歸之有司。上以覆載之仁，必保納足下。滌垢洗瑕，以倡四海，將校官屬不失寵且貴。何哉？為國者不以纖惡蓋大善也。且貳而伐，服而舍，寵辱可厚，骨肉可保，何獨不為哉？
三州至狹也，萬國至廣也，力不相侔，判然可知。假使官軍百敗，而行陣未嚐乏；足下一敗，則成禽矣。夫一壯士不能當十夫者，以其左右前後鹹敵也。矧以一卒欲當百人哉！昏迷不返，諸侯之師集城下，環壘刳塹，灌以流潦，主將怨攜，士卒崩離，田儋呂興，發於肘腋。屍不得裹，宗不得祀，臣仆以為誡，子孫所不祖。生為暗愎之人，沒為憂幽之鬼。何其痛哉！
古稱一世三十年，子厚之斥十二年，殆半世矣。霆砰電射，天怒也，不能終朝。聖人在上，安有畢世而怒人臣邪？且程劉二韓，皆已拔拭，或處大州劇職。獨子厚與猿鳥為伍，誠恐霧露所嬰，則柳氏無後矣。
今緣邊膏壤，鞠為榛杞，父母妻子不相活。前在朔方，度支米價四十，而無逾月積，皆先取商人而後求牒，還都受錢。脫有寇薄城，不三旬便當餓死，何所取財而雲和糴哉！天下不治，病權不歸有司也。鹽鐵度支，一戶部郎事，今三分其務。吏萬員，財賦日蹙。西北邊院官，皆禦史員外郎為之。始命若責可信，今又加使權其務，是禦史員外久於事，返不可信也。今更旬月，又將以郎中之為不可信。即更時歲，明公之為亦又不可信，上下相阻？一國交疑，誰為可信者？況一使之建，胥役走卒殆百輩，督責騰呼，數千裏為不寧。誠欲邊隅完實，獨募浮民，徙罪人，發沃土，何必加使而增吏也。
入則維化，出則寧物，物寧而後誌適，乃有西之賞。始一日，命騎西出。出門裏餘，得小山。山下得伏流，顧曰：「石秀水清，蔥蔥乎其韜怪物耶。」乃釋騎蹈履。北上四十步得石門，左右劍立，矍然若神物特之。自石門西行二十步得北峒，坦平如室。室內清縹若繪，積乳旁溜，凝如壯士，上負橫石，奮怒若活。乘高西上，有石窗。淩窗下望，千山如指。自石室東回三步得石岩，岩下有水泓然，疑虯螭之所宅，水色墨淥，其浚三丈，載舟千石。舟上坐數十人，羅絲竹歌舞，飄然若乘仙。岩之南壁有石磴，可列樂工十六人。其東若畎澮，石流去不知所止。北壁半穴如懸門[A16P]，外容小舟。出門有潭，袤三十步，潭有芰荷。潭北十步得溪。溪橫五里，徑二百步，可以走方舟，可以泛畫鷁，渺然有江海趣。魚龍瀺灂，鷗鷺如養。溪潭之間，有地丈餘，其色正赤。曆石門東南越小嶺，石林危嶠，夾聳左右。自嶺下十步得東岩。自岩口直下二十步，有水闊三尺許，淺沙若畫，細草如織。南望有結乳如薰籠，其白擁雪。自岩西南上，陟飛梯四十級，有碧石盆。二乳竇滴，下可以酌飲。又梯九級，得白石盆。盆色如玉，盆間有水無源，香甘自然，可以飲數十人不竭。還自石盆東北上，又陟飛梯十二級，得石堂，足坐三十人。乳穗駢垂，擊之鏗然金玉聲。堂間有石，方如棋局。即界之以弈，翛然不知柯之爛矣。自堂北出四步，直西二筵，南入小峽。過峽得內峒。東有石室，妙如刻畫。頂上方井，弱翠輕淥，便如藻繡。自峒南下，仰矚東崖，有凝乳如樓如閣，如人形，如獸狀，暗然不知造物者之所變化也。自樓閣鬥下七步次石渠。渠深七十尺。渠上為梁，曲折繚繞，三百步遠，日月所不能燭矣，左右列炬而後敢進。自渠直南抵絕壁，鬥下為飛梯，飛梯九盤而後及水。水北涯有石閣，峭甚，資以欄檻，適可宴息。水通魚船。東出朝陽，西隅黝墨。方穀如鑿，以石下投，波聲響應。山寒氣薄人，往往畏恐。自石閣還上絕壁，西去十步，又得小峒。俯行三十步，左右壁有鍾乳，或垂或滴。其極有石室，正如禪庵，多白蝙蝠。出小峒北上二十步，又得列石，色猶西峒。東西壁下有石數十枚，其麵砥平，間有凹鐏琴薦，厥狀甚怪。遊人列坐，肅若冰霰。其東有便房。桁櫨栱棁，枝撐環合，猶國工之椎琢也。峒北七步臨西石門。石門西去三十九步得西峒，峒深九十尺。北崖有道，可容一軌。崖南有水，水容若鏡，纖鱗微甲，悉可數識。東過小石門。門東俯行三十步，詰屈幽邃，道絕窮崖。崖之右寬明爽閡，渾成水閣。崖下閣勝九人，閣下水闊三十尺。伏流崖南，亦達朝陽。自西峒口南去一矢得南峒，峒西壁可宴數十人。其東有水，輕風徐來，微波蕩漾，琴高遇之，當不返矣。北上山頂，盤曲五百步，石狀如牛如馬，如熊如羆，劍者鼓者，笙竽者，塤篪者，不可名狀。石路四周，而鬆蘿萃於西北。
公曰：「茲山之始，與天地並，而無能知者，揭於人寰。淪夫翳薈，又將與天地終。豈不以其內妍而外樸耶？君子所以進夫心達也。吾又舍去，是竟不得知於人矣。」乃伐棘導泉，日山曰隱山；泉曰蒙泉；溪曰蒙溪；潭曰金龜；峒曰北牖、曰朝陽、曰南華、曰夕陽、曰雲戶、曰白蝙蝠；嘉蓮生曰嘉蓮；白雀來曰白雀；石渠寒深若蟠蛟蜃，特曰蛟渠。或取其方，或因其瑞，幾焯乎一圖諜也。於是節稍稟，儲羨積，度材育功，為亭於山頂。不采不雘，倏然而成。馮軒四望，目極千里。高禽鷙獸，蚊翔蟻走。恍然令人心欲狂。又作亭於比牖之北，夾溪潭之間，軒然鵬飛，矯若虹據，左右翼為廚為廊，為歌台，為舞榭。環植竹樹，敻脫囂滓。邦人士女，鹹取宴適。或景晴氣和，蕭然獨往，聽詞於其下。嗟乎！我俗既同，我風既調，茲亭茲山，又與人物共之，則不知古之甘棠，其類是耶？其差是耶？他日會新亭之下，辱命紀事，奉筆遽題於北榮，曰成紀公字濬之，不名重也。內則為伊周，外則為方召。疏山，發隱也；決泉，啟蒙也；作亭，子來也。三者其異乎四賢之誌乎？不異也。故書。寶曆元年八月三日記。
群山發海嶠，頓伏騰走數千里而北。又發衡巫，千餘裏而南。鹹會於陽朔。朔經四百里，孤崖絕巘，森聳駢植。類三峰九疑，析成天柱者，凡數百里。如樓通天，如闕淩霄，如修竿，如高旗。如人而怒，如馬而。如陣將合，如戰將散。難乎其狀也。而又漓江荔水，羅織其下。蛇龜猿鶴，焯燿萬怪。縣界山間，其土壤方百里。其勢險，其形蹙，千人守之，十萬不能攻。東制邕容交廣之衝，南挹賓巒岩象之隘。一日有盜，則吾搤其吭而制其變，皆由善命理者常選於地。縣治西七步有石渠，其浚十仞。渠之下有洞，洞有水，水深百尺。上有亭，可以宴樂遊處。肆在亭西，廩在肆西。士宦胥吏，黎民商賈，夾川而宅，基置山足。山多大木，可以堂，可以室。其花四時紅紫，望之森然，猶珊瑚瓊玖。予又不知夫昆侖崆峒，其名安取而勝茲。籍戶五千，其稅緡錢千萬，於桂為大。俗獷人狡，尤難於正。寶曆元年，正大夫有事罷，渤海李湜以能賢補其闕。浹時而俗鹹變，斯又以見吾宰之官人也。明年春，予使番禺，湜因謁於亭。予視共吏肅然，視其亭修然，無喧嘩之異。惟城無隍，予勉之鑿，曰：「諾。」惟門無台，予勉之修，曰：「諾。」惟廨宇之傾圯，予勉之葺，曰：「諾。」其應響然如轉圜，是其材不啻為是縣邑矣。思薦天下士以補其大小之任，可為滕薛，舍是何稱？遂書其垣曰陽朔攝令廳壁記，以旌湜勤。縣在吳為始安，在隋而易之。更二百年以前名氏，予不得聞。彼奇偉倜儻之難，有若人也如此，故記。後之從政者，可不仿哉。
蠡字越卿，元和五年進士。文宗朝拜禮部侍郎，轉戶部。出為華州刺史鎮國軍等使，曆平盧軍節度使，終尚書左丞。
臣伏以國忌行香，事不師古。聖心求治，動法典章，臣頃於延英奏陳，願有厘革。陛下令史官尋討，起置無文。昨日閣中再求顧問，雖因循未變，亦無損於盛朝。而除去不經，冀流芳於異日。
臣聞賞罰不立，無以示天下，是非一貫，莫能建大中。竊見義成軍節度使李聽，昨者資其承藉，委以統戎，俾代憲誠，付之雄鎮。總二萬虎貔之旅，位極寵榮；兼兩藩節制之權，心無報效。況陛下授以神算，假以天威，入魏之期，克日先定。而聽擁旄觀望，按甲遷延，熒惑人心，逗撓軍政。遂使憲誠陷於屠戮，亂眾肆其奸凶。失六郡於垂成，固危巢於已覆。委貝州而不守，燒劫無遺；望淺口而疾驅，狼狽就道。自圖苟免，不吝包羞，蔑棄朝章，有同兒戲。魏州之亂，職聽之由，論其負恩，萬死猶幸。伏以封常清河南失律，斬於關門，高霞寓唐鄧破傷，投諸遐裔。渾縞節制易定，將戰而兵力不支；袁滋逗留西川，欲進而凶渠尚在。或親當矢石，或躬曆艱危，勢屈賊鋒，竟申朝典，未曾貸法，必震皇威。今李聽罪狀夙聞，中外憤惋，比之常清等輩，萬萬過之。若陛下猶示含宏，不置極法，臣等恐憲章墜地，天下寒心，伏請付法。
長安裏中多空舍，有婦人傭以居者。始來，主人問其姓，則曰：「生三歲長於人，及長，聞父母逢歲饑，不能育，棄之塗。故姓不自知。」視其貌，常人也；視其服，又常人也。歸主人居傭無有闕，亦常傭居之婦人也。旦暮多閉關，雖居如無人。居且久，又無有稱宗族故舊來訊問者。故未自道，終莫有知其實者焉。凡為左右前後鄰者，皆疑其為他。且窺見其飲食動息，又與裏中無有異。唯是織紝緘繲，婦人當工者，皆不為。罕有得與言語者。其色莊，其氣顓，莊顓之聲四馳，雖裏中男子狂而少壯者，無敢侮。
居一歲，懼人之大我異也。遂歸於同裏人。其夫問所自，其雲如對主人之詞。觀其付夫之意，似沒身不敢貳者。其夫自謂得妻也，所付亦如婦人付之之意。既生一子，謂婦人所付愈固，而不萌異慮。是後則忽有所如往，宵漏半而去，未辨色來歸。於再於三。其夫疑有以動其心者，怒願去之。以有其子，子又乳也，尚依違焉。
婦人前誌不衰。他夜既歸，色甚喜，若有得者。及詰之，乃舉先置人首於囊者，撤其囊，麵如生。其夫大恐，恚且走。婦人即卑下辭氣，和貌怡色，言且前曰：「我生於蜀。長於蜀，父為蜀小吏，有罪，非死罪也。法當笞，遇在位而酷者，陰以非法繩之，卒棄市。當幼，力不任其心，未果殺。今長矣，果殺之，力符其心者也。願無駭。」又執其子曰：「爾漸長，人心漸賤爾。曰其母殺人，其子必無狀。既生之，使其賤之，非勇也。不如殺而絕。」遂殺其子。而謝其夫曰：「勉仁與義也，無先已而後人也。異時子遇難，必有以報者。」辭已，與其夫決。既出戶，望其疾如翼而飛雲。
按蜀婦人求複父仇有年矣，卒如心，又殺其子，捐其夫，子不得為恩，夫不得為累。推之於孝斯孝已，推之於義斯義已，孝且義已，孝婦人也。自國初到於今，僅二百年，忠義孝烈婦人女子，其事能使千萬歲無以過，孝有高湣女、庚義婦、揚烈婦、今蜀婦人宜與三婦人齒。前以隴西李端言始異之作傳，傳備，博陵崔蠡又作文。目其題曰：「義激。」將與端言共激諸義而感激者。蜀婦人在長安凡三年，來於貞元二十年，嫁於二十一年，去於元和初。
十月成樓，記時也。自聖人觀象立制，則重門擊柝，以待暴客。故天下都邑，大崇建之。凡千乘之君，其外者郛，其內者城。郛之門所以苞納州聚，城之門所以嚴護師長。故諸侯國多以內城門，於中軍為最近。率皆樓於斯，飾於斯，建鼓角於斯。先是此府無內城，無重門。廳事之階，才隱內屏，旌門之次，迫於通道。大將軍鼓角置於郛，宴然而安，積有歲矣。今我江夏公，七月下車，首乎謀；八月慮事，鳩乎材；九月恩洽，得乎眾；十月勞農，興乎役。然後下令，葺簣相土，命毀削舊宇，坦平新途，回環翼張，絢潔冰靜。既而版幹具，畚築興，山虞納材，梓人準繩，雕琢切磨，丁丁登登。重楹疊戶，霞起雲蒸，如翬斯升，勢將騫騰，如山斯層，崔嵬淩兢。
君子曰：大哉斯樓之作，上可以陳列鼙鼓，下可以禁限中外，近可以張皇斯眾，遠可以戒勵大軍。稽晷度不失於方中，審山川乃得其麵勢。眾心多樂成之助，工徒有悅使之勸。非大君子淵慮宏謀，則茲樓何從而興也！或者以為前之闕政，公能補之。愚則不然。夫舉一事，建一功，不量其小大，苟能迥拔人表，獨得殊見，則無非天假之才得之。縱有賢方伯比肩於前，欲責其人表之見，無乃過歟！然則斯樓曠之於前宜也，成之於今亦宜也。奚所謂稱補其闕哉？樓成二日，我公與護軍中貴人洎賓僚偕登而閱之，慶複仰而歎曰：公之政教，見於斯樓盡矣。且棟之梁之，小大攸宜，材不遺也。壁壘完堅，圬塗縝密，人不偷也。繩墨修整，苦窳不用，法至行也。丹雘鋪彩，光輝燭人，照至明也。舉是署以福我境內之人，德澤甚厚，豈土木云乎哉！元和二年十二月十七日記。
