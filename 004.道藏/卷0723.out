眷理心之至者，有明鏡而比諸。皎然可鑒，泊然其虛。舍將迎之載勤，無情是得；存好惡之不辨，何狀不儲。彼誠之明，惟道斯守。居中自執於精一，待物豈殊乎先後。雲誰鑒矣，則用當其無；匪我功焉，乃為而不有。淵兮內照，曠若虛受。伊默慮其智愚，儼分形於美醜。稽至理也，其性命哉。瑩爾蒙蔽，滌乎氛埃。引曜宏納，清明洞開。自外爰依，葉彼生而有象；由衷必應，體夫神以知來。故得稱有別於宏規，等無私於眾類。苟觀過之能審，爰見疵而不愧。始求義於昭昭，卒窮微於至至。和平自保，非險乎山川；容貌既呈，必肖乎天地。美夫鑒乃不藏，勝而無傷。恒其德匪明而匪晦，狀於物或圓而或方。仰周文之翼翼，同叔度之汪汪。是知宏量資乎日宣，儲精本於明證。鏡將心而共理，影與形而合應。思負局之克修，並懸心而有稱。感物攸在，立誠取斯。彼範金這遺制，信靈府以相隨。吾道方存，庶一觀而無替；其明固久，亦屢照而忘疲。想夫朗若爰啟，靜而無悶。比申鑒於盈尺，願修容於進寸。樂廣播披雲之詞，莊生諧止水之論。冀因照以元鑒，豈逢時而在困。
列子占風之自，履道而至。澹爵若以體輕，每泠然而意遂。感時之候，臨大塊以棲真；與化為徒，諒成形之分類。美夫應彼飄舉，隨乎屈伸。如假羽翼，回離埃塵。必俟乎轉綠蕙，搖青蘋。穆以絕俗，清乎便人。摩九霄以騁望，遵一氣而遊神。是知本於無營，且曰何思何慮。超然獨往，疇為我禦。瞻徐疾之匪差，杳徜徉之有助。誠之所待，因嘯武以孤騫；為用不疲，偶化鵬而並翥。欽若扇物，資乎在躬。此焉靜騖，於以元同。宜其經隱，坌遭鴻濛。肅以潛暢，高而不窮。期則罔愆，虞皇載美於解慍；德之為貴，軒後必聞乎順風。其或倒影虧蔽，振衣容裔。莫逞乎遠，孰睹其際。方出穀於來穴，縹形騰以神契。善行無跡，顧綏策以何施；乘化而遊，信道途之不係。伊在禦之有則，曷躡虛而可尋。明上士以離代，啟至言以修心。斯氣也，激濁常全，接虛固然。初習習以遐邁，卒諄諄以思元。候不奸兮，節之八音而鹹應；福能致矣，旬有五日而方旋。想乎上下無間，乘淩有托。既衝天而輕舉，亦觀徼而惟寞。鄙簫史蘭台之鳳，軼王子緱山之鶴。道之雲遠，將自保於逍遙；時不再來，因以翔於寥廓。
日雲暮矣，月出之光。始如鉤而可辨，亦方蛾而乍揚。太陰表精，知就盈之所漸；司曆紀候，見哉生之有常。原乎內職既修，陰事允葉。故得啟臨照於品類，彰運行於紀牒。尚迷山桂之叢，稍應階蓂之莢。沈碧水以輝動，掛珠簾而影接。孤懸亳野，狼銜虛貴於殷年；回燭汾陰，鼎見方慚於漢葉。高疑雪映，朗若冰淨。懷遠戍於虛弓，望征人於破鏡。將以洞纖芒而並深鑒，符陰德而昭聖政。豈比夫空驚思婦之心，載發詩人之詠。彼鏘珮鳴環之侶，瑤階玉砌之庭。徘徊瞻乎爽朗，晼晚俟其清熒。披霧才升，綃幕誤傳於盈手；流天未滿，瑣窗徒訝其分形。奚必效重輪之慶，表三珥之靈，然後可以光帝典而耀祥經者哉。是知淪精蟾兔，亦此之故。比質瑾瑜，其美何無。所以澄清景於天杪，蕩浮埃於物表。倏周流於皓璧，漸泛濫於靈沼。千門始麗以涓涓，午夜俄分而皎皎。禮有讓遂成其魄，政以齊勿謂之眺。昔也示衝於朏，謫見乎朒。諒無徵於次舍，斯有斁乎遲速。今聖後垂統，纖阿為仆。本其位於西方，正其居於北陸。明大易致遠之義，合升歌向中之目。夫然則罔差於常度，所以集帝台之祉福。
配乎地者惟山，麗呼天者為日。登岧嶢之峻極，見曈之初出。廓靈海百川之宗，孕金鳥千里之質。浮圓光於沆瀁，煥鮮耀而灩溢。雖騰輝於碧浪之中，詎侔色於紅萍之實。觀夫烈霾曀，赫炎精。擘洪波，太清。馮夷駭躍，罔象奔驚。照灼兮驪珠潛吐，堂朗兮龍燭忽生。愕群仙於金鏡，驚天雞於玉京。巨浸半涵，猶韜普天之美；人寰尚暝，孰識未融之明。懿其千仞可躋，四目斯在。危岫陵乎碧落，日域遼乎滄海。既登陟以遐觀，知濛汜之浴彩。晨光乍分，夜色未改。升黃道而將始，臨下土而有待。晝明夕晦，徒觀其躔次之常；出有入無，孰測夫陰陽之宰。氣澄霧卷，月落星殘。流暉電曜，散彗虹攢。將煥爛以下燭，出浩淼而上幹。掛扶桑而杲杲，升暘穀而團團。敷九華而奕，燦三山之峰巒。且幾升天，無憂於見沫；已能烜物，寧患乎祁寒。順寅賓而不忒，爍溟漲之無端。乘變化而複往，得沐浴乎波瀾。於是遊太極，辭殘夜。羲和敬導，運行有舍。得天能久，克彰乎真明；委照無私，不間於夷夏。嚐傾藿而久俟，冀餘光之一借。
海日飛光，神山之陽。流一氣於天表，自三峰而景彰。龍車回馳，麗於高而特異；金闕互映，混其彩以交相。原夫出巨浸以貞明，次崇岡而久照。當峻極之離立，滅塵氛而引曜。遂使授人之曆，分乎命以正其方；涉海之倫，駭乎目以觀其徼。遲隱見於危壁，藹晶熒於遠嶠。披道接靈之府，含華蘊粹之仙。秉至陽而不極，體元氣於自然。駭景克存，訝魯陽揮戈於在側；騰精獨往，疑羲和弭節於其巔。於以係時，於焉絕俗。幽莫可辨，明之所燭。異景暫凝乎地首，奇峰載列於鼎足。影搖林樹，漸升桑野之躔；色動鯨波，尚想甘泉之浴。且霞標建其南服，日觀揭其東隅。雖照臨之等類，亦重深之道殊。豈若丹極赫以戒晨，仙宮朗而增煥。方運行而不息，乃曈而未旰。森瓊樹之離離，曳羽衣之燦燦。此日而禦，惟山有輝。諒難徵於紀牒，思載瞻乎海沂。彼或棲真，方丈必期乎悠久；如將處代，崦嵫且懼於浸微。是以養誌忘形，馳暉以寧。福地無阻，無門寢扃。哲將越渤澥，陵杳冥。仰無私之照，窮不死之庭。願參光而有待，庶群仙兮是聽。
惟彼甯戚兮，既貧且窶。跡未出於樵夫，身尚同於牧豎。劬勞日夕，頓冒風雨。苟直道而退讓，不非義而進取。執以綆索，積諸歲年。飯以露草，飲之靈泉。處東皋之田，同無得而乃得；居南山之石，常思賢以薦賢。高節彌堅，潔操無改。扣角之音雖倦，立身之誌恒在。遊乎綠野，息以青疇。雲霞掩曖，山川阻修。異董生之乘馬，同巢父之飲牛。棲息歧路，蹉跎壟畝。衣褐不足蔽其骭，糠秕不足充其口。心常想於青雲，貌恐遲於皓首。強於學也以待問，藏其器焉以俟時。獨商歌而奚謂，思齊君而聽之。君乃問旃，知其在野。君臣從此而道合，理化以之而相假。才足堪於輔佐，位寧卑於庸下。
昔伏波資越銅之具，皇漢得天馬之度。蓋以張戎容，程國步。允稱其德，懷致遠之無疆；既授於師，必命工而新鑄。象物惟肖，利人則深。研精以範，酌憲於心。始察形而視骨，遂修火以熔金。煥若中起，昂然四臨。望丹闕以就日，俯元墀而擇陰。俾夫司仆載馳，別於群而自仰；倌人匪懈，禦於王而審象。疑顧影以權奇，乍含輝而爛朗。由茲而明式遐布，觀我而逸材利往。即山為類，且尚其功存；齕草無施，敢勞於惠養。徒想其屹以沛艾，爛兮晶熒。狀赤文而呈瑞，方候日於堯庭。超乎獨立，的爾殊形。訝騏驥之變態，聿登歌於彼駉。葉以陰德，稟於地靈。列君軒之粹異，鹹此駿之儀形。是知法與人共，思眾才而膺國用；；王惟智周，寫宏範而俾營求。矧乎揉其物於精剛，制其器於質良。克絕奔踶，邈無元黃。雖齊力齊毫，用每虧於典禮；逮如龍如鹿，形既造而昭彰。美成式之不替，信改鑄之有常。奚絕塵之足比，庶出水而同方者哉。銅為寶兮，固越俗之所擯；馬之神也，仰漢庭而未進。猗善相以來歸，豈康衢之增駿乎。
流月半庭兮頹光初夕，金釭坐明兮凝輝的的。蛾繚繞而未息，意沈潛而自溺。逝者既往，存者可哀。伊戚戚之未畢，俄栩栩而複來。睹前軌之已覆，因委命而不回。彼尚無恨哉！殊化難窮，神理斯昧。物情無傷，亦或貽害。每捐慮於進止，恒忘懷於否泰。任逍遙以無營，將何負而顛沛。如膏之明，豈怪前死。比薰之馥，所惜同毀。儔二美而多慚，痛一生之虛委。明不可投，投之必斃；膏不可赴，赴之必泥。彼優遊之萬端，奚於斯乎失計。始來也，吾故知其必凶；及死也，吾未識於所從。何生微而智劣，苟不若於自空。爾愛候明，何不候日。光陰不留，尚存爾質。爾愛候明，何不候月。素華將移，爾猶不滅。何相繼以焚軀，竟不知謀之為拙。元豹深隱，終不效幾。是蟲以欲，卒與命違。豈若不死之仙鼠，得昏夕而後飛。
道幹始根，陽圓成象。同律審候，紀物書雲。各守其官，備創厥事。考同律於巡禮，先閱《虞書》；資首曆於張生，方尋《漢誌》。恭惟所典，實曰司存。職此之由，須聞不怠。影度從候，物精昭芒。既未曉於談天，徒效誠於窺管。遂使牛車轉水，顛倒煙灰之色；雞卵色黃，混淆氣火之象。損三生一，紛糾無憑；居陰布陽，舛錯奚甚。史也胥品，誠迷厥官，縱欲陳力就列，未知不能者止。黍細厥粒，徒寡其人。先無告辭，後有推過。此而獲宥，何以用刑。
閏之所起，自曆而推。得餘日於終歲，爰稽候於正時。其始也，日之行而疾，月之行而遲。躔次周流，運將窮矣。毫厘奸度，失是遠而。不歸餘何以定一歲之曆，不小正何以序四時之紀。於是太史授事，羲和敬理。以日係月，積三年而成；原始要終，豈周月而已。天時由之而式敘，國令於焉而合軌。春生夏長，不失其常；東作西成，孰知所以。雪應冬而絮落，雲識夏而峰起。秋之夕湛露為霜，春之朝堅冰為水。豈不以律之克中，閏之匪虛。以風以雨兮各得其序，曰寒曰燠兮無悖於初。國家握乾符，正律書。契洛下之言，算定乎一日之設；考容成之律，閏生乎卒歲之餘。故得氣正於今，律移於昔。履端於始，節乃差而匪差；餘於終，日雖積而不積。昊天之曆象鹹若，重黎之職司有辟。候月盈缺，豈資蓂莢而知；推日短長，不假土圭而測。且夫夏有伏，冬有臘，匪閏則其氣不順。月有縮，日有盈，匪閏則其氣不成。故有慢時廢朔，則曰不常無藝。闔扉聽政，則曰假時來歲。曆前古之所重，綿後王之取制。可昭翼翼，扇巍巍。百王之理是倚，庶績之廣焉依。丕赫哉我後之正時定曆，堯典而同歸。
金為鏡兮，其鑒則明；人為鏡兮，其象則精。彼有取其照燭，我方致乎和平。廣霽而磨礱既至，酌獻而邦家以貞。懸於心則四聽常朗，置於握而萬方不傾。惟賢任賢，自聖傳聖。守之則通幽洞冥，執之乃窮理盡性。致和樂，功逾止水之平；徵古今，道光仁壽之鏡。比璿樞以潛運，掛靈台而韜映。是委照以無疲，每含光而不競。無鑒於水，自視於人。曷容華之自飾，惟道德之所親。功匪勤於熔範，義將協於君臣。斯乃至寶，載光皇道。辨物數之紛紛，洞晦冥之杲杲。放之可包乎海嶽，卷之可盈乎懷抱。煥乎發蒙，皎若晴空。光甚鑒兮，塵不能翳；德若容兮，物莫能充。以是為臣，則獻可替否；以是為鏡，則進思盡忠。斯為理兮化洽，斯為交易兮照窮。惟賢聖之光讚，含英華而不散。執一法而不回，仰千齡而殊觀。貞明而翹楚角逐，皎潔而群邪冰泮。茲鏡也，克念則聖，罔念則荒。播無疆以垂範，披六幽而散光。燭明明而洞洞，曆久久而煌煌。聖作物睹，鏡清寰宇。驗成敗之原，知榮辱之主。我鏡在德，曾無盤龍之雕；我鏡在心，自有山雞之舞。若然，則皇唐邁德於陶唐，吾君齊聖於文祖。
士有遊藝據德，斧藻言行，不形喜慍，不誤是非者，則聞之於府君焉。府君諱載字載，其先劉太公之後，食采於崔而因氏焉。洪源茂根，世有名士。至於貂蟬映時，金紫奕代，竹帛繁盛，不複書矣。王父謙，皇易州修政府折衝，列考季試，恒王府司馬。府君則司馬之第二子也。伯仲五人，皆美須鬛，麗容貌，各身長六尺二寸。俱懷文武之用，鬱為豪盛之家。長曰戩，隴州汧陽縣尉。令弟鉷，長武城使兼禦史大夫。令弟晟，文林郎太子通事舍人。令弟成，大理寺主簿。府君植性廉潔，執心衝和，遷善罔遺，見惡必止。豈謂德優齡促，奄隨尺波，享年五十有九，以元和十四年五月二十三日，遘疾終於幽州薊縣招聖裏之私第也。夫人彭城劉氏，煢煢蹙容，悄悄閨壺，齋潔喪事，敬逾古昔。有子五人，男二人，女三人。長曰公聿，試左武衛兵曹參軍，侍疾有黃香之譽，居喪繼柴也之哀。次曰公淑，善諷《詩》《禮》，名美戎郎。昆弟等皆善居喪，絕漿茹荼，泣血羸瘵，鄰裏哀之。女子等皆以孩提，生知孺慕，可哀也哉。粵以其年十一月十六日，窆於幽州幽都縣保大鄉杜村北一裏之原，祔於先塋，禮也。表微嚐接府君之餘論，沐府君之清風。學淺詞荒，敘事有闕，緘之心府，有愧幽默。銘曰：
保大之鄉，桑乾之湄。泉扃長夜，潛翳英姿。逝於中齡，孰不淒其。崔氏之先，世有英賢。既盛簪筆，亦耀貂蟬。太公之封，千古昭然。孀妻茹荼，令子泣血。鄰無相舂，親有嗚噎。誌諸貞石，用旌賢哲。
汝士字慕巢，元和四年進士，又登宏詞科。長慶中累擢工部侍郎，出為同州刺史。開成時由兵部侍郎為東川節度使，入為吏部侍郎。進刑部尚書卒。
柳棠者，凶悖囂豎，識者惡之。狡過仲容，才非夫子。且膺門之貴，豈宜有此生乎！
昔周公撻伯禽，以戒成王也；昌邑殺王式（式，昌邑之師也），而怨霍光乎。豈不由師傅之情爾。興亡之道，孔子先推德行，然後文學焉。吾師垂訓，千古不易。前書云：不敢蔽才，何必一柳棠矣。若以篇章取之，寧失於何植王條也。
日觀天文，彼黃人之離立是守，麗紫霄而規模乍分。揖杲杲之光，豈勞披霧？舉駸駸之足，詎假憑云云？孕靈自稟於真宰，肖貌方瑞於明君。觀其異體同心，雙形合力，如左右之司局，以扶持而受職。樂天成象，豈殊連璧之文；就日無私，特比鑄金之色。所以煥人寰，彰土德，高尋罔差其晷度，回騖靡愆於頃刻。類聚炎上，朋來熱中，遙集丹極，回翔碧空。援四彗而克資煩手，斫重輪而葉讚元功，發祥光之照爛，將德輝而統同。不然者，何以挺茲妙有，倬彼輕清，夾輔躔次，周旋運行。通理之形容可辨，和光之顏色混成。當烏采甫臨之初，則溫溫而引耀；遇雞人未唱之際，亦專專以在明。仿佛如蘭之契，逍遙若木之程。及夫曈既昇，昭晰將晚，厥瑞皆見，斯人甚遠。宵依愕夢，伴程昱以少留；晝遇揮戈，感魯陽而俱返。恭己無怠，旁行有鄰，化天隅之一氣，為日邊之二人。久照不疲，匪迷陽於上帝；四夷雲格，方取契於援神。所以靈貺克開，容裔徘徊，非其時則抱影長往，偶乎聖則差肩並來，隨冬曦之煦嫗，與夏日之恢台。然後竦輕軀，恣遐步，分明天表，雙美雲路，願將守黑之心，望離宮而景附。
太陽淳精兮，表德於君，德感珍瑞兮，應天垂文。曉望東方，升輝輝之麗景；晴分上漢，睹鬱鬱之祥雲。若乃運協堯年，靈符舜日，燦玉葉以繁布，抱金輪而半出。灼爍兮乍似漢祖隱居橫紫氣，曈兮又若楚王乘舟捧萍實，豈錦江之所擬，諒秦鏡之非匹。既而五彩不散，三足增輝，英英而浮光並射，杲杲而合璧相依，信乾坤之道不昧，知君臣之德同歸。
我唐由是越五馳聲，超三表聖，臣如雲而仰均雨露，君並日而用敷德政。故表乃禎祥之主，遂其雲日之性，始漠漠以飛空，復昭昭而遠映。跡前王之能事，曷比夫今日之休慶也。徒觀其啟重霄而迥出，得中道而遐征。不傍樓台，詎隨於聚散；不依城闕，但耀其真精。氤氳兮匪氛霧而能雜，泱漭兮知沴氣而不生。懿夫日麗天兮出巨海，瑞應臻兮見其彩，雲浮空兮靄休祥，靈輝集兮寶其相。故可以卜年永祚，奕聖蕃昌。
大矣哉！茲瑞之為慶，裨福善而無疆。若鯫生者，飲化闕庭，削跡海嶠，睹慶雲而動詠，仰聖日以觀妙。是知物無不感，幽罔不照，蠢茲動植之類，莫不息陰而發耀。
狐出潛穴，冰膠廣川。俯皛而是聽，慮峨峨之未堅。於是臨渚曲，傍河壖。疑涓溜之在中，龐茸不動；審凝冱之徹底，睢盱欲前。足縮縮而心感，貌綏綏而聽專。積素之姿逾淨，莫赤之容潛映。逼嚴凝以屬耳，寧憚苦寒；思涸冱以投軀，必資餘勁。若乃煙橫古岸，月照空坻。寂無人而久聽，紛觸物以多疑。聆遠吹之颼飀，謂波搖岸曲；聞殘錚之淅瀝，驚溜斷河湄。郤曲載移於短步，忙懷屢變於妖姿。望寒墟之在前，庶斯遠矣；惑夏頒之不至，俯而聽之。遠近陰凝，淺深風壯。念茲道裏，在此冰上。試之以耳，猶回耳之可圖；試之以身，將退身而何望。況複窮陰慘凜，川長難審。徵春魚之欲上，驗時不同；比夏蟲之有疑，執心彌甚。及夫虛盈以測，厚薄斯分。颯為裘之毛，知不可陷；低正邱之首，惟恐有聞。既勃窣而投趾，乃淩兢而慎履。尋聲不離於聽表，處薄恐成於禍始。奮自擾之跡，一卻一前；曳有芃之軀，時行時止。是知事欲審於未萌，心無妨於若驚。儻躡虛以輕進，必履險而忘傾。則濡尾之憂至，溺身之害並。異哉一獸之智，可以偕善必聽而配規行者也。
雷動而息，地卑而深。當嚴凝之戒節，向博厚以潛音。順靜於時，乃退藏而默處；反本乎土，乍響絕而聲沉。豈獨斂震驚於坤德，抑亦彰休複於天心。原其辭滿盈，止奮肆。混然無關，寂兮深。解威鄰於蟄戶，銷聲處夫陰位。足可以善列缺之歸功，見元冥之內事。以是細觀其所，廣徵其類。初疑罷轉石，遠積南山之陽；又若駐奔車，深掩長門之地。象則存矣，理難求焉。衝融將凝冱暗息，隱轔與涇洛潛連。道尚處幽，奚爽下安於土；功存作解，終期上奮於天。足使至人將齊其默默，楚客絕想夫填填。苟有托其厚載，亦無辭於小畜。駭氣結乎土囊，迅音止夫坤軸。斯可以驗啟閉，分寒燠。不失動靜，乃順之於時；將體行藏，故受之以複。未萌響像，詎可求思。勿以潛思伏矣，是當薄言振之。一陽之氣始生，孰能輕動；百里之音未發，吾非後時。自然居善閉之中，因積風所扇。且窅冥以在斯，豈迅烈而遽變。睹秋毫之末者，無慚聽而不聞；寫鼓鍾之音者，空歎視而不見。若夫元律雲暮，眾彙淒其。苟未離乎坎[QVDC]，且自理於希夷。不然，先王何以取象，大易於焉立辭。至矣哉！法雷而行教也，弛張之義在茲。
至哉求士之方，稽彼側陋，書乎善良。備采擇於鄉老，爰升薦於天王。乃曰行之，實藝之長。可謂舉不逾等，信乎幽而有芳。用之則行，豈遐方之係滯；時不可失，逢昭代之明揚。於是申眾寡稱旗章，播唐風而靡闕，同周制而有常。操簡兢兢，願獻岩廊之器；率徒濟濟，從禮義之鄉。佐理之源，匡時之盛，可以榮鄉黨，可以輔國政，豈徒稱藝能、褒德行而已？亦以示尊寵、尚賢能，再拜之儀設，五物之禮興。俾地官而是載，命天府而爰登。膺選以行，豈黃冠而是阻？策名之後，見青雲而可升。所謂納芻蕘拔淹滯，或端莊而果行，或踴躍而負藝。聞善必舉，誠哉不過其辭；惟賢是求，豈曰後難為繼。
是以臻彼道德，致乎雲霄。多士如流，可閱一編之上；群才是選，寧辭萬里之遙。矧物類之鹹若，在皇明之孔昭。考鄉閭之中，既已為善；顧周行之內，無愧嘉招。原夫進以守法，明乎化洽，庶所以觀士，無取乎徹甲。方今搜賢鄉黨，致理國經，具名氏於尺牘，先貢獻於彤庭。隨籍而來，先容必假於垂白；進善以致，克己自期乎拾青。士有其心徒堅，其誠未果。道寧忘於光大，藝必慚乎微瑣。沈潛下國，隨鄉書而計偕；希望榮名，在王庭之試可。
越石，潁州人。初名黃石。元和十五年進士。官藍田令。會昌三年卒。
殷甲不惠於天下，其臣放之。後能改過，亦為臣之所立。或曰：「社稷之臣，必當如是。」淺於國者之為論也。至若承湯之教，全殷之統，立臣之節，豈如是耶！君上之不肖與賢智，豈臣下之有不知耶？擇其嗣，當求賢而立之。不知其非賢，以為不明。因而放之，令其自新，如日蝕不吐，河清難俟。中原之鹿將軼，時乘之龍待駕。於臣之業何如哉？況乎體非金石，而冒霧露。如懷失國之詬，以損其身，則弑君之謗，消無日矣。陳子曰：「臣之忠，有幸而忠者也。君之立，有幸而立者也。」’如殷之君臣，皆幸而成者。噫！浞浞接踵，羿羿比肩，君可放乎哉！其後新取於西，魏成於東，司馬氏之有天下，其始也未嚐不伊不周，其終也未嚐不羿不浞。皆取伊周以為嚆矢也。孟子曰：「無伊尹之心則篡也。」有旨哉。
朕祗荷大構，屬當衝眇。九廟之嚴，因予以輕重；四海之大，由我以慘舒。每懷推誠，不敢自用，大布利澤，嘉聞讜言。庶無愆尤，少享重負。豈虞信不及於物，德不動於人，以懷宴安，遽此致寇。張韶、蘇元明等，驅率工徒，劫攜兵刃，白晝竊發，暴犯宮闈，震驚朕躬，近幸禁壘。即時勒五營騎士，七萃熊羆，少命偏師，才分左廣，皆憑忠奮發，賈勇爭先。自申及酉，撲滅皆盡。斯實上元降鑒，宗社垂休，湣予衝人，俾無顛覆。其兩軍立功將士，已節級優賞。諸將校其日部領軍士者，委有司條流甄獎，具名聞奏。其逆賊親屬，同居知情之外，一切不用追擾。尚恐因緣仇隙，告訐平人，自今已後，縱為妖黨有小詿誤者，並許自新，亦不須勘問。嗚呼！秦皇車碎於博浪，漢祖心動於柏人。或不悟而終亡，或自新而流祚。齊晉多難而啟國，衛邢無難而喪邦。蓋謂憂勤則福興，安肆則禍稔。天其意者警於予乎！而今而後，知元貺可以德歸，神器難於力恃。谘爾股肱輔臣，庶寮百辟，洎方郡侯伯，有位之士，無或棄予，謂不可教。其有違道傷理，徇欲懷安，麵刺庭攻，無有隱諱。成王之紹文統，武帝之開高業，皆蒞祚日永，享國日深，夫豈他哉？蓋大臣維之而不跌也。使朕無羞於二王者，繄爾多士乎！
甲為郡一年不升告糴於鄰州觀察使讓其無備雲百姓有積則公賦不足
救災恤鄰，古之令典。有備無患，邦之善謀。甲宣彼六條，克念勤恤，施其五教，務彼樂輸。而天災流行，實害嘉穀，井稅不給，職司其憂。告糴於鄰，庶擬泛舟之役；有年而蘊，曷資祿廩之用。況今寰宇初泰，黔黎再寧。惟彼萊田，尚多荒隴。畎畝之獲，每憂於家給；什一之稅，鹹資於國儲。或委積之闕然，乃凶歉而無備。觀察援今習古，恐謬是非；郡守通變隨時，何妨損益。舍而勿讓，鹹謂合宜。
乙為縣令百姓有增年避役者廉使察其無風化州將雲移風易俗須久於其政令未成而驟改之何暇為理也
安人之本，為政是先。法令克修，紀綱不忒。乙授茲六命，職彼一同，實曰子男，作人父母。綏之以德化，糾之以典刑。自可禮義從心，回邪革麵；何乃慢其銜策，紊彼彝倫。使氓之蚩蚩，已懷奸慝之計；而政罔察察，徒雲久遠之方。廉使以糾繆為心，當繩漢律；州將以飾詞為喻，有昧周官。百姓合此從刑，縣宰宜從通計。
丁上書請令軍士自營農隙而教戰節度使稱疲兵於隴畝緩急非可用也
先王教人，必資農本。諸侯振旅，實因事隙。苟法度之不率，豈黔黎之克安。彼丁以阜俗為心，類夷吾之寓政；節度以疲兵是恤，爽充國之嘉謀。昔楚宋理戎，尚反築耕之士；魏蜀堅壁，猶分上下之軍。方今九服賓王，四夷即序。宜修文以化俗，豈黷武而屯師。既車書之大同，何緩急之爭用。兩端之要，片言可知。
