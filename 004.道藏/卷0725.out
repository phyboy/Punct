鼎，文宗朝官左司員外郎。曆吏部倉部，累遷御史中丞。出為華州刺史，坐贓免。
當司前後推覆偽造出身文書賣官並造偽印行用等因，張璹劉嚐建胡伯忠犯罪，並在太和三年十一月十八日恩赦前。準刑部大理寺詳斷，悉處極刑。準斷獄律，赦前斷罪不當者，若處輕為重，宜改從輕；處重為輕，宜依輕法者。臣以前件囚等並抵極法，悉經殊恩，或自赦文全生，或因起請減等。伏緣俱引霈澤，累陳訴詞，若非得中，恐未服罪。昨者一與一奪，事關起請，既生又死，稍覺二三。如臣所見，伏請赦書以前所犯，特許減論；赦書以後所犯者，不得援例。庶使後無僥幸，令絕披陳。
今月十三日，宰臣奉宣進止，自今以後欲對，並令前一日進狀來者。伏以延英開日，群臣皆不前知。遇陛下坐時，如進狀請對，或令司各有要事，便得奏聞。今遣應對官前一日進狀，以尋常公事，不假麵論，隻且於表章足達，更俟候坐，動逾數辰，處置之閑，便有不及。以茲限約，恐失事機。竊以請對官狀入之時，合在平旦。苟或居後，則乖敬恭，致令臨事排比，時有失次。伏乞重賜宣示，俾其曉知，限以狀入者並在卯前。如在卯後，聽不收覽，自然人各遵奉。
戶部尚書判度支胡證準兩度敕賜爵司禦率府錄事參軍文約各一級，今月五日敕下尚書省。伏以胡潛等先丁母憂，猶未終制。豈得公然食邑，苟竊恩榮，下避三年之喪，冒受五等之爵。有傷教義，實敗國風。臣謬跡都曹，職當綜核，致興物論，不敢不舉。
商，元和九年進士。武宗朝曆官戶部員外郎司封刑部郎中史館修撰，遷禮部侍郎知貢舉。出曆陝、虢二州刺史。大中時進工部尚書。
皇帝為義安皇太後服制重輕事，權知禮部侍郎陳商等狀。伏睹義安太皇後遺令，皇帝三日而聽政，十三日小祥，二十五日大祥，二十七日釋服者。皇帝遵奉遺旨，將欲施行。臣等商量，事貴得中，禮從順變。伏以宣懿太後常奉太皇太後之令，追尊徽名，附配廟室。今雲議禮，合有等差。伏請皇帝降服期周，以日易月之制，十三日釋服，其內外臣寮，便以其日除釋。至於所奉陵寢制度法物，一事以上，即請準舊例，無更降授，謹具如前。公卿等議大行皇太後喪禮狀。
今月五日敕，再議東都太廟神主廢置。今臣等議者，伏以古者將營宮室，宗廟為先。故《詩》美文王：「乃召司徒，俾立室家。其繩則直，作廟翼翼。」 《雒誥》曰：「周公往營成周，十二月戊辰，成王烝祭，入太室裸。」徵之周氏，文王有廟於豐，成王有廟於雒，即二都得置宗廟之顯據也。然兩置神主，曖昧無文，既闕明徵，難可臆斷。臣愚輒斟酌前代以言之。夫宗廟以安神，神必依主。故喪禮始以重為主，既虞即以桑為主，既祔即以鬆栗為主。神明之道，不可一日無主；烝嚐之本，不可一日無神。曾子問曰：「喪有二孤，廟有二主，禮與？」孔子曰：「天無二日，土無二王。嚐禘郊社，尊無二上，未知其為禮也。夫煩則不敬，所求惟精，雖神之所適無方，而神之所依惟一。求之未當，神亦不歆。」孔聖之言，蓋有深旨。今東都之主，修之則非神所憑，存之則無典可祭。嚴祀之道，豈其爾乎？．稽諸異同，考以經禮，二都有宗廟，於禮無嫌；東西有神主，於理無據。國家承乾開統，爰法唐虞，制度等威，實尊文、武。況東京宮廟，中宗元宗所奉，又是國家之別都，巡幸之時，展敬有在，是同周室豐、雒，各得建置之義。以臣愚見，恐不得廢也。若添修神主，方著彝章，既無姬漢遺文，且乖禘袷之典，是同嚐禘郊社，尊無二上之義。以臣愚見，恐不可置也。今議者或引周氏藏先公先王之主於後稷文武之廟，禘嚐之時，以祭薦者。此是周家祧廟之主，親盡而遷，準禮須存，以備五年再殷一禘一袷者也。今國家上都主祏，昭穆具存，親盡已祧之主，藏於祖之廟舊矣，與周家之制無異。鞏雒之主雖存，又須崇飾，以之禘袷則無文，以之禴嚐則非禮。存而不論，則又非敬。臣以東都宗廟，宜如聖旨，使留守李石充使增修，其廟中神主不當立，宜依祔栗主廢虞主之例。《公羊》云：「虞主瘞之殿兩楹之間，為非人所踐蹋。」又云：「瘞之廟北方者，陰陽無事。」主亦無事，今請瘞藏之雒廟北墉下，若相宅成周，自可奉迎京師之主以行。若歲巡時邁，自依三公攝祭，庶不遺承襲之典。
臣等徵諸古典，《周禮》司寇之職，男子入於罪隸，女子入於舂稿。《漢律》云：「妻子沒為奴婢。」鍾繇曰：「自古帝王，罪及妻子。」又晉朝議：「在室之女，從父母之誅；既醮之婦，隨夫家之罰。」謹按奴婢舂橐，罪罰之類，名則為重，而非罪刑。故法律名文，古今通議，夫子有罪，母妻無誅死之制。然事出一時，法由情斷，帝王刑辟，豈在一途。昔少卿降虜，漢武誅其母；元宗時安慶宗妻榮義郡主，夫以逆誅，主亦賜死。此則是夫子有罪，母妻不舍之例。臣等伏以從諫犬羊狼戾，蛇豕凶殘，抱逆節於明時，遺禍胎於孽子。裴氏為惡有素，為奸已成，分衣以固其人心，申令以安其逆誌。在於國典，情實難容。臣等參議，宜從重典。
古者太常博士職，以公卿諸侯大夫死，第其所行，舉而褒貶焉。使世世以一二字觀其道與不道。拘叢言為文武忠孝，所以失褒也；執己見為繆荒赧醜，所以失貶也。二柄之失，博士不得職，往者不得享，為政者不得道。夫執己見拘叢言，是有上中下。貿其二字，視緡金重輕，以緡金之重輕，貽後之龐微，偷忠盜貞，罔世間人為盡善，加於行路，皆博士忍其過而阿其時也。夫天下人望執事以為質正，然未見有執事能針其膏肓之病者，若當貶而褒，當褒而貶，是猶錄蹠殺夷，經緯混淆者也。褒而褒之，貶而貶之，經紀既著，善惡懸白，勸大而用微。所以使後代力行不易，如日月山河，江海草木，四支七窾以統幹，而治自從其教也。於戲！博士職蓋不細，願出意念慮焉。
釴，字翹之，擢進士第。累遷起居郎，入翰林為學士知制誥。拜中書舍人，進吏部侍郎。出為同州刺史。卒贈兵部尚書。
夫諡者，所以懲惡勸善，激濁揚清，使忠臣義士知勸，亂臣賊子知懼。忠臣義士，雖受屈於生前，死獲美名；亂臣賊子，雖竊位於當時，歿加惡諡者，所以懲暴戾，垂沮勸。孔子修《春秋》，亂臣賊子懼，蓋謂此也。垂範如此，而不能救，況又隳其典法乎！臣風聞此事，是徐泗節度使李奏請。李勳臣節將，陛下寵其勳勞，賜其爵祿車服第宅則可，若亂朝廷典法，將何以沮勸？仲尼曰：「唯名與器，不可以假人。」各器君之所司，若以假人，與之政也，政亡則國家從之矣。頔頃鎮襄漢，殺戮不辜，恣行凶暴；移軍襄鄧，迫脅朝廷，擅留逐臣，邀遮天使。當先朝嗣位之始，貴安反側，以靖四方，幸免鈇鉞之誅，得全首領而斃。誠宜諡之謬厲，以沮凶邪，豈可曲加美名，以惠奸宄。如此，則是於頔生為奸臣，死獲美諡。竊恐天下有識之人，謂聖朝無人，有此倒置。伏請速追前詔，卻依太常諡為厲，使朝典無虧，國章不紊。
鍇字弱金，贈兵部尚書。釴弟。元和九年進士，又中宏詞科。累遷中書舍人。開成中拜禮部侍郎，遷吏部，出為鄂嶽觀察使。卒贈禮部尚書。
臣鍇昨日奉宣進旨，令將進士所試詩賦進來者。伏以陛下聰明文思，天縱聖德。今年詩賦題目，出自宸衷。體格雅麗，意思遐遠。諸生捧讀相賀，自古未有。倍用研精覃思，磨礪緝諧。其今年試詩賦，比於去年，又勝數等。臣日夜考較，敢不推公。進士李肱《霓裳羽衣曲》詩一首，最為迥出，更無其比。詞韻既好，人才俱美。前場吟詠近三五十遍，雖使何遜複生，亦不能過。兼是宗枝，臣與狀頭第一人，以獎其能。次張棠詩一首，亦絕好，亞次李肱，臣與第二人。其次沈黃中《琴瑟合奏賦》，又似《文選》中《雪》《月》賦體格，臣與第三人。其次王牧賦，自立意緒，言語不凡，臣與第四人。其次柳棠詩賦，興思敏速，日中使成，臣與第五人。凡此五卷詩賦，擢其中科，實所不愧。其餘三十五人，或獎舊文，別錄人材，非止一途，四面搜擇，臣並與及第。李肱舊文亦好，人物絕奇。每視其❥他日必為卿相。宗枝之俊，實為難得。況屬籍之中，讀書為文者甚少，伏望聖明俯留宸覽。李肱等五人詩賦，若有不堪，敢受欺天之罪；如或可采，伺候聖心，其李肱詩賦，伏望陛下聖慈，特加獎飭，宣示百僚，以勸皇族飭修之道。臣繆忝主司，不勝慺慺之誠。其詩賦總為一卷，謹隨狀奉進以聞。
某濫司文柄，以副懸旄，夙夜兢惶，恐遭訕謗。是以搜求俊彥，冀輔聰明，不敢蔽才，與棠及第。
唐堯之聖也，不致丹朱之賢；宣尼之明也，不免仲由之害。如其可化，安有墜典？伊祁九子，盡可等於黃唐；門人三千，悉能繼於顏閔。若棠者，自求瑕玷，難以磨滅。其所忤黷尊威，亦予謬舉之過也。
小娥姓謝氏，豫章人，估客女也。生八歲喪母，嫁曆陽俠士段居貞。居貞負氣重義，交遊豪俊。小娥父蓄巨產，隱名商賈間，常與段婿同舟貨往來江湖間。小娥年十四，始及笄。父與夫俱為盜所殺，盡掠金帛。段之兄弟，謝之生侄，與僮僕輩數十，悉沉於江。小娥亦傷胸折足，漂流水中。為他船所獲，經夕而活。因流轉乞食，至上元縣，依妙果寺尼靜悟之室。初父之死也，小娥夢父謂曰：「殺我者車中猴，門車草。」又數日，復夢其夫謂曰：「殺我者禾中走，一日夫。」小娥不自解悟，常書此語，廣求智者辯之，曆年不能得。
至元和八年春，余罷江西從事，扁舟東下，淹泊建業，登瓦棺寺閣。有僧齊物者，重賢好學，與余善。因告余曰：「有孀婦名小娥者，每來寺中，示我十二字謎語，某不能辨。」余遽請齊公書於紙，乃憑檻書空，凝思默慮。坐客未倦，了悟其文。令寺童疾召小娥而至，詢訪其由。小娥嗚咽良久，乃曰：「吾父及夫皆為賊所殺，邇後嚐夢父告曰：『殺我者車中猴，門車草。』又夢夫告曰：『殺我者禾中走，一日夫。』歲久無人悟之。」余曰：「若然者，吾審詳矣。殺汝父是申蘭，殺汝夫是申春。且車中猴，車字去上下各一畫，是申字，又申屬猴，故曰車中猴。草下有門，門中有東，乃蘭字也。又禾中走，是穿田過，亦是申字也。一日夫者，夫上更一畫，下有日，春字也。殺汝父是申蘭，殺汝夫是申春，足可明矣。」小娥慟哭再拜。書申蘭申春四字於衣中，誓將訪殺二賊，以復其冤。娥因問余姓氏官族，垂涕而去。
爾後小娥便為男子服，傭保於江湖間。歲餘，至尋陽郡，見竹戶上有紙榜子，云召傭者。小娥至，應召詣門。問其主，乃申蘭也。蘭引歸，娥心憤貌順，在蘭左右，甚見親愛。金帛出入之數，無不委娥。已二歲餘，竟不知娥之女人也。先是謝氏之金寶錦繡衣物器具，悉掠在蘭家，小娥每執舊物，未嘗不暗泣移時。蘭與春，宗昆弟也。時春一家住大江北獨樹浦，與蘭往來密洽。蘭與春同去經月，多獲財帛而歸。每留娥與蘭妻梁氏同守家室，酒肉衣服，給娥甚豐。或一日，春攜大鯉兼酒詣蘭，娥私歎曰：「李君精悟元鑒，皆符夢言，此乃天啟其心，志將就矣。」是夕，蘭與春會群賊，畢至酣飲。暨諸凶既去，春沉醉臥於內室，蘭亦露寢於庭。小娥潛鎖春於內，抽佩刀先斷蘭首，呼號鄰人並至。春擒於內，蘭死於外，獲贓收貨，數至千萬。初蘭、春有黨數十，暗記其名，悉擒就戮。時尋陽太守張公，喜娥節行，列聞廉使旌表，乃得免死而已。
元和十二年夏，娥復父夫之仇畢，歸本里見親屬。里中豪族爭求娉，娥誓心不嫁。遂剪髮披褐，訪道於牛頭山，師事大士尼蔣律師。娥志堅行苦，霜春雨薪，不倦筋力。十三年四月，始受具戒於泗州開元寺，竟以小娥為法號，不忘本也。
其年夏五月，余歸長安，途經泗濱，過善義寺，謁大德尼令。操見新戒者數十，靜發鮮帔，威儀雍容，立侍師之左右。中有一尼問師曰：「此郎豈非洪州李判官二十三郎者乎？」師曰：「然。」曰：「使我獲報家讎，得雪冤恥，是判官恩德也。」顧余悲泣。余不之識，詢訪其由。尼白師曰：「名小娥，頃乞食孀婦也。判官時為我辨申蘭、申春二賊名字，豈不憶念乎？」余曰：「初不相記，今即悟也。」娥因泣，具寫記申蘭、申春，復父夫之讎，志願相畢，經營終始艱苦之狀。小娥又謂余曰：「報判官恩，當有日矣。」豈徒然哉！
嗟乎！余明辨二盜之姓名，小娥又能竟父夫之仇冤，神道不昧，昭然可知。小娥厚貌深辭，聰敏端樸，煉指跛足，誓求真如。爰自入道，衣無絮帛，齋無鹽酪，非律儀禪理，口無所言。後數日，告我歸牛頭山，扁舟泛淮，雲遊南國，不復而遇。君子曰：「誓志不舍，復父夫之仇，節也。傭保雜處，不知女人，貞也。女子之行，唯貞與節，能終始全之者如小娥，足以儆天下逆道亂常之心，足以勸天下貞夫孝婦之節。」余備詳前事，發明隱文，暗與冥會，符於人心。知善不錄，非《春秋》之義也，故作傳以旌美之。
兼謨字汝諧，并州太原人。第進士。曆蘄、鄧、鄭、蘇四州刺史。以治最擢給事中，遷御史中丞，累遷尚書左丞，領天平軍節度使。辭疾，以秘書監歸洛陽，遷東都留守。
伏準今年正月日制。刑法科條，頗聞繁冗，主吏縱舍，未有所徵。宜擇刑部大理官，即令商量，條流要害，重修格式，務於簡當，焚去冗長，以正刑名者。伏以律令格式，著目雖始於秦、漢，曆代增修。皇朝貞觀、開元，又重刪定。理例精詳，難議刊改。自開元二十六年刪定格令後，至今九十餘年，中外百司，皆有奏請。各司其局，不能一秉大公。其或恩出一時，便為永式，前後矛盾，是非不同。吏緣為奸，人受其屈。伏見自貞元已來，累曾別敕，選重臣置院刪定，前後數四，徒涉曆三十載，未堪行用。今若隻令刑部大理官商量，重修格式，遽焚冗長，伏恐奸吏緣此舞文。伏請但集蕭嵩所刪定建中以來制敕，分明比類，刪去前後矛盾，及理例重錯者，條流編次，具卷數聞奏行用。所刪去者，伏請不焚，官同封印，付庫收貯。仍慎擇法官，法署省等所斷刑獄，有不當者，官吏重加貶黜。所冀人知自郊，吏不敢欺，上副陛下哀矜欽恤之意。
縣令刺史觀察使，皆陛下守土之臣，守陛下土地財物，行陛下教條恩澤而已。非得盈縮自已，與奪自專。況軍戎事，不可容易添給，添給之後，損減至難。豈唯一道一軍之弊，實江淮十餘鎮聲聞相傳，如或引例，其若之何？吳士矩恐須勘驗取實，以窒定江淮十鎮之意。日月無私照，雷霆無私怒。陛下獎任士矩，本非私也。今負陛下而理之，亦非私也。臣忝憲職，不敢戶祿，其吳士矩，請付東台差清疆禦史就江西推勘聞奏。
炙轂子曰：夫兵者凶器，戰者危事。自古聖王，不得已而用之。仗德而行，則湯征葛，乃為帝王；若恃力而戰，則紂放牧野，終罹戮辱。《春秋傳》曰： 「兵之設久矣。聖人以興，亂人以廢。廢興存亡，昏明之術，皆兵之由也。」複曰：「文不犯順，武不違敵。」蓋軒轅五十二戰，義在惜民；湯武七十二征，本惟靖難。且文而不武，武而不文，不可謂雄。則文臣在聰明器量，鑒人別材，故曰文雄可以為相；武臣在俊傑深沉，果敢決斷，故曰武雄可以為將。二略兼濟，則可以入為相，運籌於廟堂之上；則可以出為將，折衝於萬里之外。然而將相之務，在見有才力者賞之，愚詐者去之。如有才力者不賞，則忠烈疑而不進；愚詐者在傍，則讒邪黨扇而為欺。如此行之，則何功而不立，何罰而不行，何才而有遺，何戰而不勝？孔子曰：「我戰則克，祭則受福。」又曰：「不教民戰，是謂棄之。」如兩軍交鋒之際，列兵無陣，由人民居而無城池，立而無牆塹，寇盜衝擊，則何以捍禦？譬如蹴鞠較力，猶設機便，以護手足。況有兵而無隊伍，有隊伍而無行陣，有行陣而無奇正，有奇正而無權變。起自黃帝，命其臣風後演之，本文不越一百字，詞約旨微，非聖賢莫能研究。太公、起、翦、孫、吳、韓、項，並由斯術，唯孔明尤盡其妙。生之於心機，不形之於文義，雖君臣父子，不相傳授。近者李筌圖載八陣，隻言或合而為一，或離而為八。不陣四奇變化之旨，不顯天衡地軸衝翼之文，將帥覽之難曉。今創畫天地二陣圖，明八陣八變之源，爝火助陽，自忘短綆，庶幾英傑睹之稱裨焉。
炙轂子曰：昔祝其之會，仲尼云：「夫有文德者必有武備。」遂斬萊人，頭足異處。故曰文武之道，未墜於地，是以古之儒者，服縫掖之衣，頂章甫之冠，佩環玦，負櫑劍。近代文儒，恥言兵事，苟或議及，則僉謂之凶人。今以翠華去酆鎬，黃屋軫堯心，率土之濱，莫寧啟處，方可論兵，粗議將略矣。
且自罹亂以來，儒道既息，武弁是崇。然而將帥多以勇力爭強，少有精練兵機而懷謀策者。所謂以強淩弱，以眾暴寡，迭相吞噬，適足以塗炭生靈，構怨結禍。夫兵之成敗，在將帥之器能，各有限劑，須定等差。淮陰侯與漢高祖論絳、灌以下用兵多少，信曰：「陛下可將十萬眾。所謂能將將，不能將兵。」夫高祖之雄才大略尚如此，況其下哉！楚子玉賢大夫也，亦不能越三百乘。是以王翦能將六十萬，而李牧不能二十萬，此方見將帥才器之大小也。凡為將，料敵之情偽，而後決策制勝，須知彼師之能否，乃操我之所長。假如韓信能設伏走戎，則逐奔不遠難誘也，從襲不及難陷也。白起能攻城野戰，則當深溝高壘，以挫其銳，俾蜂蠆無所施其毒螫，虎狼不能逞其爪牙。本謀既壞，伺其殆隙而擊之，因變奇正以待敵，整衡軸以攻險。兵法曰：「始如處女，敵人開戶；後如脫兔，敵不及距。」此兵之要也。司馬宣王曰：「諸葛孔明誌大而不見機，多謀而少決，好兵而無權，雖提卒十萬，已墮吾計中，破之必矣。」及鄭褒亦能知母邶儉好謀而不達事情，文欽勇而無算，至儉兵敗，皆如其言。又潘濬見樊伷為武昌從事，與州人設饌十餘，度自起比至日中可得，知以兵五千，足以擒之，果在濬之度內。漢王謂魏大將軍柏直口尚乳臭，不能當韓信，謂騎將馮敬雖賢，不能當灌嬰，謂步將項它不能當曹參，吾無患矣。乃使韓、灌、曹三將軍，果大破之。後魏高祖宏曰：「青、齊之兵，可以禮遇；徐、兗之卒，理須義撫。」斯測度將卒之明驗也。
今之將帥，多不自量其才器，又不知彼之短長，率爾合戰，卒然求勝。由聚卵以擊山，驅羊而鬥虎，欲期弭兵靜亂，不亦難哉！帝王宜開英鑒，審將帥之器，量文武之才，則崇勳大業，庶幾可立。夫宰制山河，剸割疆宇，舉大綱則易定，滋苛細則難安。故子房佐漢，畫大謀六七件，遂定天下；孔明創蜀，決沉機三二策，遽成鼎峙。英雄之大略，將帥之宏規也。安危之機，存亡之要，審諸將略，可見徵焉。
炙轂子曰：漢史載楊秉能三不惑，曆代以為美也。然三惑之中，利病各異。論曰：夫惑於酒者，敗賢能，損道德，廢家業。顛狂致疾，生於身軀，夭折壽考，故須戒於過度也。且阮籍、劉伶、陶潛、畢卓，皆惑於酒，悉無所成，至於得溺酒名而已。夫惑色者，壞禮樂，損門風，傷殘形骸，耗蠹金帛。怨雖不斂於夷夏，政且有妨於霸王。齊桓內寵如夫人者六姬，外嬖監貂雍巫，衛靈同斛浴有三人，內愛南子，外淫彌瑕之類是也。夫惑於財者，小則亡身破家，大則辱先滅國。聚鹿台之錢，積巨橋之粟，剖胎拾卵，惟利是求，盜璧攫金，刑戮不懼。而又必厚於己而薄於人，則義不及於宗親，恩不加於左右，如此必不得人心而失眾情。孟子曰：「推恩足以保四海，不推恩不足以保妻子。」「故君視臣如手足，則臣視君如腹心。」《書》曰：「撫我則後，虐我則讎：」斯之謂也。苟專利矣，則嘉言令猷，弗得聞矣；過謬錯誤，莫得知矣。近侍者倳刃以懷憾，疏遠者聚謀而待，憾一發，身首分離。《傳》曰：「象有齒以焚其身，賄故也。」又曰：「匹夫無罪，懷璧其罪。」則三惑之甚，其在茲乎。昔漢高祖使隋何說黥布歸漢，布既謁，漢王倨慢，布悔來，欲自殺，及就舍，供帳與高皇無異，布乃大悅。燕丹之奉荊卿也。子女玩好，恣其所欲，然後渡易水不以為寒，刺秦王視死如歸。夫黥布、荊軻，雄傑之士也。猶以服饌聲色，變以移誌，況今將帥仕伍，乃中才之士乎！若不結之以信義，厚之以恩膏，彼安肯效命死節，為貪鄙吝嗇之主哉！故士有言曰：「爾之財賄尚惜，我之性命，詎可輕捐。」古語云：「使人造稍車，猶豐酒食，冀彼竭機巧，則舟無毀溺之患，車免顛覆之憂。」今驅策賢能，駕禦英傑，飾甘言以誘掖，矯禮貌以卑和，欲其盡赤誠，竭計策，其用飴蜜以誇賺嬰兒。曾不知聰明之士，見其肝膽，鏡其詐偽，亦持虛以待虛，設詐以禦詐。國士遇我，我以國士報之；眾人遇我，我以眾人報之。項羽玩印，賢豪叛去；曹公慢易，天下鼎分。是知三惑之中，酒者致之可矣，色者放之可矣，財者下愚之醜行也。致放逐刑戮所宜加，投畀豺虎，投畀有昊，以謝眾矣。
炙轂子曰：漢史著誠節立名之士，謂其能執一不回，死義不顧，雖湯鼎之威，霜刃之刑，不能脅之。故節義彰明，顯於後世。存無愧於英俊，沒無畏於神靈。蕩蕩然偃於暗室之中，堂堂然行於日月之下。卓為人傑，乃有節有義之士也。夫能如此者，亦賢哲之一體。客曰：誠如是，無乃滯於變通，而能成功則拙，仗節死義可矣。既不能仗節死義，又不能變通成功，此謂之偷生無恥之夫。昔李陵降匈奴，又要成功，致老母伏誅，妻子棄市，斯始規變通而終為負義。且臨患難，履顛危，雖商賈小人，屠沽賤品，猶能相拯於窮蹙，尚乃任情於依托。矧乎頂章甫冠，拖縫掖衣，口誦先聖之文，胸懷德義之典，目曰儒士，而無慷慨之心，不有風雲之操，亦何以見分明之男子，磊落之丈夫。昔如敬通不修廉隅，杜篤請求無厭；班固諂竇以作威，馬融黨梁而黷貨；丁儀貪婪而乞賄，路粹哺啜而無恥。皆文儒之所賤，貞介之所羞。夫士無信不可以立身，無義不可以立名，無節不可以成功，無忠不可以成事。四者不懷，則情同犬豕，行比豺狼，安足以齒於人倫哉！客曰：「先生斯論，不亦傷於嫉惡太甚乎？」對曰：「嫉惡不甚，則好善不篤。若見惡不能去，則邪佞之人群臻；知善不能用，則賢良之士引去。苟懷誠節，安得不嫉諂諛。今公卿席客，蔑馮諼、毛遂之忠誠；侯伯幕賓，肆李園、祖珽之欺詐。或受賄賣主，奉越以事吳；或首鼠兩端，觀成而望敗。窮其操心奸宄，蘧蒢戚施，與夫誠節之士，執一不回，死義不顧者，亦何遼廓？」論未已，客曰：「若夫先生之論，誠亦富茂。」乃斂衽而退。
淄青、兗海、鄆曹等三道，及溵蔡申光等州，勘定兩稅錢物斛鬥等，奉今年正月二十二日敕。前件州郡，久陷賊廷，將定差科，切在均一。宜令度支郎中趙佶專往，與所在觀察使刺史審實勘定聞奏。伏以道路遙遠，準旨條夏稅六月一日起徵，若待使回覆奏，即蠶桑已過，徵稅失時，制使或臨，又頗勞擾。伏請各委本州刺史，審量物力，約舊配額，比類鄰州徵稅輕重，及土地物產厚薄，定兩稅錢物斛鬥類，並具送上都及留州刺史等額，分析聞奏。務使平允，不得令已後致有申論。
