餗字子美，河南人，第進士。太和初拜中書舍人禮部侍郎，轉兵部，授京兆尹兼御史大夫，封姑臧縣男。九年拜中書侍郎同中書門下平章事，加集賢殿大學士。李訓謀誅宦官，事敗，餗罹其禍。
惟天為大，惟聖奉天。所以就陽位，郊上元。禮高明之覆育，答生植之陶甄。告太一以祇敬，擁神休而吉蠲。於是米遺範於周，故封土以成丘；取法於乾，故象形以應圓。顧椒糈之莫達，憑柴燎以斯傳。是時星昏東壁，日躔南至。爰命有司，肅將祀事。羅幄帟以雲[QNXI]，駢罍俎以鱗次。藉白茅兮取諸潔，薦蒼璧兮象其類。皇威允穆，司儀辨等而以班；明德惟馨，祝史陳辭而不愧。於是啟禁扃，警仙蹕。千官拱立，六龍齊膝。濟濟鏘鏘，匪筆匪疾。奉常告備，乘輿乃出。覆玉葉之卿雲，昭扶桑之初日。齊心滌慮，所以感無不通；樂遍禮成，故能神降之吉。觀夫廣場還合，泰壇互峙。告萬物之生成，當一陽之初晷。揖群望以鹹秩，列眾靈以備祀。紫微開兮天意通，元氣調兮薰風起。祀之大者，莫盛茲道。展敬乎皇心，報功乎元造。奏搏拊之清樂，徹純殷之蒼昊。實祀典之所崇，諒邦家之攸保。若乃陳以牲幣，酌以鬯。歌大呂以為節，舞雲門以為狀。達誠於氤氳之際，降靈於閭闔之上。騰瑞氣而宛延，燭神光兮溥暢。我國家報本克禋，順時脩祭。配太祖於座，於以敬宗；祀皇天於郊，為能饗帝。此所以神祇降鑒，天人合契。保昌運兮永貞，崇明祀兮不替。
有美一人兮，操其矢，獻其藝。發茲手敏，與彼心契。廣場爰設，砥平乎百步之中；眾目所瞻，星流乎片葉之際。恒規規而月滿，乍肅肅而風厲。是時也，固當審毫厘，分巨細。槁木斯立，自應往昔之無；貫珠而來，孰謂後難為繼。豈非妙歸至習，道合惟精。積少之多而無失，以小觀大而有程。克中之時，吃詬不能以施力；造微之處，離婁不得以爭明。不然，則一矢之短，寧期乎必至；一葉之微，若有乎餘地。諒有開而必先，故無往而不利。然後知射也。舍耳而任目，外形而專意。出乎一劄，焉知來者之不如；中乃百全，勿慮前功之盡棄。且夫稟絕倫之技，當明試之前。為眾所推，發不可不中；冀君所賞，情不可不專。由是舍矢而破，固葉是穿。翻光而白雪馳羽，振響而清風激弦。名加徹劄，術異攻堅。非後來之居上，信直道而無偏。夫然，則習藝者不得暫閱，控弦者不可不察。弦不發則吾何以述，藝不修則爾亦無必。安得窮五善之妙，出百夫之能。積時之功且棄，必獲之美徒稱。嗟夫！今之習射則多，選材斯眾。若穿楊葉者，曠千載而一中。
窮萬化之指歸，得七篇於往昔。何真人之形氣，以異類而遷易。將以明道之樞，喻心之適。徐徐在寐，忽羽化於他方；栩栩既遊，忘魂交於此夕。是知溥天之下，萬物一也。難飛走之或殊，何生成之為假。形隨夢改，豈必大人占之；心與物遷，孰雲夫子聖者。澹然休息，怳爾氣揚。暗出蠨蛸之戶，潛辭蟋蟀之堂。風景熙熙，但娛情於胡蝶；是非草草，已委蛻於蒙莊。既而忽忽悠悠，東西泛浮。動皆造適，止必忘憂。草上翩翻，與百花而共媚；林間搖曳，似一葉之先秋。彼賢愚波注，禍福環周。信乃人間之累，非同域外之遊。且夫浩浩陰陽，茫茫群眾。紛胸襟之憂患，勞日夜而迎送。是以至人，因茲托諷。為魚而江湖可入，為鳥而風雲可控。飄然而往，安知棄我如遺；倏爾複來，又疑與爾俱夢。故得吊詭之理，明懸解之規。方形神之寂寞，有變化之雲為。夢也者，不期而會；飛也者，以息相吹。豈銜發之能診，蓋忘蹄之可知。至乎往複須臾，以化為徒。寤與覺而未辨，蝶將周而已殊。是以大同而言萬物，為肝為膽。小異而說一身，為越為胡。苟愚智而自得，實聖靈之軌模。客有誌業未如，居多不愜。六夢紛其夜動，七情忘於晝接。乃陳古以況今，賦莊周之夢蝶。
聖人克崇祀典，大啟皇綱。布發生之新令，遵迎氣之舊章。於以式綏景福，於以宏開化光。南至生春，送固沍之元律；東郊展禮，迎煦嫗於青陽。於時太史陳詞，歲發其木。天子乃警仙蹕，纛黃屋。蒼龍矯首以虛徐，玉輅啟行而肅穆。千官萬騎，拱神位於中霄；太皞勾芒，扇和風於東陸。明德惟馨，蒼精降靈。寒色尚留於壇墠，淑氣已生乎杳冥。少陽始來，隨初日而其輝未赤；新春乍應，拂大旌而其色彌青。天統則彰，禮容斯覿。樂聲動蕩於木氣，黃道麗彩於蒼璧。氣先四序，克配於木德震宮；光被八紘，不逃於金壺玉曆。迎之伊何，神人以和。明命既頒於執事，遐邇必聞於賡歌。時也韶景熙熙，仁風習習。日月克符於躔次，草木遂生於原隰。施惠而穀雨垂恩，發號而春雷起蟄。其道孔昭，其律已調。禮展於斯，且殊夫禮月之夕；拜之於曉，有類乎拜日之朝。我後崇五帝之經教，酌三代之典禮。振六樂之鏘鏘，列千官之濟濟。八音已陳乎武，萬祇既歆於壇陛。夫如是者，惟聖所符，惟天所啟。故迎氣之祀事，正皇王之大體者矣。
黯然若秋水者，楚王有太阿之鋒。窮其原則三尺成狀，窺其底如百尺無蹤。可以照魑魅，鑒形容。涵空而表裏泓澄，詎私毫髮；騰氣而風雲慘澹，如隱蛟龍。原其極良冶之功，出洪爐之裏。薛燭增駭，風胡咢視。千里萬里之斜漢，耿耿方侔；八月九月之洞庭，沈沈相似。深淺難測，精光不死。磨越砥疑穿石之泉，淬葛溪如貫河之水。氣晶熒而不息，質瑩徹而難比。流影耀金精之上，涯涘皆空；涼飆鳴玉匣之中，波濤不起。韜映無匿，埃塵不居。澄曉峽，黯清渠。俯視則孤光溢目，橫窺而一帶澄虛。旁臨挾刃之徒，疑開別派；近映腰金之士，似躍遊魚。比練之流奚匹，容舟之所寧如。其文也流而無極，其清也掬之不得。短長如任器之狀，蕩漾有盈科之則。似無雲之溪澗，徑挺其形；如落木之江湖，深沈其色。龍泉非偶，巨闕難儔。蓮影如植，龜文若遊。星綴明珠，孰辨懷珠之浦；環分圓月，終疑映月之流。洎乎霜露冷，天地秋。繇是剽敵，決冤仇。故得名溢古今，聲流遠邇。解晉鄭於紛若，埽欃槍於嘒彼。予一智刃於胸中，其精如此。
冰之薄兮，消釋可期；人之履兮，憂患是持。將秉心於處險，諒投足而增疑。故君子假輕重之喻，為安危之資。跬步未移，顧見吉凶生矣；躊躇欲泮，行觀左右流之。是以義比垂裳，戒同狎水。乍兢兢而股戰，時剡剡而屨起。步雖免於褰裳，憂有甚於濡履。則知吉凶係乎物，動靜由乎己。不敢不蹐，雖厚地而莫安；時止時行，固輕冰之可以。故知我者見我戰戰兢兢，不知我者謂我視川若陵。既無咎於素履，尚可期於積冰。或北陸初結，或東風始興。睹之也知其脆易破，涉之也恐其任不勝。由是屏氣而行，虛心而進。在陽敢思乎不冶，通陰庶懷乎克慎。身若重於千鈞，冰疑消於一瞬。憂心輾轉，危步虛徐。空色不分，每疑於滅趾；冰容無響，或遠於曳裾。將釋兮畏明君之渙若，其行也懼大易之屯如。然則觀薄冰之為象，知立身之所尚。類將墜於焦原之前，如待然於積薪之上。始玲瓏而若盡，複皎而可望。就其淺玉石無以隱其輝，臨其深魚龍不能掩其狀。大矣哉！其薄斯在，其虞則深。將以戒乾乾於終日，持惕惕之小心。當見見而或躍，懼霜霰之未任。故曰古之機言，今之攸戒。儻所行而不惑，俾處薄而勿壞。
猱之為物兮，敏捷無倫；人之設教兮，質性是因。顧升木之容易，豈從師之苦辛。於是授以程度，使之緣循。步步彌高，同下學而上達；孜孜不倦，若遊藝而依仁。原夫引進他材，發揮以智。不言而化，若喻於義。指蹤在手，所謂導而不牽；嗜學因心，誠宜誘之孔易。俾夫趫容所騁，迅足無累。笑碩鼠之五能，掩都盧之百戲。初疑鴻漸，訝走險之翩翩；卒若熊經，忘阽危之惴惴。則知夫性自天而莫改，教率性而斯在。失之者進寸而退尺，得之者師逸而功倍。從輪桷之異規，隨曲直於真宰。故君子將遷於物，必省厥躬。彼可適道，吾方擊蒙。野性既馴，自殊於狼子；怒心不發，何愧於狙公。牧羊以不鞭為機，養雞以似木為效。一則行之而未遠，一則久之而成教。孰與簡易為師，攀援是資。既得心乎愛矣，方將教以化之。負淩雲之材，庶幾仰止；守墜地之道，難可求思。至矣哉！發彼驍騰，賴茲引力。足循循而風舉，木杳杳而繩直。千尋雖險，亦可超而宛升；一跌無虞，那肯勃如戰色。豈玩物以為用，將育材而取則。所以木不告勞，猱惟效順。學無間於時習，功自得於日進。彼以求易於難，致遠由近，可因茲而立信。
涼風起兮秋初，步簷宇兮躊躇。有微蟲之窈窕，掛輕影於空虛。績不待筐，固無求於蟹；結而成網，若有羨於魚。觀其周旋細密，往複輕疾。縷積於纖，綸成若屈。其身也或垂之如墜，其絲也亦動而愈出。成章無劄劄之聲，不漏得恢恢之質。夜居於外，同熠燿之宵行；日就其功，異蟻子之時術。於是規模既辨，詭麗無儔。纖羅礙日，薄霧含秋。圜影初成，有似毀方而合；輕絲乍吐，還同不茹其柔。塵飛空而罥結，葉下樹而縈留。可以待遊蟲於死地，為終日之養羞。嗟夫！積少者多，因微者大。始一絲而輕絡，成眾目之交會。言其巧乃織婦不如，語其功孰彫蟲可配。豈徒玩回文之縹緲，閱浮景之明昧。風乍觸而將紛，露微沾而成纇。實亦愛其組織，憐於琢磨。將懸心而有待，信役力而無他。客有誌業未騁，勤勞則多。文章徒緝，職競不羅。睹在戶之呈妍，爾功既就；慚閉門而守拙，吾道如何。
聖上睹萬國之無事，偉三農之可嘉。因月令之初，爰詢播植；俾年豐之慶，無隔幽遐。於是文武畢成，威儀斯列。爰修耒耜之務，用廣異同之說。將期國實京坻，人懷禮節。捧書而進，知地利之可分；足食是圖，見天心之載悅。既而啟文字，儼簪裾。煥夔龍之獻納，掩河洛之圖書。得富國以如此，契生人於厥初。稽重穀之言，徒稱董仲；驗深耕之法，何愧朱虛。所以候驚蟄之辰，應夾鍾之律。昭八政之所用，蓄九年之罔失。是藨是蓘，將致乎千斯倉；爰始爰謀，必因乎四之日。故當載陽之候，以進為邦之術；俾農識不耕之凶，歲獲終畝之吉。且中也者，表天地之交泰；和也者，象德化之優柔。致中和之令節，展稼穡之允修。將明肥磽異等，豐歉殊收。人靡在阿之歎，野傳擊壤之謳。已矣哉！富庶之規既如此，弼諧之道必於是。佐元化之風行，動黎元而草靡。故得祥生地表，慶發天宗。百穀允修，臣罔慚於後稷；兆人乃粒，帝有邁於神農。伊斯事之明盛，掩前代之輝映。因獻壽之嘉辰，遂啟心於善政。何必考李悝之地力，覽崔實之月令。懿此群公之書，永作九州之慶。
格天之功兮，不宰而成；麗天之象兮，乃合其明。躔次無差，乃可立圭以辨；貞符既葉，必俟重璧而呈。於是曜陰魄，騰陽精。將周旋而一體，異遠近之相傾。時也萬類昭融，四方清泰。激朝輝之杲杲，發夜色之藹藹。懸異象於人間，吐榮光於天外。挺連城之價，誰敢指瑕；居匹夫之懷，非同賈害。金懷共色，玉兔增鮮。麗萬室兮瑤台共美，泛千林兮瓊樹爭妍。變方流於斜漢，疊圓影於遙天。落照西沈，若欲抵於昧穀；澄暉東上，又如返於虞泉。熒煌異質，燭燿非一。抱珥之彩潛銷，如圭之容暗失。於以表元象，明陰騭。瑞至德於堯年，契昌期於漢日。懿其經紀不忒，明宵有程。聯彩徘徊，似有求於潘子；雙形宛轉，若可賜於虞卿。既同道以吻合，亦相推而運行。見乎天則一人有慶，比於玉則百度惟貞。矧今馮相觀祲而罔愆，羲和敬授而無闕。將冥照於幽昧，在宣精於日月。是以靈符必集，休祜可包。不縮不盈，自契於三年之閏；無偏無黨，何憂乎十月之交。豈止合采呈姿，和光效異。陵珠星而掩縟，透洛水而增媚。東西並耀，疑夾鏡於長空；升降相沿，異藏珍於厚地。然後操觚進牘，賦邦家之盛事。
上帝宥密，露滋貺吉。青紫相宣，元黃間出。湛鮮輝以交透，涵潤彩以爭溢。搖泫泫於微風，散離離於初日。滴而成暈，宜警鶴之偏聞；感以無情，勝舞獸之能率。被萬物之鹹睹，表天心之以溥。識瑞氣之非二，辨方來之自五。洗於石如披媧後之文，遍於地似割封侯之土。合德於唐，成金之黃。鳥晨散而翻墜，煙晴籠而轉光。既桂成於重葉，亦珠綴於垂芒。契之斯來，我則調玉燭而後致；求之靡得，彼則耀金莖而莫量。是以其邦用昌，其人用康。誠可以為飲，不可以為霜。其離絢兮，其濃沃若。遐矚文象，旁通綺錯。狀郊祀之琮璧，燦以芬敷；擬霄漢之雲霓，煥乎蕭索。固自天而同酒，諒不醉而可樂。其甘如飴，其凝如脂。苟葉於道，不常厥期。在春而眾葩皆麗，或秋而群蕪更滋。彼露矣，我王則之。接花光兮渥蓂莢，連碧砌兮滿階墀。旁沾兮對龍袞之彪炳，紛映兮逼鸞鳳之葳蕤。始繁於天臨之際，終晞於日旰之時。足使魏殿懷慚，漢宮非勝。多聞前後之仙術，豈逮吾君之響應。願濡翰於攻文之徒，庶發揮於夢筆之興。惟上天之陰騭，至誠感通，靈液肇吉。能分五色之異，以候一時之出。祥風爍乎茂草，瑞景晞乎朝日。玄黃雜錯，綴玉樹以相鮮；丹紺交輝，映金盤而乍失。既能偶聖以呈貺，寧有普天之不率？飛液花塢，流光蕙圃。青熒玉綴，燦爛珠吐。靈藥訝仙童捧來，潤石疑女媧欲補。花禽拂著，宛如陳寶之雞；平野染成，煥若徐方之土。當其金烏戢耀，玉兔騰光。夜寂空知警鶴，寒輕猶未為霜。徒想狀天，酒類神漿。豈辨彰施而披棘，尤分雜錯以沾裳。滿林嶺而霞駁，遍莓苔而錦章。自然郁為天祚，慶我皇唐。何必征勒畢之言，以為國泰；驗吉雲之說，乃辨時康？嘉其風中煜爚，空際浮爍。綴瑤草以紛敷，泫庭柯而照灼。彼瀼瀼刺其感歎，此湛湛歡其宴樂。徒用興其詠歌，曾何睹其交錯。未若含瑞表德，耀彩逢時。乍綺分於彼，或星合於茲。為陰陽之淳粹，作花木之葳蕤。喜氣度關，徒虛語耳；榮光出水，曷足方之？是知天降休祥，聖為明證。淡汪濊之仁澤，得文質之善稱。天何言哉，國有感善應。 　　。
行盡煙蘿，仙峰隱嶙兮高掌巍峨。無得而逾，扼金方之險固；不言而信，指秦地之山河。觀其贔屭削成，岑遠蹠。斡開元氣，剖破凝碧。五千餘仞兮以假扶持，百二之都兮如能指畫。每勞瞻望，徂秦適洛之人；誰可攀援，駕鶴驂鸞之客。勢比捫天，形標一拳。旁臨而靄靄無際，直上而巉巉克全。稍謂動搖，帶晨光而耀若；如同拊擊，聞石鼓以轟然。可以引群生，麾八極。孤標承露之狀，想蓄拔山之力。霽雨飛盡，見毛女同掌上之人；嵐岫叢分，對蓮峰為握中之色。勢孤聳於岩岩，形不類於纖纖。折煙霞以斯出，控關防而可瞻。夕清而丹桂輪低，疑將褫佩；晝短而六龍駕逸，似欲攀髯。挐攫難窮，規模酷似。莓苔剝綠以盈握，葛藟駢青而繞指。因罅裂以文成，偶嵌空而脈起。齊大道之悠久，挈坤維之綱紀。有客西遊，時當凜秋。始憑軾以遐睇，惟攀雲而寫憂。吾聞太華中立，黃河西流。有巨靈兮受天之命，擘奇峰兮裂帛斯柔。故得一帶東引，致洪濤而直注；千尋西峙，標異跡以長留。況乃豫鎮稱雄，秦城是仰。沈潛之右臂斯見，示化之前蹤可賞。豈非大壯皇都，制遐荒而示諸掌。
議曰：定尊號，考列聖，終古之重事，有司宜用大者遠者。上質百王之明烈，下開千載之成法。參天人之意，極臣下之誠，酌而舉之，以正大諡。故稱天以誄，大莫加焉，微臣得議，公莫至焉。所謂大者遠者，蓋總夫一朝之治化，四海之惠澤，夷夏之率職，元元之受賜，皇明所臨之遠近，睿斷所係之巨小何如耳。其他苟不足以升降盛德者，固得略而不論。
伏惟大行皇帝以英睿之資，紹膺丕曆。啟星輝於磐石，浴聖德於少海。每欽承冊命，天下感悅。既即尊位，孝思逾顯。列聖之道，率履不韋。禮行乎郊禋，敬達乎宗廟。富四海以致養，榮兩宮以問安。推恩廣愛，累霈鴻渥。發號施惠，洽於百靈。而又天資嚴正，睿德沈毅。時海內承憲宗、穆宗威靈德澤之厚，朝野無事，生人休息。初臨大寶，委政宰庭。春秋至富，而遠蓄剛辯。既閱庶務，四聰益達。英斷自己，任賢不疑。故卒能光啟誠明，載安天下。橫議或熾，聖衷愈堅。忠勳內外，葉讚雄略。於是舉兵食之大計，示經營乎四方。而不庭之藩，首自夷殄。礪誌奮節，視師於朝。承風向化，遐邇聳動。夫不怒而威，不戰而勝，王者之武也。推是大旨，引而伸之，則示形之用可見矣。惜乎號未光乎天地，澤未浸乎四海，而變生非慮，遐報天關。生靈之惋憤，其可既乎？
七月將至，同軌既集。臣謹上稽國典，傍考物情。約以經義，合諸諡法。表功節惠，庶葉大中。《書》曰：「惟睿作聖。」夫以濬哲之材，繼聖明之業，而祖宗成式，修舉罔墜。禮百神而親九族，尊儒術而容諫諍。鋪鴻闡號，聖德彰明。非睿而何？諡法：「威強睿德曰武。」制勝朝堂之上，而威棱遠馭，不俟車甲，韭牙而何，昔漢昭帝之所以為昭如此，而諡法亦曰：「明德有功曰昭。」大行皇帝初雖謙讓，然終任其剛斷，以顯明德，非昭而何？夫「湣」者，臣下追惋之誠所深切者也。諡法：「在國逢難曰湣。」聖朝既討仇戡亂，明告四方，有司所宜率億兆之心，極君親之義，薦誠隆感，非湣而何？諡法：「慈惠愛親，葉時肇享皆曰孝。」 孚愛敬於率土，刑家邦之孝理，躬親嚴配之典，奔走職來之助，廣慈至德，非孝而何？《傳》曰：「臨之以莊則敬。」又《記》曰：「莊敬則嚴威。」擬盛烈之形容，參曆古之訓典，謹上尊諡曰「睿武昭湣孝皇帝」，廟號曰「敬宗」。謹議。
皇帝即位四年，滄寇既平，河朔無事，方偃戢兵刃，與人休息。惟東郡地臨討伐之境，歲積水旱之後。罷勞之師，始旋於奔命；殘耗之，久困於煩役。物力殫竭，資用凶荒，牧養之寄，於是為急。乃詔兵部侍郎讚皇公李德裕以檢校戶部尚書兼禦史大夫出鎮茲土。時公由浙右連帥以治行第一徵複南宮，既至未浹月，乃膺是選。擇於是日對越明命，抗旆遄征，若決江漢以起焦涸。至則究宣詔旨，躬問痛疾。俾人識皇澤，吏識朝典，軍識法令，俗知教化。推心於萬人之腹，下令於流水之源。怠則張而振之，弊則掃而更之。下車三日而新政興，涉旬而舊俗革，周月而風偃三郡，逾時而澤流四境，期年而人和歲穰，厥績大成。屬蜀人新被蠻寇，流散未複。詔選天下諸侯威可訓齊而惠可生殖者，公又遷秩兵部尚書往鎮撫焉。以遺愛之地，所以揚豐碑而表異政也。古今紀嘉績詠去思者多矣，大抵久於其位，方顯其跡。舜典三載考績；仲尼亦曰三年有成；子產相鄭三年，而國人始信；次公居潁川前後八年，而曰郡中愈治。未有起積困之俗，施難行之化，勞徠安集，生聚教訓，未至期年，而闡耀丕業，流光馳聲，若是之速也。
公廉明剛健，精力過人，博以文雅，濟以經術，發強開敏，貫達吏事。刃下無肯綮，彀中無逃遁。其治軍也，法令嚴而賞罰信。閱實其籍，修利其器。征剿之勳，守備之勞，一有可追，罔不甄寵。除去姑息之弊，劃革因循之政。戶庭無紀綱之仆，營壘盡腹心之師。嚐稱記曰「軍旅有禮，則武功成。」故先之以禮誼。《傳》曰：「以不教民戰，是謂棄之。」故勤之以教習。至夫鑠金割革之程制，耳目聲氣之容飾，日省月試，莫匪躬親。於是師徒感悅，人百其武，而政成於戎旅矣。其馭下也，正其身以為表，懸其令而莫犯。守以畫一，提以憲章。故百吏聳視，群職修舉。廣漢之推功善，而吏人稱之不容口；翁歸以一警百，而吏人皆改行自新。與善懲違，鹹得其術，而政行乎州邑矣。其養人也。拔其害本，浚其利源。安之而後勸功，業之而後興教。苛役重賦，人之所困，明令以蠲之；樹藝畜牧，生之所急，躬勸以課之。於是萬井千閭，感勵恩德，若人人皆自其手而持道之也。郡有渚田千頃，蓋上腴也。先是畝種之人，盡主兼並之家。至則均其耕墾，首及貧弱，俾共其利而一其征。《詩》曰：「愷悌君子，人之父母。」愷以強教之，悌以悅安之。故流庸四掃，播殖滿野。化歎息愁恨為樂和之聲，而政洽乎庶矣。其訓俗也，舉先孝弟，養先惸獨。敬教勸學，驅而之善。俾幹櫓之鄉，剛悍之俗，粲然有文以相接，歡然有恩以相愛。仁聲感物，順氣成象。年穀大稔，人無劄瘥。畎畝之中，至有親戚致憂，相報以養者。比比旌顯，陶然一境，日飲其和而政達乎教化矣。其理財也，愛人以生之，節用以阜之。無名非法之費，飾奢崇侈之給，踵弊或久，一皆去之。行之斯年，力乃滋殖。百姓與足，千箱既盈。通商而百貨不匱，訓工而五材鹹理。繇是軍有餘用，吏有常祿，而政施乎物力矣。其約已也，躬儉行簡，居無玩好。日公之詣部，與家屬偕。路人非見其旌幢，雖告以掾吏之家，不信也。及郡，凡昔之仰給於官不應法令者，悉還之。吏人皆驚而相告曰：「而今而後，吾知官之與法矣。吾儕其敢貪冒以愧吾賢帥耶！」至若均祿廩以贍軍費，節宴遊以寬日力。忠愛之私，視官猶家，而政先乎簡約矣。政事本諸身，行乎吏人，成乎師旅，給乎庶，美於風俗，阜於財用，六者治之大節也。引而伸之，觸類而長之，則其他可得矣。
及戎軒西去，將校官吏，三州耆耄，感公之惠訓，懷公之明德，道路號歎，若無所歸。冀獲寇恂之借，益深召伯之愛。既而大將鞏仲良、範湊、別駕衛炫一十六人，泣瀝丹誠，伏述功美，願刻金石，垂諸無窮。監軍使田內侍全操、今節度使尚書嶷繼以事聞，恩詔嘉許。俾萬方將帥，聆音聳勸，實朝廷之重典也。
公趙郡人，讚皇其本邑也。濬源長發，賢達奕代。烈祖讚皇文獻公諱棲筠，大曆中為禦史大夫，清風峻節，振服天下。烈考忠懿公諱吉甫，元和初再為丞相，崇功盛業，燿動古今。公承忠勳之積慶，負鴻略以繼起。年未弱冠，而濟美之望，見推於時。釋褐，詔授校書郎，累至監察禦史。元和十五年以本官召充翰林學士。時穆宗皇帝初嗣位，對見之日，即賜金紫。遷屯田員外郎考功郎中知制誥，其侍從如故。又遷中書舍人，專承密命，論思參讚，沃心近膝。言隱而道行者蓋多矣。會邦憲任缺，帝難其人，乃拜禦史中丞。直已端誠，道無吐茹。百職以治，朝綱以肅。明年以禦史大夫兼統浙西六郡，仍總其車服以鎮靖焉。公時年三十有六。大和元年就加禮部尚書。二年加銀青光祿大夫。詔書方勉舉漢宣故事以寵休績，在金陵凡六載。其仁風惠化，磅礴於封部，洋溢於歌謳，天下聞之久矣。及貳夏官，至未發軔，複慰滑人徯來之思。滑人既乂，複用滑之治跡，以慰蜀人，蜀人謳謠。今複詔下，則化日宏宣，膏澤愈大，其用舉茲而斷可識矣。峨峨翠碣，永載德政。上請斯文，迨於末學。恭承明詔，無愧直筆。其詞曰：
天有德星，所臨者福。王有良翰，以撫藩服。惟昔茲土，歲仍十饑。師役罷勞，人困流離。衣食所儲，蕩無孑遺。上帝監觀，俾公來思。公之來思，勞役乃息。人望如草，俟我生殖。煩苛盡去，吏奉條式。禁止惰遊，阜昌物力。歲聿未周，乃無疲人。寒者厭襦，饑者厭飧。野無閑田，百穀茂蓁。繈負而來，闔境如春。教化既興，德刑具舉。政行州邑，禮行師旅。人趨法令，鄰服威武。矯矯三軍，勇餘可賈。俗換風移，日用不知。鴟鴞之音，魯侯化之。晉門之盜，隨會逃之。成人之服，子皋為之。人有父子，惟公親之。人有作業，惟公勤之。軍政既成，吏理既清。百室既盈，乃流德聲。乃奉詔書，俾鎮全蜀。人失召父，軍去方叔。畏壘之，尚知屍祝。今茲功德，曷其自足。乃疏成績，達於宸聰。帝曰俞哉，宜爾顯崇。建石通衢，追琢嘉庸。書詞罔愧，播美無窮。
唐寶曆二年歲直景午，浙右連帥禦史大夫讚皇公新建聖祖院於大茅峰下崇元觀之前，上直夫華陽洞之南門。集群仙之靈慶，資聖壽於億萬。本其經始，實感周先生出應昌運，為唐廣成，薦瑞表祥，式旌不朽。於是恩錫院額，號曰寶曆崇元聖祖院。元門之盛，輝動岩穀。時唐興二百有九戴。天子以神聖文武，惟新景命。德合乎五千文之元訓，明繼乎十二聖之丕業。以清淨源化理，以仁壽域生靈。陶之以太和，躋之於至順。故自臨馭大寶，則申詔百辟，旁延萬邦。推誠備禮，徵訪至道，寤寐孜孜，如恐不及。夫明天子勤求於上，必賢方伯感致於下。君臣一德，而道德可興。乃其年秋七月，公以天子之命，齋戒虔懇，果得周先生曰息元。實元精之全德，大道之宗師也。
先生葆真抱一，涵光吹萬。天下聆其風者久矣，而遐襟曠跡，冥寄希夷，顯晦自我人莫能識。夫元珠非吃詬可索，至道惟精誠是致。故累聖之所不能起，而一朝感契洪化，蒸然來思。且謂公曰：「昔廣成對理身之問，鴻蒙啟養心之說。二者皇王之大本也。今息元亦將以斯道上報吾君。」公於是澄心清神，思所以慶皇休而讚景福。遂與先生圖議，選置元宇，相彼形勝，棲靈此峰。昔梁朝福鄉太子置道觀二，其古壇廢井，遺址猶在。乃鏟荒夷險，鬱起層構。散俸錢以資其費，擇幹吏以董其役。翬飛矢直，不日而成。像設崇嚴，殿宇沈邃。神仙儀衛，左右森列。並按舊史氏，得仲尼問禮、關尹請著書之像，鹹備於前。蓋將會通仙而肅百靈，以永為國家齋醮之勝選也。
況三茅精氣；二許馨烈。古來得道於是者，代有其人。考傳驗圖，若可攀揖。而繚垣之內，有流泉嘉木，滋飾幽潤。地靈境秀，觸類益增。懋此成績，與山無窮。永惟聖祖育德乎大極之前，顯靈於未形之表。當是時也，合散消息，莫可名象，明而為日月，動而為風雷，播育而不測，運行而不殆。君得之豕韋以挈天地，臣得之傅說以相武丁。吾何為哉！道本一貫，及夫神化挺生，含章炳靈，象帝之先，資我疆名。將寄言以顯元樞，錫羨以興皇業。猶龍既見，萬物方睹。是宜夫垂休儲祉，長發其祥。億萬斯慶，集於寶曆。此崇元新院所以得時而啟也。
初公以上方崇向道德，計天下有道之士可以當是大選者，惟周先生一人而已。故其招致之忠藎，訪求之精實，則先生不得不出，而公之誠節不得不伸。既而聖情感愜，萬國瞻賀，其逢迎之優異，禮貌之嚴顯。自古尊師重道之盛，無以加也。則真宗元極至道之精，不得不洞契乎上心，播宣於理術。俾風流澤浸，廣被八區。嗚呼！此先生所以出而不疑，亦可以示天下之不可不致如己者。當吾君之至理，適吾道之可行，千載一期，起乃時耳。矧公以濟代全才，合乎休明，樹風南藩，績最天下。前歲興建儒學，而天降膏露，顯於廟庭，俗變風移，遂至於道。今之輝崇真館，闡奉元化，上感睿旨，下孚元元，仁聲順氣，流溢四境。推是為政，大而伸之，則致君興國之用可見矣。又況封部之內，融汰之下，遍識元元之教，俱為畏畾之人。顧難乎哉？餗謬列屬城，獲詳事實，又嚐以《春秋》屬詞為學，故承命奮筆，直而不文。其銘曰：
聖運光啟，山川效靈。黃帝為君，起乃廣成。崆峒至言，今複行兮。明明天子，以道致理。方伯虔誠，先生戾止。累聖莫致，今茲起兮。元感既宣，化流溥天。公拜稽首，天子萬年。何以薦神，禦元元兮。宇崇崇，聖祖尊容。神而明之，神應豐融。華陽仙洞，大茅峰兮。金榜瑤壇，仙術真官。羽節淩風，珠佩珊珊。是醮是齋，百福延兮。名從天錫，鏡占地久。下薦臣忠，上資聖壽。靈山萬歲，績不朽兮。
有天地而萬物生焉，形氣推遷，行識相緣，一受其形，萬化而未始有極。沙界塵劫，驅迷走妄，浩乎若汨諸巨海而無垠也，倀乎若囚諸暗室而無曉也。四蛇六賊攻其內，熱焰燋芽寓其質。而昧者舉世，猶竊竊然以強力敏智，可大取所欲，攘螳臂而戰蝸角。其不勝也，則憂悲恐懼，日以交馳，曾未知夫牽於名而溺於惑者。以形質之相，雖天地秋毫，細大殊耳，其有限一也，其必盡一也。以壽觀天，雖萬齡一瞬，修促異耳，其有限一也，其必盡亦一也。況大不及天地，而遠不至萬齡者，又惡足以擬議哉！此西方之聖人所以懸覺照於無極也。
自大迦葉親承心印，二十九世傳菩提達摩，始來中土，代襲為祖，派別為宗。故第六祖曹溪惠能，始與荊州神秀分南北之號。曹溪既沒，其嗣法者神會、懷讓又析為二宗。初師子比邱以遭罹大難，恐異端之學起，故傳袈裟以為信，迨曹溪凡十世。而其間增上慢者，徇名迷實，至決性命以圖之。故每授受之際，如避仇敵。及曹溪將老，神會曰：「衣所以傳信也，信苟在法，衣何有焉？」他日請秘於師之塔廟，以熄心競。傳衣繇是遂絕。師嗣法於神會大師者也，上距大迦葉三十六代。皆以真空妙有，覺性佛心，默傳密付，印可懸解。行之謂般若，到之謂涅槃。得之者變凡聖為反掌，失之者淪生死於浩劫。不以心得，不著佛求，知佛性之在我，亦無我而可證。洞然與空虛為體，無起無滅，包大千而不礙，窮萬古而不老。而神通自在，顯晦無跡，陶冶萬有，未始生心，然後為得也。其教之大略如此。
師諱雲坦，代宗皇帝賜號曰大悲。姓武氏，蓋則天太後之族孫也。父宣，官至洛陽令。師生而神雋，七歲舉童子及第。年二十，曆太子通事舍人。逸群高步，脫落羈束。雖在軒冕之中，泊如也。及隨父至洛陽，聞荷澤寺有神會大師，即決然蟬蛻萬緣，誓究心法。父如其誌不可奪，亦壯而許之。凡操篲服勤於師之門庭者八九年，而元關秘鑰，罔不洞解。一旦密承囑付，莫有知者。後十五日而荷澤被遷於弋陽，臨行謂門人曰：「吾大法弗墜矣。遂東西南北，夫亦何恒。」時天寶十二載也。師既佩真訣，遊無定所。以為非博通不足以圓證，故閱大藏於廬江浮查寺；非廣問不足以具足，故參了義於上都忠禪師。繇是名稱高遠，天下瞻企。將東吾道，固請出關，天子降賜名之詔以顯其德。時大曆八年也。既周流江表四十餘載，或山而棲，或邑而遊。鏡懸於空，萬象俱納。蚩蚩橫目，所至成市。癡愛貪欲，榛荒心路，以太無畏廓而辟之。元和三年，故丞相趙公之為揚州，始虛州之華林精舍以邀止焉。初師之東遊也，以世道交喪，其日固久，將息言向晦，與物相遺。恍惚之間，若有以傳燈之契來授者，且印指於頭曰：「以是為信。」厥後每將演導，則指跡如丹。若乃制毒龍於金山，柔猛虎於定山，在江陰則神龜靈蛇之感現，在江都則山鬼城神之慴伏。皆顯仁藏用，以示慈力。斯眾目之所睹，故略不盡書。而或者以為怪迂之說，不可為訓，是未聞菩薩大士遊乎不思議，解脫者無心於物，而物自交應者乎？住華林九年，年一百有八，曆僧夏八十有八，以元和十一年秋九月八日，返真於其寺。明年，建塔於州之西原。
門人遍於天下，荷其教者惟上都西明寺全證。證以自達摩以來，皆有論撰，而師之樂石未刻，謂餘能盡知其道。寶曆元年，駐錫於毗陵，持其教宗與師之行事，願得文而建諸塔廟。餘因采其昭昭可述者載於碑。時丞相太原公總戎淮南之三年也。其銘曰：
茫茫萬有兮生死同纏，業風振海兮識浪滔天。覺者雲誰兮有西方之大仙，慈悲廣大兮妙力無邊。八萬度門兮異派同源，文字言說兮罔非蹄筌。惟心法皎皎兮如月斯懸，惟大迦葉兮首得而傳。代代繩繩兮燈不絕然，迄於荷澤兮師又嗣焉。法存形謝兮諸祖其然，門人思慕兮塔彼西原，將祈不朽兮科可無言。
