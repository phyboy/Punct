公諱子昂，字伯玉。梓州射洪縣人也。其先居於潁川。五世祖方慶好道，得墨子五行秘書白虎七變，隱於郡武東山，子孫因家焉。生高祖湯，湯為郡主簿。湯生曾祖通，通早卒。生祖辯，為郡豪傑。辯生元敬，瑰偉倜儻，弱冠以豪俠聞。屬鄉人阻饑，一朝散粟萬斛，以賑貧者，而不求報。年二十二，鄉貢明經擢第，拜文林郎。屬青龍末，天後居攝，遂山棲餌術，殆十八年。元圖大象，無不達嚐。學術擬張平子，風鑒比郭林宗。
公即文林元子也。英傑過人，強學冠世。詩可以諷，筆可以削。人罕雙全，我能兼有。年二十四，文明元年進士，射策高第。其年，高宗崩於洛陽宮，靈駕將西歸於乾陵。公乃獻書闕下，天後覽其書而壯之，召見金華殿，因言霸王大略，君臣明道。拜麟台正字。由是海內詞人，靡然向風。乃謂司馬相如、楊子雲複起於岷峨之間矣。秩滿，補右衛曹。每上疏言政事，詞旨切直，因而解罷。稍遷右拾遺。屬契丹以營州叛，建安郡王武攸宜親總戎律，特詔左補闕屬之。迨及公參謀幃幕，軍次漁陽，前軍王孝傑等相次陷沒，三軍震慴。公乃進諫，感激忠義，料敵決策，請分麾下萬人，以為前驅，奮不顧身，上報於建安。建安愎諫，禮謝絕之，但署以軍曹掌記而已。公知不合，因登薊北樓，感昔樂生燕昭之事，賦詩而流涕。及軍罷，以父年老，表乞歸侍。至數月，文林卒。公至性純孝，遂廬墓側。杖而後起，柴毀滅性。天下之人，莫不傷歎。年四十有二，葬於射洪獨坐山。有《正聲集》十卷，著於代。友人黃門侍郎范陽盧藏用為之序，以為文章道喪，五百年得陳君焉。由是太衝之詞，紙貴天下矣。
有子二人，並進士及第。長曰光，官至膳部郎中商州刺史；仲曰斐，曆河東、藍田、長安三尉，卒官。光有二子。其長曰易甫，監察禦史；次曰簡甫，殿中侍禦史。斐生三子，長曰靈甫，次曰兢甫、眾甫，皆守緒業，有名於代。
劍南東川節度使兼禦史大夫梓州刺史鮮於公自受分閫之征也，初年謀始立法，二年人富知教，三年魯變於道。乃謂幕賓曰：「陳文林散粟萬斛，以賑鄉人。得非司城子罕貸而不書乎？拾遺之文，四海之內，家藏一本，得非臧文仲立沒而不朽乎？於戲陳君！道可以濟天下，而命不通於天下；才可以致堯、舜，而運不合於堯、舜。悲夫！昔孔文舉為鄭元署通德門，蔡伯喈為陳寔立大邱頌，異代思賢之意也。況陳君顏、閔之行，管、樂之材，而守牧之臣，久闕旌表。何哉？」爰命末學，第敘豐碑，表厥後來，是則是效。其頌曰：
有媯之後，封於陳國。根深苗長，世載明德。文林大器，質非雕刻。學術鉤深，風鑒詣極。代公耿光，喬元藻識。施不求報，退身自默。岷峨降靈，拾遺挺生。氣總三象，秀發五行。才同入室，學匪獵精。明明天後，群龍效庭。矯矯長離，軒飛梁益。封章屢抗，矢陳刑辟。匪君伊順，惟鱗是逆。九德未行，三命惟錫。帝命建安，遠征不伏。谘公幕畫，騁此驥足。唯王玩兵，愎諫違卜。忠言不納，前軍欲覆。遂登薊樓，冀寫我憂。大運茫茫，天地悠悠。沙麓氣衝，太陰光流。義士食薇，人誰造周（嗟乎！道不可合，運不可諧，遂放言於《感遇》，亦阮公之《詠懷》。已而已而，陳公之微意在斯）。表辭右省，來歸溫清。如何風樹，不寧不令。廬墓之側，柴毀滅性。管輅之才，管輅之命。惟國不幸，非君之病。我鮮於公，忠肅恭懿，光明不融。為君頌德，穆如清風。日月運安，江漢流東。不閉其文，永昭文雄。
昔猗氏城西五裏，曰漢故丞相高陵侯翟公諱方進字子威之墓。公茂德洪業，煇焯於漢庭。公以儒術進，曆京兆尹禦史大夫。公端肅莊厲，守位以威嚴稱。漢成帝器其能，擢拜丞相。公智能有餘，兼通文法吏事，以儒雅飭法律，故漢號為通明相。公內行修飭，事繼母以孝聞。有子曰宣、曰義。宣為通儒。曆南郡太守。義耿介抗直，以王莽悖亂攝政，義忠烈憤激，誓不顧死，以東郡守扶順討逆，師敗被誅。天下鹹慕其忠而冤其敗。此所謂盛德之懿，忠孝之門，宜其光昭嗣續，後代其昌熾乎！故公之後，綿曆魏晉，郡守列卿，曆代不絕。晉處士陽，名重當時。國朝已還，楚質木棲，皆以文詞登第。守宰不可勝記。則公之盛德忠烈，烜乎其有後矣。
公之宅地廣斥，鬆檟森列。洎貞元初，懷光阻兵，詔太原尹節度使馬燧討之。馬燧宿兵十萬，屯於城中。當賊之隧，井堙木刊。故公之鬆檟，蕩然槎摧矣，公之碑記，折墜草莽矣。頹圮損廢，綿曆三紀。故宗長翟春暨宗人翟等一二人相與謀曰：「文記堙滅，何以彰我祖之休烈；鬆檟摧槎，何以識宅兆之封域。」遂與宗人翟等三十人，協心一力，建豎舊碑，劃燿榛莽。以文字磨磷，將創碑以表之，上啟於邑宰李公。公以為政之本，莫先於教孝；為禮之基，莫大於敬宗。子能以尊祖為孝，則吾政幾敷矣。其宗長翟瑀及宗人等，以傪嚐忝在李公之遊，固請為記，輒敢記其舊跡，及宗人重建碑之年月日以表雲。公本汝南上蔡人，歸葬本郡。值東郡之敗，其餘子孫逃難西遷，改葬於此。故諸孫代為河東猗氏人。
鳥之擇木者，不在乎得高枝，在乎得所履。或淩雲之幹而不可集，或在庭之柯而必可止。依維賢之主人，遠挾彈之公子。若夫鳴而後集，翔必有疑。如智者之千慮，葉君子之三思。山有不材，豈謂心乎愛矣；林多獨秀，寧同主則擇之。孰謂無心，依於有德。豈惟葉之萃，幹之直。必在無驚弦之憂，傾巢之逼。惟喬之下，想遊女之求思；避惡之陰，同誌士之不息。若乃翼同雲展，身以風翔。觀平林之漠漠，見絕嶺之蒼蒼。豈爰止兮失正，誠所集兮向方。容足之柯乃處，隱身之葉是藏。故有繞樹之烏鵲，棲桐之鳳凰。是知擇善而從，何常之有。既無巢幕之誚，詎貽高墉之咎。道惟空際，諒有開而必先；棲或林端，乃觀影而從後。未安其所，豈樂其群。傍青冥而頡頏白日，出幽穀而翱翔碧雲。水隔山而猶遠，煙拂樹而漸分。將欲巢林杪，渡江濆。如蕭何之擇漢主，虞卿之謁趙君。原其羽族所棲，惟巢是葺。雖眾樹之相蔽，惟一枝而可給。處必擇地，食無不粒。飛乃從宜，固難妄集。若然，則禽之有靈也，不可以愚適相欺，不可以飛走見遺。集灌既知有以，始巢當複何時。是以良木可期，倘主人之見納，俟我於庭乎而。
春入寒水，冰驚淺潯。照遲遲之早陽，色將無定；度習習之回吹，勢欲難任。渙若分彩，濡如在陰。如應勾芒之節，將成老氏之心。非其漸焉，何以知仁氣之徐至；不日釋也，何以表陽光之有臨。稍露沙痕，似分苔翠。在形開而可觀，因罅發而增媚。動其中矣，將有日而然；開必先焉，若知風之自。澹引晴色，洞含春意。曩之能久，曾殊見見而流；今則不堅，轉失履霜之至。當歲華之既好，變水綠之雲初。暗轉而光搖已薄，輕流而影動惟虛。觀夫宵以涆涆，晝必徐徐。靜以當融，稍驚北徂之雁；輕而未散，猶觀上戲之魚。如此則消積凍，發微波。西陸當出，東風以和。湛兮而平，劍開幽匣；默然而運，雲斂晴河。方催皚皚之白，漸滅昭昭之多。則知道貴無質，我之釋兮以日，不徐不疾，與真源匹；政尚得中，我之釋兮以風，泄泄融融，與皇澤同。事有可貴，用非可既。懼乎裂，尚保質於地寧；就其流，始收光於神氣。潰然當解，熙哉此時。幸照臨之必及，豈開泮之雲遲。日已不寒，正難於鳥覆；數當有盡，轉使於蟲疑。吾亦慕斯冰之釋，不知夫所以裁之。
水上風起，天邊月圓。何怡情於遙夜，濯委照於輕漣。兔怯盈縮，蟾驚溯沿。謂元濤之弄珠，將投進退；訝方流之有玉，欲獻遷延。泛灩靡凝，衝融不歇。漸失沙鏡，逾迷海月。丹霞合而暫止，青蘋開而匪輟。足使浣紗之女，鬼顰蛾於後來；伐檀之人，恨流光於明發。鹹池何為，遠在天涯。言浴白日，曾非綠漪。彼浪以雪著，月以光垂。縱欲報其虛室，亦無能而可施。曷若霄漢之下，人寰不離。望舒俯降，陽侯悅隨。班如賁如，克將順乎其美；於沼於沚，必周旋而中規。且濯乃強名，明而有素。蓋取樂於風景，豈同效於塵路。所以淺不浮華，深不掩雩。殊渙渙於鄭什，引悠悠於謝賦。懿其澹若含情，眇若功成。遍菰蒲而斂曜，滿洲渚以澄明。漏永更遙，空見浮沉之狀；星移漢轉，無聞出沒之聲。嗟夫！月霽乃明，水煩則濁。苟氛昏之掩蔽，與魚鱉而瀺灂。水假當其演溢，月縱思其滌濯。運乖道阻，天懸地邈。則安得輕飆暫拂，水鏡動於秦台。纖埃不飛，玉璧吐於荊璞；含輝發彩，似忠臣之沃明君。如後進之資先覺，豈徒比其光麗而已。
雲之可觀，時惟佩蘭。映婺女而扇薄，透姮娥而幔寒。縹緲如畫、霏微似殘。乍逐乘槎之人，訝鴛裾遠曳；每映銜蘆之雁，謂燕幕遙看。且曉霧如縠，於今何在；餘霞成綺，須臾則改。詎若我終日是似，有時而待。擬六銖而披拂，伴仙女而降夜。臨七夕以輕盈，助牽牛而納采。冪冪風引，籠籠露涵。染絳日而成蒨，映青空而似藍。冰綃若無，孰不比方而皆忝；霓裳儻有，誰謂裁縫而不堪。籲嗟乎一言有以，千秋隻亦。天網本疏，春絲不敵。今夕何夕，是尋是尺。如可求斯，服之無斁。
漢落葉兮，火星西流。白露降兮，萬物知秋。嘉此燕之有感，將辭巢兮命儔。命儔兮焉求，應節兮周遊。去此集彼，正為良謀。經北戶以一息，度南軒而久留。久留伊何，我翼新整。雖華屋之可戀，怯高巢之夜冷。得不上下其音，翩翻其景。射白日之淹留，候令辰之光景。乘秋而發，且有便於風高；養羽既成，亦可知其路永。況夫將適之所，必能安據。縱眷乎此巢可居，固難以久而不去。克有攸往，足觀來譽。殺氣澄秋，晴光滿曙。當是美景，此焉騫翥。遂乃橫絕階墀，遠謀原隰。事必謀始，翔而不集。空長而矯翼彌高，日暮而連飛轉急。同發者或有不進，後來者莫能相及。巢兮徒有，思其所葺。
聖人清謐六合，車書一家。皇心協於天統，令節徵為國華。思播植以富人，故農書是進；建中和而煦物，俾淳風不遐。是以四夷即敘，九穀用嘉。當其天廟低臨，昭光發泄。二月初吉，式協於農祥；三務成功，不虧乎歲節。授其時用天之道，進其書知人則哲。一人垂拱以憂勤，百辟獻章而誠竭。於是元老進而言曰：陛下道洽無外，化康有截。猶慮九扈未宏，三時尚闕。命陳書而王化可闡，俾知方而農政斯列。既種既戒，粢盛之望有期；弗震弗渝，地利之宜奚設。豈不以寒氣總入，春陽始初。陳乎五種之用，本乎三農之書。王者則千畝是藉，庶人則中田有廬。故年穀之順不差，物力之功克實。首嘉節而東作方起，符中星而西成乃畢。其殖也習無不利，其耕也動罔不吉。然後邦國知設節之宜，象魏識勸農之術。於以見君臣克協，於以見土穀惟修。足食表豐年之慶，多稌興大田之猷。且夫節者育物於生成，農者豐功於遐邇。善宣兮時罔不若，化洽兮物無非是。乃疆乃理，歌積庾於京坻；有翼有憑，致殊方之率俾。非我後聖應太昊，德包神農，則不能盡地力，祈天宗。故得貞萬姓，行八政，幸沐化於和平，庶采葑而謠詠。
嗣天子臣某，敢昭告於昊天上帝。有隋運屬顛危，數窮否塞，生靈塗炭，鼎祚淪亡。高祖仗黃鉞而救黎元，錫元圭而拯沉溺。太宗功宏煉石，定區宇於再麾；業壯斷鼇，飲滄海而一息。臣忝奉餘緒，恭承積慶。遂得昆山寢燎，炎海澄波。雖乃業茂宗祧，斯實降靈穹昊。今謹告成東嶽，歸功上元。大寶克隆，鴻基永固。凝薰萬姓，陶化八紘。
有唐嗣天子臣某，敢昭告於昊天上帝。天啟李氏，運興土德。高祖、太宗，受命立極。高宗升中，六合殷盛。中宗紹複，繼體不定。上帝眷佑，錫臣忠武。底綏內難，推戴聖父。恭承大寶，十有三年。欽若天意，四海晏然。封祀岱嶽，謝成於天。子孫百祿，蒼生受福。
維孟夏十四日，天降皇帝之辰。群臣感覆幬之恩，朝明庭而獻萬壽者，外盡四海，罔有不至。時臣亦幸在京師，無因緣以陪進。竊自思念，其感恩受賜，與群臣無異。徒以其身之卑賤，至願莫伸。如喑者欲言，躄者欲趨。乃作降誕日獻壽文一篇，恭置於康莊之衢。其詞曰：
未有人兮則有彼天，千變萬化兮道無常全。高明運轉兮與人下焉，聖人法象兮則相永年。自我自度兮祇畏乾乾，天受降福兮與人下焉。臣今敢獻壽如天。博厚配天兮其誰則地，含容光大兮無與二。山澤藏寶兮富有無既，聖人體順兮不愛其利。自我自誠兮其他至地，至地不測兮生物鹹遂。臣今敢獻富如地。日出輝輝兮風來薰薰，甘露霡霂兮卿雲氛氳。民曰五星兮生乎今辰，愛我則君，何以慶兮無稱其恩，榮華富貴兮子子孫孫。臣敢獻福兮如所聞。
聖人清謐六合，車書一家。皇心協於天統，令節徵為國華。思播植以富人，故農書是進；建中和而煦物，俾淳風不遐。是以四夷即敘，九穀用嘉。當其天廟低臨，昭光發泄。二月初吉，式協於農祥；三務成功，不虧乎歲節。授其時用天之道，進其書知人則哲。一人垂拱以憂勤，百辟獻章而誠竭。於是元老進而言曰：陛下道洽無外，化康有截。猶慮九扈未宏，三時尚闕。命陳書而王化可闡，俾知方而農政斯列。既種既戒，粢盛之望有期；弗震弗渝，地利之宜奚設。豈不以寒氣總入，春陽始初。陳乎五種之用，本乎三農之書。王者則千畝是藉，庶人則中田有廬。故年穀之順不差，物力之功克實。首嘉節而東作方起，符中星而西成乃畢。其殖也習無不利，其耕也動罔不吉。然後邦國知設節之宜，象魏識勸農之術。於以見君臣克協，於以見土穀惟修。足食表豐年之慶，多稌興大田之猷。且夫節者育物於生成，農者豐功於遐邇。善宣兮時罔不若，化洽兮物無非是。乃疆乃理，歌積庾於京坻；有翼有憑，致殊方之率俾。非我後聖應太昊，德包神農，則不能盡地力，祈天宗。故得貞萬姓，行八政，幸沐化於和平，庶采葑而謠詠。
上帝宥密，露滋貺吉。青紫相宣，元黃間出。湛鮮輝以交透，涵潤彩以爭溢。搖泫泫於微風，散離離於初日。滴而成暈，宜警鶴之偏聞；感以無情，勝舞獸之能率。被萬物之鹹睹，表天心之以溥。識瑞氣之非二，辨方來之自五。洗於石如披媧後之文，遍於地似割封侯之土。合德於唐，成金之黃。鳥晨散而翻墜，煙晴籠而轉光。既桂成於重葉，亦珠綴於垂芒。契之斯來，我則調玉燭而後致；求之靡得，彼則耀金莖而莫量。是以其邦用昌，其人用康。誠可以為飲，不可以為霜。其離絢兮，其濃沃若。遐矚文象，旁通綺錯。狀郊祀之琮璧，燦以芬敷；擬霄漢之雲霓，煥乎蕭索。固自天而同酒，諒不醉而可樂。其甘如飴，其凝如脂。苟葉於道，不常厥期。在春而眾葩皆麗，或秋而群蕪更滋。彼露矣，我王則之。接花光兮渥蓂莢，連碧砌兮滿階墀。旁沾兮對龍袞之彪炳，紛映兮逼鸞鳳之葳蕤。始繁於天臨之際，終晞於日旰之時。足使魏殿懷慚，漢宮非勝。多聞前後之仙術，豈逮吾君之響應。願濡翰於攻文之徒，庶發揮於夢筆之興。惟上天之陰騭，至誠感通，靈液肇吉。能分五色之異，以候一時之出。祥風爍乎茂草，瑞景晞乎朝日。玄黃雜錯，綴玉樹以相鮮；丹紺交輝，映金盤而乍失。既能偶聖以呈貺，寧有普天之不率？飛液花塢，流光蕙圃。青熒玉綴，燦爛珠吐。靈藥訝仙童捧來，潤石疑女媧欲補。花禽拂著，宛如陳寶之雞；平野染成，煥若徐方之土。當其金烏戢耀，玉兔騰光。夜寂空知警鶴，寒輕猶未為霜。徒想狀天，酒類神漿。豈辨彰施而披棘，尤分雜錯以沾裳。滿林嶺而霞駁，遍莓苔而錦章。自然郁為天祚，慶我皇唐。何必征勒畢之言，以為國泰；驗吉雲之說，乃辨時康？嘉其風中煜爚，空際浮爍。綴瑤草以紛敷，泫庭柯而照灼。彼瀼瀼刺其感歎，此湛湛歡其宴樂。徒用興其詠歌，曾何睹其交錯。未若含瑞表德，耀彩逢時。乍綺分於彼，或星合於茲。為陰陽之淳粹，作花木之葳蕤。喜氣度關，徒虛語耳；榮光出水，曷足方之？是知天降休祥，聖為明證。淡汪濊之仁澤，得文質之善稱。天何言哉，國有感善應。 　　。
池有秀冠眾卉兮，彼荷最英；天之氣結淳和兮，惟露斯清。圓規覆水兮，翻然蓋傾；素質積葉兮，炯爾珠明。露非荷無以呈潔已之狀，荷非露無以異先雕之榮。皓影搖光，修莖冪布。氣散蘭鬱，光分電聚。鄰腐草謂螢火將飛，俯澄波若賓珠已露。宜浥於夜景，惜芬芳於歲暮。縹彩將闌，瓊光未斂。團素津以泥泥，擢餘芳之苒苒。映翠帶狀蓮的之剖開，對青霄仰星文之亂點。色慚兮菱藻，氣肅兮金波。雖有秋月，我則承恩於彼露；豈無朝日，我則庇身於此荷。尚不願灑園葵而澤豐草，豈❥學老林葉而滋枯柯。客有感秋而歎曰：滴瀝縈紆，布芬敷。浮池煙兮葳蕤吐絳，點天酒兮璀璨垂珠。已矣夫！露欲變，荷欲蕪。君不見嚴霜降，萬物皆盡兮複有此芙蕖。
長，長慶時官京兆尹。開成中為荊南觀察使檢校左散騎常侍兼河南尹，進檢校工部尚書，除平盧軍節度使。
京師浩穰，奸豪所聚。終日懲罰，抵犯猶多，小有寬容，即難禁戢。若恭守敕旨，則無以肅清；若臨事用刑，則有違詔命。伏望許依前式，輕重處置。
皋，穆宗時布衣。上惑方士餌丹藥，皋上疏諫。帝善其言，訪之不獲。
臣聞神慮淡則血氣和，嗜欲勝則疾疹作。和則必臻於壽考，作則必致於傷殘。是以古之聖賢，務自頤養，不以外物撓耳目，聲色敗情性。繇是和平自臻，福慶斯集。故《易》曰：「無妄之疾，勿藥有喜。」詩曰：「自天降康，降福穰穰。」此皆理合天人，著在經訓。然則藥以攻疾，無疾固不可餌之也。高宗時，處士孫思邈者，精識高道，深達攝生。所著《千金方》三十卷，行之於代。其序論云：「凡人無故不宜餌藥，藥氣偏有所助，令人藏氣不平。」推此論之，可謂達見至理矣。天寒暑為賊，節宣乖度，有資醫方，尚當重慎。故禮稱「醫不三世，不服其藥。」施於凡庶，猶且如此，況在天子，豈得自輕？先帝晚節，頗喜方士，累致危疾，陛下所自知，不可更蹈前覆，自貽後悔也。今朝野之人，紛紛竊議，直畏忤旨，莫敢獻言。臣蓬艾微生，麋鹿同處，既非邀寵，亦複何求？但以曾覽古今，粗知忠義，顧有聞而默，於理不安。願陛下無忽芻蕘，庶裨萬一。
國家法度，高祖、太宗定制，二百餘年矣。《周禮》正月布刑，張之門閭及都鄙邦國，所以屢丁寧，使四方謹行之。大理寺陛下守法之司也，今別設參酌之官，有司定罪，乃議其出入。是予奪係於人情，而法官不得守其職。昔子路問政，孔子曰：「必也正名乎？」臣以為參酌之名不正，宜廢。
磻，大中時為處州軍事衙推，試太常寺協律郎。
麗陽廟即舊白塔廟，山頂古有浮圖，雲鎮地脈，廟因取名焉。自往及今，多曆年所，陋簷敗榻，苦於暴露。雖至窘湫，其實有靈，郡或水旱疾窳，禱之響應。大中四年，今齊州刺史徐公鄑理處之日，時屬亢陽，遍祈山川，罔有徵驗。躬酹此廟，雨則隨車。公以邑有麗溪廟居其後，遂改為麗陽廟。方欲審像壯宇，以答神休，旋詔歸朝，事不克副。
八年冬，郡闕守。時錄事參軍天水薑公肅處紀綱之司，明糾察之務。當道觀察使禦史大夫李公仰其清廉，委知軍州事。能德以化下，威以懲奸。麗水縣令滎陽鄭公全察字人五稔，政績有聞。二公相顧而言曰：「郡邑無事，山廟可完。齊州肇謀，俾我繼作。得不勉歟！」滎陽公不避燥濕，騶騎亟來。凡所規模，出於目巧。春三月，乃請都虞候兼押衙樂安、任漢審地形度山勢於舊廟之西，而創殿焉。自州縣僚屬，皆助輸粟帛，同貿傭費。連斤告畢，曾未浹旬。正殿敞空，中霤懸月，飛簷偃風。觀其塑容儼然，列坐如生。其正位麗陽王，蓋北山之神；左則白塔王，斯土地之主；右則巨潭王，乃北沼之靈。三神名號，雖圖籍罔載，冥搜可知。自開山導水，有土地人民社稷以來，神則挺生，鹹聞之父老，非敢孟浪。
然道正直，降鑒甚明，凡依於人，必俟永年厚位之賢，以寓其跡。不然，何規畫始於齊州，終畢事於薑、鄭二公。其不惑矣。西南冠其亭，備稅駕駐騎之位；左右翼其廊，充庖羞食餕之事。櫛植貞木，帶繞流泉。月魄開而煙露銷，風篁警而精靈集。四時品膳之美，八節鼓吹之娛。固護郊圻，為人景福，是神之功也。夏五月十五日，郡邑官僚，鄉裏耆舊，大集於廟；陳列筵以落之。磻奉命執筆，用識其由，是為廟記。
敬休字順之，南陽新野人。舉進士，以宏詞登科，累官工部侍郎，徙吏部兼魯傅，再為尚書左丞。大和九年卒，贈吏部尚書。
應文武九品以上每月料錢，一半合給匹段絲綿等。伏以自冬涉春，久無雨雪，米價稍貴，人心未安。自德音放免逋懸，賑恤貧下，中外群庶，已感聖慈。至於衣冠之家，素乏儲畜，朝夕取給，猶足為憂。以臣愚見，若令百官料錢內，一半停給匹段絲綿等，回太倉粟每鬥計價七十文，在眾庶必見惟康，於公家無所虧減。待至麥熟，米價稍賤，即依前件卻給匹段等。酌其事理，庶葉變通。
前代創業之君，多起自人間，知百姓疾苦，初承丕業，皆能厲精思理。太宗文皇帝特稟上聖之資，同符堯、舜之道，是以貞觀一朝，四海寧宴。有房元齡、杜如晦、魏徵、王珪之屬為輔佐股肱，君明臣忠，事無不理。聖賢相遇，固宜如此。元宗守文繼體，常經天後朝艱危，開元初得姚崇、宋璟，委之為政。此二人者，天生俊傑，動必推公，夙夜孜孜，致君於道。璟嚐手寫《尚書·無逸》一篇，為圖以獻。元宗置之內殿，出入觀省，鹹記在心。每歎古人至言，後代莫及。故任賢戒欲，心歸衝漠。開元之末，因無逸圖朽壞，始以山水圖代之。自後既無座右箴規，又信奸臣用事，天寶之世，稍倦於勤，王道於斯闕矣。建中初，德宗皇帝嚐問先臣祐甫開元、天寶治亂之殊，先臣具陳本末。臣在童丱，即聞其說。信知古人以韋弦作戒，其益宏多。陛下既虛心理道，亦望以無逸為元龜，則天下幸甚。
良史所記，必非妄言。漢興，承亡秦殘酷之後，項氏戰爭之餘，海內雕弊，生人力竭。漢文仁明之主，起自代邸，知稼穡之艱難，是以即位之後，躬行儉約。繼以景帝，猶遵此風。由是海內黔首，鹹樂其生，家給戶足。迨至武帝，公私殷富，用能出師征伐，威行四方。錢至貫朽，穀至紅腐，上務侈靡，資用複竭。末年稅及舟車六畜，人不聊生，戶口減半。乃下哀痛之詔，封丞相為富人侯，皆漢史明徵，用為事實。且耕蠶之勸，出自人力，用既無度，何由以至富強？據武帝嗣位之初，物力阜殷，前代無比，固當因文帝儉約之致也。
堯之聰明，由先生成；堯之治理，由先生始。堯不以天下讓先生，先生之道猶昏；先生不以清節避唐堯，唐堯之道何尊。是知天地間，堯而許之，日而月之。生人以來，避讓之大，未有如先生者也。若夫錙銖九有，亢極一夫，安能以岩澤枯槁之姿，下聖文神武之德。則知丹朱得堯之體而遺堯之性，先生得堯之性而遺堯之名。是得之者守之不足，遺之者宰之有餘。天用先生秕穅帝王，牢籠六合，欲先生躬戴清規，首出萬古。僭賊偽臣之道拜先生廟者，得不戒之哉！使湯之智，讀先生書，夏祀不夷也；使發之聖，得先生夢，商廟不墟也。然湯、武聖人之用也，先生聖人之潔也。於亂則吾用，於治則吾潔。二者聖人經時之柄。使湯、武逢堯、舜，是必韜用而先潔矣；先生逢桀、紂，是必舍潔而趨用矣。則聖道變化，豈有殊耶？故喜為雲霞，怒為雷雨，先生神也。生為春夏，殺為秋冬，先生功也。結為山嶽，融為川瀆，先生壽也。星羅月帳，岩靈壑靜，先生宅也。聖人無為，金玉在璞，先生富也。功而不宰，人文化成，先生道也。休光烈儀，仰道垂師，先生文也。天機自潔，雖死不褻，先生武也。噫！先生所謂稟天之德，合地之式，居天地中，立帝王則。噫！先生所為往矣。誰能寂見寥廓，但箕潁之上，惟餘清風。噫！先生所謂為聖人之大，標天地之外，揖堯謝舜，疇為吾輩。我來獨尋，請禱意深，再拜刻石，取文於心。
臣聞色荒禽荒，《尚書》以為至誡。前代失德之主，鮮不繇此，以致顛危。故聲色則慆淫心耳，蕩散人精；馳騎則陷涉傾欹，變生銜橛。此前代聖主賢臣，最為深誡者也。是以周公作《無逸》之篇，而成王致理；漢文冒馳峻之險，而袁盎興諫。皆事理明切，著為格言。今陛下嗣守鴻業之初，萬方仰聽之際，尤資靜慎，用副觀聽。而旬月以來，遊幸未節，優戲在側，馳驅無度。臣是以內則慮深識之賢，憂難興謗；外則恐軼才之獸，軫轂可虞。伏望遠覽古聖，稍息遊玩，怡神間燕，肆目經書。求理道於既安，播休聲於永代。實天下幸甚！
