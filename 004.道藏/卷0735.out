九月十日，都團練副使沈亞之謹再拜，狀所願陳於閣下。某伏念從古以來，懷其所為，抱其所用者，非知已之進，無能自揚也。自咎繇之蒙舉，顏回七十子之蒙，範叔之蒙，鮑叔之推。至於今，知已之功，相嗣而不絕，非有文字之記，其功雖如前數士，而後代無聞也。可不惜諸！往者某始得以文謁閣下於吳之嘉興。明日，權幼公謂某，閣下言吾見古史者亞之也。其後涉於仕路，困則遭恩，其知如此。且以閣下居為世之端表，故眾影依之；言為世之典謨，故眾聽傾之。其重如此！使一遊其門，則天付以幸也，而況知而推之哉，提而用之哉！然亦懼不申於文字，而後代莫睹。是以前者敢以先人所業之書，上幹清鑒，求其筆為之光。以揚於幽故，而為後代寵。奉獻之日，惕怳咽然，不能周露，誠以黷矣。伏願憐其繼誌之心，使輝華裔，著於百代。雖大寵何以加於此焉！伏惟俯賜終筆，書辭再陳，無任惕汗。謹再拜。
二月二十八日，都團練副使沈亞之拜書，複獻大使中丞閣下。亞之昨與二三子同途，晨問起居。指教所謂薄疾未除，將欲有請，草奏具示。始則卒然愕，窒不知詞對。及退舍，伏念閣下之所苦者，惟中年之士，八九而有之。未嚐聞以此而有去告。閣下惟不為出入遊宴耳，其餘決教益理，膳息無減。況方在強茂之時，從以小恙，暫留虜中，乃欲為告以自遂，豈當宜也！且今時仕俗，守榮路者，雖已老朽支扶昏恍矣，然則固其所居，惟恐有損，如此者亦十八九。而閣下了然自悟，所向若此，得無獨清之累，積疾於彼人之胸中哉！閣下骨肉交姻，如有遠萬里者，即聞是請，寧知其退讓也。必且疑驚隱慮，莫能自浣，設使憂能侵人，閣下何以解也？亞之見識孱淺，無足以奉請事，今極慮深陳於前，誠願得於中庸，使人無加口語也。非敢憑緣取領厚祿，而終斯說。伏惟稍緩高明之銳以周慮之。冒陳端白，何任恐懼，伏惟憐之。
二月二十一日，都團練副使沈亞之拜書，遣獻中丞閣下。昨日候吏自外來，急告以赦至，亞之誡前後左右，不得常步。及下馬就次，揖謁先聖，獨張侍禦不領祇言，哮呼詬訾，捽拽導將，移罵侵怒，俚言攻淩，不容須臾之間以黨畀證，攘掉呀騰，如欲見食。自群官眾將至於聚立者，鹹聞見其粗聲奮態，圜來驚視。誠以亞之樗鉛之材，處不當任可逃，遭此眾辱宜矣。然誠恐積暴不除，異日酒場恃醉，率肆所為。又為侵作誣言，飛入清聽，以是寒心自悲，不能無患。亞之幸蒙過意，提在賓階，雖無分銖之能，以事萬一，然誓將鞭勵孱謹，以效終身。伏願哀其端拙，察以無辜，稍借光明，使各得分限，免見侵迫。過此之虞，餘何敢請！伏惟加察，幸甚幸甚！謹再拜。
月日，新及第進士沈亞之再拜稽首給事閣下。亞之幼學，見其往記，說曾參、閔子騫之孝，至於跬步不忘。雖騃幼，亦能蹴然內慕。自是常思其人，有能跂於曾參、閔子騫之行者，即往傳其名於親戚朋友卿大夫間，使其聲不滅。昔者五年，亞之以進士入貢至京師，與其等清河張宗顏比居。嚐與往來言，始愛其大無遊詞。至春，宗顏去還家。久聞其親喪。又明年，亞之東歸至洛。聞人稱宗顏之孝曰：「宗顏貧無以事喪，乃與其兄東下至汴，出操契書，奴裝自賣。聞者皆慟感流涕。然盈月不得售。汴帥聞之，持百縑使吊勞歸之。盡發其先故羈柩，歸葬於所。」是歲亞之至彭城，日話其事。彭城人曰：「此吾裏之孝子也。八九歲時喪私親，貧不能奉飯含，乃係木為車，與其兄自挽而送。吾裏謠之曰拖車郎。」是今曾、閔之行難，而閭裏盡熟。亞之竊痛賢公卿未得稱其如此。伏思閣下於異行尤能銳樂，故亞之敢以宗顏之事為請。伏惟訪察之，幸不默默已也。
中丞閣下，法者：古王一其度於天下，蓋欲必信於人耳。非執事之臣，能得專喜怒以自弄？今或奉之未如其意，何哉？乃十四日，亞之晨出南府門，見一人衣縞不帶，乘捷馬北馳，健仆嗬道。眾仆皆左右馬，分走甚嚴。亞之意謂執事有服者，即止馬匿道下。既去，私曰：「執事寧不帶耶？不則又何嗬也？」問其仆，曰：「是方士李元戢者，係盜他郡焉。」亞之曰：「既係，何謂縱而遨乎？」仆曰：「彼言能化黃金反童齒。今一郡大惑，下自豪吏，盡欲德之。故馳過其家，旦暮不暇。」亞之因仰而呼，俯而揖曰：「是能化黃金反童齒焉？凡執左道亂正者，在殺不以赦。今其人且係，尚能惑。設冠帶自儀，而孰不陷？」前日信州刺史以夕祀黃老不當理，官臣譖之，得罪幾夷，誠可寒心。今閣下獨不省悟，亞之雖不肖，亦知為閣下畏。伏惟亟誡獄吏，使固手足之係與常死罪者等，無令出入自便。不然，法為吏侮，而閣下安所任主哉！幸留意焉。亞之再拜。
今年秋，亞之求貢於郡，以文求知已於郡之執事。凡三易郡，失其知，輒去。其友相率而笑之。亞之為之語曰：「裏人有良金鬻於市，而裏之豪亦鬻焉，俱將售於衡者。豪人金雖精，裏人出其左。衡人畏豪，奪其價而先豪。裏人懷而去。明日之他市而衡之，直複不同，又懷去。又明日之他又然。歸而聚黨與謀曰：‘聞某市有衡人不欺，一市之人謂之直。’遂往與群金角，俱曆火升衡，市人曰：‘雖然，願先豪。’衡人曰：‘是精粗在目，輕重在衡，衡目可欺乎？’市人慚而退。其直果然。」今亞之負詞之來，於執事其望亦同於直者也。伏惟熟察無忽。亞之再拜。
孔子之徒三千，而言升堂者十輩。然皆不能周其德，故各以其所長出人者稱之，名曰四科。百世之下，皆言孔子聖，是知無全能者也。今亞之雖不肖，其著之文，亦思有繼於言，而得名光裔。裔不滅於後，由是旨《春秋》而法太史。雖未得陳其筆，於君臣廢興之際，如有義烈端節之事，輒書之。善惡無所回，雖日受摧辱，然其誌不死。亦將俟能為孔子之心者拔之，是以晝夜增矣。時亦有人勉亞之於進士科。言得祿位，大可以養上飽下。去年始來京師，與群士皆求進，而賦以八詠。雕琢綺言與聲病，亞之習未熟，而又以文不合於禮部，先黜去。今年複來，聞執事主選京兆，長安中賢士皆賀亞之曰：「某執事斯謂明矣，其取舍必以目辨而察。」亞之曰：「微亞之以八韻為畏。」對曰：「不然。夫良工為廈而選材者，不以桷廢棟，不責能此而否彼。」又曰：「無求備於一人，此聖人采取之至言也。」 亞之文已貢矣，執事其服孔子之心有素，如其取舍之際，亦能留意乎？亞之再拜。
馮生足下，前辱書時，會鄙人將有適方事役在焉。今則足下又赴省說東，故束書久不遑答，有負懇款，無以自露。然則書辭所屬，寧鄙人宜當托是乎？乃敢自酌以揆其意，惟智府悟之。樂府倡為歌十年，聲流邯鄲下，而魏歌者往請之曰：「聞古之韓娥，其歌也，能易哀樂，變林籟，則有是也。何自而及是乎？今子能揚韻激妙，感物態矣。而人投聲請價者，宜以遂之。必且語我，使聞聽於眾耳，以得售進，入為王左右之娛。」對曰：「若韓娥之歌，韻合於氣，聲合於情。是故草木之於地也，氣為之君；五腑之居人也，情為之長。草木之生，其根處瘠則其表訥，處潤則其表昌。瘠之訥，潤之昌，不過其草木及氣之作也。為溫陽則萬族舒，為晦寒則眾色稚。瘁五腑，伏五行，設如金困於內，則肺亢應於外，而嗅厭，極則反之；木極於內，則肝怠應於外，而食亂，困則反之。困而厭，極而亂，不過一發於內，一應於外而已。及情之作也。為喜適，則七竅走而會之怡；為悲愁，則六氣集而赴之慘。自皆不得自任也。韓娥之得也在此。馭二情以攻之，故能易哀樂；歧二氣以襲物，則能變林籟。其神至矣，亦尚未聞飫寵賞於當時者。何也？所感者智人也。草木仰天性，智人不混於累。夫眾庶之目怫於視，世俗之耳離其聽，故擊弊缶，貫鼠革，聚觀於市，促促之歌巴聲夷辭，唱一而和百，讚之者千萬人。南風之弦，雲和之瑟，曠世莫用，烏能自唱其德於聲音？雖韓娥之妙，欲誰繼者？」今足下將行者古道也。將操者至聲也。鄙人方困世之厭斥，安足以使之聞聽於眾耳，發嘉譽於此日乎？猥辱雅向，願悉所識。幸甚幸甚！
亞之白。辱書，覽所指，令仆人持書致安南守，使從雅旨以恝所欲。意者謂仆人居峻勢，能可驅其意，易如瞬旬。夫何妄誤容易而不見知其不能如此哉！且安南守其誌木很，自齊從事已下，鹹以公籍督稽，曆受訕侮，繼章謗淩。彼恃門矜耄，無所加責，前日韋同舍亦然。顧亞之孱畏，靜常遭尤。況又掌刑書，累以法操其吏，彼無路而露忿於仆人耳。今來書指教，欲使有為，是執仇而赴於敵也。何能致其願乎？幸終悉省，不宣。亞之再拜。
降書誨慰，滓滯之情，稍以揚矣。昨日奉策應對之日，操意張謀，唯恐不遠，刻文勵語，唯恐不工。思欲下肩於俗，以為世之大寵。及遭不錄，退舍自念。夫若是也，非窮心於此，安能堅然而顧之？雖窮心極思，而風水之力所排者，又安能固之於此，固之於彼？非吾兄，韓兵部安能無所惑者，知與既寡，攀援將誰？近世複以知人為恥，既知而譽，乃謂之私，反不若譽姻黨耳。以此自悲，不能無憤。亦欲極老目之力，不忘於文，以思雪於後代之人耳。吾兄豈嚐失味於是耶！乃教之空門之說。小人狹薄，尚為激然之氣，戰燎於胸中。故九引達者之波而澆之，而熱腹九泄，未知其救也。果兄之教複室，是將有可開也。自廣之詞，紙不能盡。亞之再拜。
郢崖謫吏敬對所詰引言為書，致於九江郡守鄭君閣下。詰之既深，焉得默默已也。固折委譴之於章，遂用悉陳，惟聽之。
國朝天後之時，使四裔達威德之令皆儒臣。自喬知之、陳子昂受命通西北兩塞，封玉門關，戎虜遁避，而無酬勞之命。斯蓋大有之時，體臣之常理也。然喬死於讒，陳死於枉，皆由武三思嫉怒於一時之情，致力克害。一則奪其伎妾以加害，一則疑其擯排以為累，陰令桑梓之宰拉辱之，皆死於不命。嗟乎嗟乎！自是之後，臨戎觀危酌逸勞之狀為使者，而儒臣莫與矣。
前年天子以兩河逐叛之兵，連歲不解。負挽之輸而不造廩庫，皆從便道為戰士衣食之給，於兩河之間，負尚賑賙。輦轂之下，執笏常謂請罷所討者十八九。獨諫大夫自以為習知叛臣之情日就窘，請得往導湣痛以歸之。既可所奏，即請以亞之為副。又以為古者單車為使，有功則為戎臣輕害之，遂於行，請兵以自柄。詔書仍以便宜從事。又詔邯鄲钜鹿兵，各以百騎與俱。蓋欲重擊鑿之柄也。及過平原郡城，而有常山卒分居之。諫大夫因令亞之為書檄之。書成，亞之題帛引弓，射書於常山帥。帥得書，以期請降。滄海之人聞之，降者日百有餘輩。及滄海寇款與符印偕至，即請以城歸使者。是日往受城，亞之複引前驅，騎馬先至滄海。同捷與其徒係頸者，服衰不帶，伏軍門之左，委命於使執事。於是諫大夫遣河南將石稅部獻闕下。稅夜殺同捷於平昌。亞之分道馳還以報事，道中不得乘，乃乘羸驅。馳至貝魏之門，守長皆為艱，日昃不得食，因中病於廣武之間。曆再旬而謫書降，即奔上所委。今閣下罪諫大夫，以為狷急忘體，冒危取禍。習傳不察其端本，附言和唱，敢避忌應對哉。
昔者酈生馮軾下齊城七十，韓信劫而烹之。在前代且爾，況今持兵連營？淹歲經時，既費且敗，萬無以自塞之際。而使臣奉命詔，銜解羈裂網之恩，啟萬死重生之路，曝鰓就鼎之枯，彼不思於降，複何歸矣？今習詩書步規矩而進於是者，固未嚐習武事，況親於戰鬥之間耶？必多武臣之言以為信。何者？重已之不李祐避能耳，誠邁越之談也。或亦有詰亞之曰：「李祐避壁攻平原城，城危且急，尚不聞有效。且使臣居間，曾不逾月，而雲城降者，何端？」亞之應之曰：「獨不見童子之情乎？夫童子，師與終身之益，何惡而不附？乳母蠕蠕之常恩，而投戀肆喜。何者？氣微意迫，則毅容之難洽，而告訴之言在前也。是則向使之卒披堅甲持銳鋒以相攻，差剛決於敵者，不瞬而殞形喪魄矣。有如使臣之煦諭明白，寧有忘生趍死之渝乎？」此解析之言，誠不當為閣下說，說亦不能降聽。以委書之丁寧者，蓋欲流之於世，以俟通方之士，次第於所誤耳。梗概之錄，下文於詞。亞之敬再拜。
亞之再拜稽首大夫閣下。亞之昨去長安時，曆別於所知親友門。所知親友謂亞之曰：「安所適？安所為？」亞之對曰：「適鄜，將假貸於諸侯門。」所知親友賀亞之曰：「鄜有長，賢大夫也，喜文學仁義之道。故其所為文學仁義之道，忻忻焉走其門者日有之。」亞之納喜於心充充焉。捶馬走仆，忘其勞，失其怠，望閣下之境，日近日喜。及至之也，且觀將謁之禮於其門，乃自納客之官，奔奔而入，促促而出。言不及吐，道不及陳，退居三日，不知所為。乃複聽閣下采取賓士之道，高下之等，則曰某自某方來，以某執事書為之輕重。書之多者，館善宇，飽善味。書之次者又次之。其有無因而至者，雖辯智過人，猶以為狂。即與偶然之輩，徼幸之徒，退棲陋室，與百姓雜處，飯惡味。且走來閣下門者，亦不獨盡窮餓無依，而來求粟帛於閣下。亦有抱其智，懷其才，聞閣下好賢，而來求臧否於閣下，而望其推引之濟耳。今一貫而禮，一類而惠，賢愚顛倒，而又以書不書而為之輕重。竊恐天下之士其來閣下門者，皆相爭齎書為糧。受閣下之惠者，不曰閣下之惠，而皆曰某官之書禮我也。何有愧於閣下？不惟不愧而已，亦有憤激於衷而終怨怒者，竊恐閣下勞費以取無益。亞之愚，獨為閣下惜。伏願閣下稍精接士之道，使賢愚明白。閣下能知此，則四方之士聞之，皆謂閣下不惜己之不至，而求其方直如此。今亞之冒旌戟之嚴，敢言進於閣下，亦希知言之士聞之，知亞之不苟曲於閣下，而存其直如此。戰戢無任，亞之再拜。
昔者亞之西遊過岐山，而令秩始謝，餘將就給食，人曰：「故令雖貧，然能卑人厚禮，何不往舍也？」時方暑，既見，解帶坐。令衣弊繒短衣，使兒孫侄捧案前賓食。食已，有客越而請曰：「聞令家無女使賤走，賓客食必夫人親治之。誠厚士勤矣！且賓之來者，無賢不肖，皆即混然齊飽，是愚為冒矣。而賢者安所愧乎？今願擇之而厚結，如何也？」令曰：「古者侯生亦有言，人固未易知。夫士以食而來我者，留於門，無係帶之間，尚已為久矣。焉能待辨而後進乎，亦寧有給之一食，而使其甚愧。固如是，雖賢愚何望哉。」客慚而退。至今三年，與令遇，未嚐再會食客。今令窮來京師，人無假氣而延於進者。嗟乎！會予與令各有適，故書前事，以敘所憤雲。
歌詩之所以為發寤，其旨甚遠。夫物情暢樂怨抑之感，籲而散之大空，還會於風雲，降於水土，包聲於陶埴之器。仿佛之變，盡搖於樂。樂之所感，微則占於音，章則見於詞。微於音者，聖人察之；章於詞者，賢人畏之。故勤人之君，欲以聞其下；忠主之佐，使以達其上。夫往代之詩樂，皆能沿聲諧韻，今徵其文以觀之，而其代興衰可見也。寧近世學者固不變風從律耶？何為其詞不聞充陳於管弦乎。今樂府既闕所奏，如有忠言之意，眾所仰哉。餘故友李賀，善擇南北朝樂府故詞，其所賦亦多怨鬱淒豔之巧。誠以藎古排今，使為詞者莫得偶矣。惜乎其終亦不備聲弦唱。賀名溢天下，年二十七，官卒奉常。由是後學爭躍賀相與綴裁其字句以媒取價。嗚呼！貢諷合韻之勤益遠矣！膠亦諸王孫，頗專七言詞。始來長安，人以為思轍賀。今一不中第，言歸故楚江陵下。豈欲以廣其情於煙波？顧有撰，餘乃敢悉序詩歌之大端，以為別贄。
初，亞之提筆西入關，留舍鮑溶於揚州。溶出詩吟，至夕過百篇，而窈窕之思雜發。亞之歎息曰：「後生亦有繼之哉！」鮑溶言前在長安，常出入塚官杜氏家，群孫皆喜溶。是時憓方學何虞詩，於其音往往能自振激，後可得也。及亞之與生昆弟遊，其相樂之愛，故與溶等。而溶言果然。十年春，生長上知生之誌，謂生曰：「巴漢瀟湘之水，皆淪流於東，合而為大江，猛注於江陵、揚州兩地之間。其名山圜連，橫秀之色，屬江而起。前文者自馬遷皆經遊之。六代為詩之士，而得聲名騰翔矣。」因命生去遊，以廣其思。三月生即路，亞之喜鮑之知言，又樂生受命之遊，故終始以序。
清河張生，少以善言語應對聞，長又好六符神略。嚐從奇丈夫遊至北邊，曆塞，經受降城，以宗人蒙幸於上將軍。受降城扼塞，得與方鎮列。方鎮諸侯，時節更置其使通殷勤，生以善言語故，遂得居使者位。今年夏，生使於夏，得其歡而還。夫以節度尚書公專聲重義，為天下望者重目。故以四方使其來者難如此。不必言受降城上將軍之善應對不辱，於此而見其不辱也。不必言尚書公專聲重義，於此而見其專重也。六月壬子，尚書公餞使者於陽平樓，命幕府賓佐相與追詩以為贈。不以亞之為不知言者，皆願以亞之言為首。
自佛行中國已來，國人為緇衣之學，多幾於儒等。然其師弟子之禮，傳為嚴專。到於今世，則儒道少衰，不能與之等矣。於其流亦有派別焉。為之師者，量其性之高下而有授說。故有暝坐而短行，毀刑而鼓談之道，歧於是也。十一年春，予東上會稽，還造江。有緇衣洪遜，從餘假渡。自言能讚導佛語，嚐與其曹群居講誦，恒為宿輩推信。他日複來，言當之關中，欲餘以序之。夫西都輻集之地，居多豪緇，得進於上前者，車服之饒，擬於卿士。而遜得無欲乎？在自勉而已。餘不知佛，故序無以備汝曹之事。
去年淮夷誅，凡諸侯執兵者，皆統在侍中，故侍中得坐制於大梁。以長子常侍帥萬人臨事，破堅北涇，皆先諸侯軍。故宣武論功，得為上令。今年齊淄不順命，天子複使討，圜其境之諸侯，鹹會兵四塞。於是侍中空大梁，驅甲馬三萬騎，與攻壓之具，金鐵草木飛石騰祶之器，載而引者亦三萬乘。擇日出夷門。門下之賓參於幕者，張生從焉。生舉進士得第，因東客於侍中門，以協律銀綬而居。侍中器之，以為敏良可親，起居必與俱。及考鉦有期，故謂餘敘其所以雲。
古之取仕，得明經為清選，近世即為進士。亞之叔父，獨謂古道可恃，乃曰：「我儒世家也，當勤經策義，取高第耳。」業之三貢，果得中。遂理橐言歸，亟思以賀為高堂之壽。嗟乎！斯古孝廉之職，叔父盡之無愧耳。及東出都，命諸子亞之撰序，詩以讚行雲。
昔西河之流未歸，而中書公為魏將，因其師喪故，門下將卒鹹以戎事歸中書公。天子從人之欲而拜之。凡類之制無大小，皆俟決於朝。朝之命，士卒有所不熟聞者，往往孽齬。一年而化，其後四年，天子討淮夷，使其中子布與兵。五年，命討常山，悉師臨淮南宮城。七年，淮夷滅。八年，常山貢二郡，赦之。秋，命討齊魯，移兵東河渡，急攻濟北。九年，拔之，斬其魁以獻。其秋入覲，盡以昆弟諸子去魏，從謁京師者十餘人。十年，常山帥卒。常山人以其狀來告中書公，由此得其事前白奏。於是拜帥常山，自以魏歸。不十年，天子之兵南滅淮夷東清兩河，而曰中書公之勤也。乃以兄為尚書，留置洛，以其弟執金吾，以子肇為亞尹居歧，以將軍右持節回中，以犨為將軍居北軍，又以群為將軍居列位，午為少將作，牟為殿中丞，以支恭玉昆弟侄，俱以中書公蒙寵居官。然皆謹恭下士，人多以為當任，與儒者比。長慶初，少子牟牟弟早令覲中書公。明日出都門來顧餘，以雲轂下名人文士，必以文寵別，欲餘有撰。於是與述終始之跡，以塞其勤。
或曰：近世有府之侯，邀士拜賓，不由己之所尚，而使群居不類。故有諛言順容積微之才，以基所毀。四鄰之地，更效遞笑，飛流短長，天下聞之矣，而其侯尚且不寤。夫言諛足以瞽明，薄毀足以害忠。若是雖欲明其橈直，而明莫之遂也；雖樂聞已之所闕，而闕莫之聞也。彼思勤過畏者，一牽於諛讒即爾，而況已之所尚，又使群居不類，是以慎行者之所畏也。昔者餘嚐得諸吏部昌黎公，凡遊門下十有餘年。北渚，公之諸孫也。左右杖屨，奉應對，言忠情勞。其餘則工為魏晉之詩，盡造其度。今年春，進士得第，冬則賓仕於江西府。且有行日，其友追詩以為別，乃相與訊其將處者而誰與，曰有引農生倞耳。夫引農慎行其道不欺者也，北渚之往，吾無虞其類之患。勉矣惟爾，不衰於道而已。
或者以文為客語曰：「古人有言，仍舊貫，如之何，何必改作。乃客之所尚也。恢漫乎奇態，紐已思以自織剪，違曩者之成轍，豈君子因循之道歟？」客應曰：「草木之病煩也。使秋以治之，繼孱萌於窮枿之餘，搔風披露，相望愁泫，陽津下潛。雖佳懿之彩，猶且抑隱。惟恐失類於慘禪菸黃之色耳，安暇自任其所長耶？即春以治之，擢氣於其根，升津百體之上，暢之風露，而繡英作。誇紅奮綺，緗縹紺紫，錯若裝畫，揚華流香。靄蕩乎天地之端，各極其至。使肆勇曜如是，寧可以一狀拘之？人有植木堂下，欲其益茂，伐他幹以加之枝上，名之樹資。過者雖愚，猶知其欺也。且裁經綴史，補之如疣，是文之病煩久矣。聞之韓祭酒之言曰：善藝樹者，必壅以美壤，以時沃濯，其柯萌之鋒，由是而銳也。夫經史百家之學，於心灌沃而已。餘以為構室於室下，葺之故材，其上下不能逾其覆，拘於所限故也。創之隙空之地，訪堅修之良，然後工之於人，何高不可者？祭酒導其涯於前，而後流蒙波，稍稍自澤。」靜略於祭酒，其宗也。遵道十年而功就，頗秀出流類。今既別而延蔓，將遊乎河江，豈欲益其自廣哉，惟其勉無怠。
秦隴之地其氣雄，而能產出奇夫良士，由是古稱賢士大夫多隴西。秦川在隴右數百裏，而隴峻水夷，川之源出其左。餘吳興人，生於汧隴之陽，長而西望秦原，水土精神之氣，昏旦異狀。予又怪近世奇夫良士，不繁出於此。往者五年，予自東來京師，見中山劉定命。言：「天水權武，其人可教耳。吾嚐語善於武，武發言往往次道，及出門行事多以言。」明日予過言之，複其語，則仁與不仁，義與不義，必汗流肌栗，胸目如即事。既罷，定命又從容為予言誌所未遑者，則下涕頓首。又曰：「吾有女弟，欲以歸武，願言成之。」事皆未及，會予東拜親於江淮。冬還都下，不幸而定命死，其親友赴喪者數十人。武臨喪具事，終日維哀無絕聲。予持其手曰：「秦隴之能產賢，由賢之能產德，誠未窮矣。」既葬，武當西去。予贈之曰：夫孝慈仁誼，忠信廉直，總於已曰賢，辨是而行之不惑曰明，子有之矣，慎終行之。夫金之為物也，熔而為器，無不能。然則將求為大用，必圖於善冶者。當其未善，必更之；當其善，無墮熔。
十年，新及第進士將去都，乃大宴朝賢卿士，與來會樂。而都中樂工倡優女子，皆坐優人前，讚舞者奮袖出席，於是堂上下匏，吹弦簧大奏。即暮既罷，生揖語亞之曰：「吾家世居蜀，嚐以進士得第。吾少能嗣其業，幸子之文得稱甚光，願為我序還家之榮。」亞之辭謝不敏，曰：「願無讓。」曰：「始生與兄之來舉進士，得絀。及綴字為便口之句，曆贄其文於公卿之門，由是一歲而名。八年，成都貢士，生名在貢首。九年，生與其兄試貢京兆，京兆籍貢名，生名為亞首，生之兄亦在列下。十年，禮部第士，生名在甲乙。如是而後歸。亞之以為相如還蜀之榮，而生未後也。
夫匠心於浩茫之間，為其為者，必有意氣所感，然後能啟其象也。此凡一舉誌則爾，而況六藝之倫乎。餘聞之學者曰：「昔張旭善草書，出見公孫大娘舞劍器渾脫，鼓吹既作，言能使孤蓬自振，驚沙坐飛，而旭歸為之書，則非常矣。」斯意氣之感歟！今山人王傳乂，學為旭書，居故吳公子光劍池山傍，積十年而功就。曆遊天下，慕其出已者師之，欲增其功也。及至長安，舍予家。為予題《旌故平盧節士文》，因感之，聳發寒肌，謂吾友生曰，願欲餘序其書。意者豈予之文以感王生之誌於鼓噪劍氣之勢乎？顧不敏，誠以孤生之望也，聊題百數十言，以塞其誌。
