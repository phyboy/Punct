臣伏見漢諸儒若班固張衡者，皆賦都邑，盛稱漢隆。當王道升平，火德丕赫，數子歌詠，發著後代。今自隋室遷都，而我宅焉。廣狹榮陋，與漢殊狀。言時則有六姓千齡之變，言地則非秦基周室之故。宜乎稱漢於彼，述我於此。臣幸生聖時，天下休樂，雖未及固、衡之位，敢效皋陶、奚斯庶幾之誠。謹冒死再拜獻兩都賦，凡若干言，以詘誇漢者，昭聞我十四聖之制度。請付史氏。賦曰：
洛汭先生客於上京，問里人以秦漢咸陽故事。里人曰：「先生不習乎哉！秦址薪矣。漢址蕪矣。西去一舍，鞠為墟矣。代遠時移，作新都矣。」先生曰： 「賓者不識，藐然老沉。懵歲亡而日遠，願聞古而知今。為我源說，恭承玉音。」里人曰：昔者帝兆唐居，命隋先基。乃假隋權，是開中原。既權二年，為唐遷都。周榛秦莽，平蕪枿餘。文驅煬逆，卒於侑傳。若天使項氏死勞，而授漢休也。唐開禪壇，新都之門。辟殿乾宮，以朝諸侯。時則有若房、魏作弼，英、鄂執律。南陽故人，河間帝室。戎衣既脫，瑞氣洋溢。歡聲傳於億兆，煬燎致乎太一。乃會漢酺，發周賚。謐萬類，渟四海。遂開國以報功，差子男之五等。然後構閣圖形，榮號淩煙。指河帶以山礪，書天子之縉紳。
其制度也，擁乾體，正坤儀。平兩曜，據北辰。斥咸陽而會龍首，右社稷而左宗廟。宣達周衢，址以十二；棋張府寺，局以百吏。環以文昌，二十四署。六部提統，按星分度。儼憲台而西列，肅陰館於北戶。建倍員於前王，總維綱於御史。端國家之朝儀，實周察乎左右。
其內則有太極承端，通址含元。日出東榮，月沉西軒。倚九之下麓，涵太液之清瀾。龍道雙回，鳳門五開。煙籠凝碧，風靜蓬萊。東則左閣當辰，延英耽耽。宣徽洞達，溫室隅南。接以重離，綿乎少陽。是為二宮，復道邃廊。西則月華重啟，銀台內向。中書在焉，密用宰相。宦者別省，延緣右藏。建子亭於屏外，設蘭錡於廡下。天子端朝，明庭九賓。發少府之冕旒，陳奉常之書勳。肅勾陳以辟護，翼雉扇而對分。雞人乃下，鶴唱先聞。千官就日，萬品趨雲。漏遲遲而東轉，風習習而南薰。
外則國子招徒，疏館開軒。左立太學，前惇廣文。膳豐中廚，就教九年。稽以博士，總之成均。秘書典籍，品命校郎。橫閣三重，闡正鉛黃。若六藝之條貫，百氏之縱橫。交錯發論，禮形而樂聲。太傅在前，少傅在後。載言載筆，出納謨誥。鵷動鸞飛，振玉鏘金。殷廟羞瑚璉之器，楚材慚杞梓之林。已而燮和陰陽，經緯天地。采摭軒昊，牢籠虞夏。辟孔子之學堂，敷一代之風雅。此王者之文教也。親兵百萬，制以神策。紫身豹首，金腰火額。獵霞張旆，剝犀綴革。奮目而虎眥，振髯而蝟磔。柔六鈞，貫七劄。對天仗以司戈，分玉墀而執戟。別有陳旌賜鉞，閫外四七。依榆關以作鎮，拒柳營而開壁。逐虜則出塞飛塵，伐叛則救昜作澤。此王者之武威也。
唐禮既行，三代同風。徵叔孫之春官，命伯夷之秩宗，則有封禪巡狩，謁天拜祖，明堂辟雍，王者之事，有司勿失。次有朝廷之位，班爵之序，器服車馬，以節文武，不僭不濫。群臣之事，有司以告。下有內族外姻，以殺以隆，五禮各殊，陳吉儀凶，一室是形，天下大同。百姓之事，有司以教。故以內則敬，以外則嚴，以家則肥，以國則昌。卿士翼翼，公侯皇皇。在野熙熙，在朝蹌蹌。夫如是誇周而正魯，胡可殫詳。
洎乎樂之設也。以德配樂。陳器以作，革木匏竹，簨虡磬鎛。命官二署，諧以協律。以奏廟貌，祖考來格；以陳宮庭，簫韶九成。鳳凰來儀，以布天下。手之舞之，足之蹈之。及乎禦允衣，集舞童。或獻凱作銘，以宣帝功；或布字綴行，以達皇風。此《禮經》之所未紀，夔戛之所不同。
刑期無刑，辟以止辟。三章寘漢祖之德，肆赦緩穆王之法。於是天子禦端門，詔天下。渙汗發澤，與民更始。建金雞於仗內，聳修竿而揭起。其下則稅三關，解銀鐺。追其工，徙兜，煦舜弦，浹堯年。台收白簡，史閣丹筆。總秋官之計，料不逾乎三十。斥匡衡之失論，罪溫舒之不足。司刑無鬼哭之庭，大理有烏巢之獄。
又若薦祖建宮，元元之庭；霞帔雲冠，飄飄太清。天子將有事也，歲豆時籩，夏簋殷鉶。傳金爐之禦煙，開甲帳之琳琅。此王者之示孝也。對裏連街，帝宅王家。青門列檻，棠棣分華。勤政外名，花萼中題。屹雲中而佩鳳，杳天外而舒。於是天子設千席，羞百醴。家人齒筵，愉愉濟濟。此王者之示悌也。
盛則長堤砥平，錯則纓弁繁夥。佩印分魚，九參六佐。肅威儀於行蓋，指戒途於前馬。待漏未開，朝騎遝街。雞鳴朱邸，火度青槐。先導擘雲，後車奮雷。遞以嚴聲，不生微埃。人寒物栗，統以京尹。臨人秉殺，罔敢不謹。豪家戚裏，金張許史。走騎如龍。行車若水，拉枯請命，曾不仰視。配前秦與後趙，固異代而殊擬。
其地勢也，負泰章台，倚漢甘泉。帶涇渭之富流，挾終南之壽山。指重城於二華，拓外門於兩關。元素交川，灞滻在焉。斷虹偃蹇而亙梁，拖輪走驟而蹄奔。度萬國以向朝，趨魏闕之通門。赤縣統劇，停阡帝鄉。長安萬年，乾封明堂。藍田左掎，鄠杜前張。分圻連乎馮翊，畫疆接乎岐陽。排吳山而抵蜀，亙氐穀而通商。
天子穆清，環衛陳兵。將軍之號，三番六營。至乃辨曉警昏，主在金吾。鼓列六條，外傳通衢。備以嚴兵，羅以周廬。禁動息人，用戒不虞。其中則禦水分溝，昆明下流。在野決溉，入宮環洲。菰織蒲紉，芡贄菱羞。渚戲元鷁，沙眠白鷗。其遠也，深有蛟潭，泒作龍湫。涘接河漢，波通女牛。其近也，方塘含春，曲沼澄秋。戶閉煙浦，家藏畫舟。
爾乃農家東作，厥土黃壤。樹以桑柘，翳薈乎南畝。以黍以稌，以黍以稷。以輸太倉，天子之儲。土厚地中，溫寒以宜。門多杖老，室有蕃兒。承化發謠，帝力不知。則有程鄭之家，白闥朱軒。崇基峻砌，待駟高門。木秀茸葩，紅舒綠繁。挺碩果於華林，育豐蔬於中園。珠箔晝晴，金缸夜明。羅繡巾冓，鼓瑟吹笙，嘩族陳賓，以樂乎太平。
貨隧分廛，物次駢連。中署肆師，夕咽朝昏。越璞楚琛，蜀賄巴賨。裁綺張繡，紋軸蕉筒。聲教之所被，車書之所通。交錯雜遝，斯焉會同。黃宅緇廬，金篆玉扃。以張帝居，用壯天庭，千形萬聲，不可多名。
天子奉堯舜之道，勤後稷之功。當仲夏而獻繭，立中和而視農。然後黼黻時備，粢盛告豐。其接下情也，則堯鼓不懸，晉木不列。熔金作軌，四門是揭。人靡迷邦，士無諱訐。示收才而問眚，上諫行而冤達。當其萬國貢珍，四夷納贐。賦用舟通，財因輦進。地官計國，度支主吝。百姓既足，斯焉充刃。復若天府萬品，以備供職。登饌則光祿獻廚，命駕則太僕承軾。其樂人也，大啟九門，分開三殿。齒群臣於次坐，徵公族於內宴。於以訓恭儉，於以示慈惠。戲族咸在，百弄迭改。視仙童之霓裳，睹壯夫之角抵。禦階晝陰，帝座春深。繽紛宦闥，窈窕嬪林。既受賜於逮昏，盡拜帛而懷金。與眾之樂，一日於此。先生獨不習乎！
其四郊也，或有乘時之舊址，亡國之遺蹤。天子迎四氣，衋然改容，曰是足以懷傷於耳目，作戒於心胸。昔秦政肆刑，秦民其傾。楚澤大呼，分隳列城。徒罷驪山，役休上林。秦址既遷，鴻門至今。此東郊之事也。隋苑廣袤，罝籠南山。占地萬頃，不為人間。齊門失耕，禽遊獸閒。代謝物移，繚垣不完。此南郊之事也。豐水悠悠，文王作周。傳難子孫，衰平遂遷。乃眷鎬都，武王宅居。國失赧遜，酆鎬乃蕪。此西郊之事也。漢設五畤，以主淫祀。欒誑徐誣，將求永久。天子親拜，太牢黍牲。事凶地存，為天下笑。此北郊之事也。故因迎春則鑒秦敗，知恃刑不如恃德也；因迎夏則鑒隋怠，知獵獸不如獵賢也；因迎秋則鑒周勤，知祖基作艱，傳萬年也；因迎冬則鑒漢誤，知去淫即正，獲天祚也。四鑒以陳，澤於生人；四德以懋，格於上下。故我高祖一呼大定，安都居正。傳今皇帝一十四聖，是知禪國也，禪都也，非得隋之命，是得天之命。
先生曰：富哉言乎，堯、舜之事，吾知之矣。然天地旁魄，奧區不一。九衢六陌，亦稱河洛。始乎周卜，今日隋革。進八百里，作唐東宅。成者居者，餘得其故。用悉聞見，丕我王度。子不識乎？顛煬僨華，中原毒痡。順天應人，文皇赫圖。王充不來，建德相依。阻我東人，不蘇義旗。高祖西安，文皇舞千。一掛戎衣，邦人保完。彭城獻級，東功乃立。則創業之事，不獨於西也。高祖至天後朝，匪伊是居，於焉逍遙。明帝大同，出震開宮。恩波爾鄉，泄源於東。則太平之事，不獨於鎬也。
若乃用洛為池，帶河為沼。洞八門之會要，控二梁之夭矯。在隋之始移。劃前規之隘，侈舊制之陋。指半含而新布，乃集工而成就。重城不居，萬盜齊構。訖大業於義寧，廓皇家而遜授。既而天踵以正，地產以實。禎符所紀，嘉名不一。表賢則河水變清，瑞聖則洛圖屢出。帝功既成，封禪禮行。顯祖光宗，勒岱而祈嵩。我甸我郊，三聖之靈壇在焉。赤縣神州，與京比儔。徑山東之貢賦，扼關外之諸侯。直齊梁而駕輅，引淮汴而通舟。太行枕甸，發址崇垓；覃懷鎮封，上幹昭回。鑿門導伊，兩阜屏開。育仁頤智，堂奧庭隈。爾其左掖通東，右掖洞西。籠故地之銅駝，抱舊裏之玉雞。禦溝接泒，苑樹通堤。抗鳳樓於內庭，矗端門於天街。上陽別宮，丹粉多狀。鴛瓦鱗翠，虹梁疊壯，橫延百堵，高量十丈。出地標圖，臨流寫障。霄倚霞連，屹屹言言。翼太和而聳觀，側賓曜而疏軒。若蓬萊之真侶，瀛洲之列仙。鸞駕鶴車，往來於中天。嚴城曉啟，千門萬戶。建衛對營，開扃接牖。翠華在鎬，分官以守。監署惟三，卿曹亦九。台閣高閌，支馭東方。仍俾二官，別持憲綱。赫若夏日，凜如秋霜。威動乎甌、閩之國，風行乎燕、薊之鄉。郊圻作固，屯兵孟津。千里無煙，萬夫狺狺。實兼武牢，以食濟溫。惟是咽喉，屬於將軍。禮樂所流，厥惟舊周。追魯俗而為鄰，化殷頑而作柔，異材挺擢，多士優遊。原膴膴而耕溺，水濺濺而洗由。士得天爵，孝稱行原。身行大節，裏有旌門。以繼前修，以垂後昆。榮一時之史籍，聳當代之人倫。兄友弟恭，位皆崇榮。石記標衢，棣萼為名。螭首龜趺，嶷峙雙形。指兩馮而遠邁，對二陸而遐征。至若裏巷之新名，閭閻之近革。或區區於傅說，或瑣瑣於典冊。非敬戒於將來，何侈言之敢作。且二誥尚存，始卜惟艱。四姓所都，季年乃遷。或得於聞，或得於傳。幸子弗嘩，試為子發乎齒牙。里人曰諾。
先生曰：郟鄏之地，中居帝域。賢相聖營，龜符墨食。成王定鼎，以休姬德。三十承孫，八百祚年。祖功浸微，衰平乃遷。幽用婦烽，諸侯疾怨。夷元敬朔，太史不頒。百派分波，爭涸其源。汜水而鄭，陽翟而韓。晉盟河陽，秦戍新安。一旅之兵，一成之土。嬴氏乘之，不享文武。此周之失都也。南陽真人，復運漢基。舊邦惟新，上稱康時。光武而釀，明醴和醨。衝質不長，桓、靈自縱。後戚立權，內官分弄。四星耀鬥，百桷摧棟。陽弱陰強，劉輕曹重。此後漢之失都也。魏丕徙許，促齡四十。疆臣執柄，三嗣徒立。政由寧氏，王髦莫奮。瓦解土崩，炎居奐遜。此魏之失都也。晉始三世，亂興永嘉。蕭牆構兵，沈閼稱戈。浩浩逆流，天下墊波。八王既分，五馬南奔。左衽之裘，乃來中原。此西晉之失都也。故權在諸侯，則姬氏平；權在內官，則漢室傾；權在強臣，則魏狃；權在親戚，則晉走。是四者各以其故，權與勢移，運隨鼎去。從古如斯，謂之何如。世治則都，世亂則墟。時清則優偃，政弊則戚居。勿謂往代，試言前載。
開元太平，海波不驚。乃駕神都，東人誇榮。時則轔轔其車，殷殷其徒。行者不齎，衣食委衢。冠冕之夫，綺羅之婦。百室連歌，千筵接舞。高樓大觀，陳賓歸侶。金堂玉戶，絲哇管語，我道如堯。我稅如貉，貧庾而稻。賤笥而裼，比屋相視。恥衣空帛，開場分肆，不列麰麥。同軌同文，晝呼夜歡。父懌子愉，去徑即盤。既兆既億，動動植植。無聲之樂，薰然不息。稽成康之周隆，考文景之漢漢休。摧代係時，不為彼優。我俗既饒，我人既驕。安不思危，逸而忘勞。故天寶之季，漁陽兵起。逆旗南指，我無堅壘。匝甸鼙動，衝天羯腥。門開麗景，殿據武城。殺人如刈，焚廬若。蜀駕先移，允師後誓。傷四年之委燼，奮二將以建勳。天落妖彗，風摧陣雲。及夫埽台榭之灰，收京野之骨。徵郡國之版在，驗地官之籍列。太平之人，已十無七八。至德復興，六紀於茲。七聖儲休，平癰補痍。故含識之士女，植發之童兒，皆能痛其喪亂，而期我康時。今四方之事，叟不知也。惟洛泱泱，濱盈萬室。惟城職職，市廛駢集。比年大有，稍藏以實。都人嬉賀，有笑無栗。咸曰將睹乎貞觀之風，開元之日。鄉里之人，思萬乘之威儀，幸物阜而時和，指康衢而引領，作望幸之賡歌。歌曰：曉雲行兮西風，慶搖裔兮龍在中。望雲光兮拜千百，西澤霈兮均東澤。
里人曰：誠哉是言。前年日南至，天子謁太清宮太廟，郊天祀地。既畢事，執謙端珽，謂公卿大夫曰：予在人上，曆祀三四。年穀比登，未及於富。人庶稍蕃，未臻於壽，動植小遂，猶有枯夭。日月所至，猶照叛士。戎狄雖貢，西地猶虜。今行大禮，得不愧望於天，而獻羞於祖。是尚以聖政為憂，未意於行幸也。先生曰：大哉為君！用是言也，理是事也。則千里如郊，萬里如圻。在西而東均，處內而外肥。吾歸息鄉里之謠，安堯舜之時。將齊驅於壽域，何近喜而遠悲。則知鑒四姓之覆轍，嗣重葉之休烈。用是言也，理是事也，即所都者，在東在西可也。

郡府之有錄事參軍，猶文昌之有左右轄，南台之有大夫中丞也。糾正邪慝，提條舉目，俾六聯承式，屬邑知方。致上❥於坐嘯，舉綱維之未振，俾側者不敢挾其側，奸者不敢萌其奸。法令修明，典章不紊，此其任也。大梁當天下之要，總舟車之繁，控河朔之咽喉，通淮湖之運漕。丞相治所，鵷鷺成列。地辟土沃，兵多甲堅。人尚矜豪，氣率驕蹇。有梁園兔苑之遺事，當四會五達之通莊。雜燕、趙悲歌之人，邇吳楚剽輕之俗，為吏之道，不倫他邦，滔滔來往，齗齗阡陌。任剛毅則失於突犯，守謙卑則病於委隨。剛則害身，隨則弛法。貞元以來，戎帥自擅，威令已出，無複國章，堤防不完，徽纆蕩失。調補斯任者，但疊跡斂手，以脫禍為心，何有意於勾稽，而敢思其職業者哉！
太和二年，琅琊郡葛公元方由天長令而蒞焉。至則以為當今聖上務治，丞相鎮靜，以至清肅群下，以至公奉朝廷，凡所建啟，惟道是適。苟踵弊於斯日，不以分畫於茲辰，則緣奸積蠹，無時而去。於是端誠守職，以正束邪。以儉慎律同僚，以直方吹屬邑。綽綽自立，職分隨來。故得上下葉和，遠近修整。法有刊定之制，軍無侵漁之患。人存政舉，其在於斯，遊刃恢恢，肯綮無滯。主畫諾而克勝其任，司準繩而無忝厥官，從容其間，進退不苟。其唯葛君乎！元和中，憲宗皇帝勵進理道，注意法律，特設科以招士，欲問明廷後，詔有司核其妍否。先君仆射公時為司績外郎，實專斯寄，絕因緣之舉，以公共為先，於數十人中，得君充詔。故君之行實，敢不詳知。
夫公署有記，其來自遠，燦名氏於屋壁，示成敗於將來。俾善惡克彰，韋弦斯在，此蓋《春秋》之旨也，豈可闕哉！葛君以餘從事斯文，叨官倚相，見托論撰，無愧直書．太和三年記。
朝廷以新平扼東西夏，鎖鑰郊圻，將帥得人，則虜馬不敢東向而牧。今上注意邊事，元年，命左仆射河東柳公專護塞之任。公祇承詔旨，不敢怠遑。覽風俗以施化，酌損益以制宜。文武交修，威和迭用。搜刓蠹於積弊，張綱維於盡隳。完兵甲，齎軍糧。樂瘡痍，粒饑餓。以信為囿，築法為坦。人知向方，卒乘輯睦。我潔已而貪冒自革，我不動而雲為曷生。表正形端，俗為丕變。邠之父老，重沐皇風。仲尼每言為政之道，可使三年有成，公孫宏對漢武，且雲臣宏尚竊遲之。始為孟浪，今於河東公信之矣。既而定名分，補廢闕，飾賓署，宏講宴。視使院之狹湫，顧會食之無所，因喟然而歎曰：「夫為政之本，在於得人。燕以尊賢是稱，衛以多士為美。今瑗在列，而堂館未嚴。非所以重樽俎谘帷幄之意也。因是從觀馬之舊亭，敞公府之新宇。增階陛，所以示尊威也；卜高明，所以啟顧慮也。大不逾制，崇不近奢。榱桷礎闥，無不中度。翼張四簷，洞開雙扉。冬霜不到，夏日潛卻。可以備盤餐之品式，可以敘主客之威儀。可以寄琴樽之笑傲，可以籌政令之得失。君子是知河東公之為政也。必自邇而逮遠，自身而及物，以理易亂，以實易虛，以宏深易卑圯，以廣壯易隘陋，皆此類也。府中僚介，無非正人，有若司馬韋君、節度判官皇甫君，皆卿材也。無麵從退言之誚，無躬厚薄責之嫌。其他或幄中號寶，或席上稱珍，並擅價一時，不可遍舉。韋君、皇甫君以餘載筆赤墀，粗知舊史，可以傳言，命為記之。時太和二年六月日記。
左史院邇宸居之正地，直日筆之東偏。俗塵不飛，人意自遠。邃幽闃，似非官曹。有竹一叢，翠接階所。其虛中潔外之操，蔭座祛煩之能，紫微郎高公嚐賦之，固以備盡。然而歲月滋久，蔓衍浸淫，大小相依，高下叢茂。俾日光不透，陰氣常凝。暝色為之早來，陽春為之減煦。四序不正，一庭常昏。蚊虻曹飛，雀鷃自遂。披圖散帙，觀覽不快。二年冬，侍軒之暇，載筆之餘，偶步庭除，病其蔽翳。因命斤斧，將治其蕪。沉吟即時，乃用申誡。且謂其徒曰：「礪爾器用，端爾瞻視，謹爾操執，慎爾區分。有其質微而葉環苯者去之，從風而不能自正者去之，大而倚者去之，聚而曲者去之，竅而不能備笙簧之用者去之，挺而不能棲鸞鳳者去之。其有群居不亂，獨立自持；振風發屋，不為之傾；大旱乾物，不為之瘁；堅可以配松柏，勁可以淩雪霜；密可以泊晴煙，疏可以漏宵月；嬋娟可玩，勁挺不回者，爾其保之。」既而芟剪成功，繁蕪立盡。去者存者，邪正乃分。不浹旬，扶疏一林，曆曆可見。有清風澡慮之效，日明奸之機。檀欒風生，韻合宮徵。君子是以知竹箭之美，尚科別之功。即其他不俟言而詳矣。或以斯為小，可以伸之。因記一時之妙，廣而述之。
溧水縣尋仙觀仙壇山道士宋文幹，字上仙。以大唐垂拱五年，因山石自然形似，修立仙壇三所。洎長壽元年，縣令王通，字元覽，在任清勤，戶口增益。因開三鄉，遂以仙壇名鄉，奉仙號裏。逮寶曆二年，善政縣令岑仲休，以德義當官，仁威養俗，百姓畏愛，真如父母。每施香油，琢石為像。夫修道者，上消天災，保鎮帝皇，下禳毒害，福潤兆生，而道倍生。元素竊刊元石，貽厥來賢，乃為銘曰：
無名道始，有德仁基。求仙因此，為政由之。崆峒葉縣，導帝匡時。童女三洞，俱會無為。無為久恒，服食丹鬆。神仙不死，羽化飛空。後來君子，可躡高蹤。
西域遐方，獻純精之天產，申重寶之帝鄉。豈不以至誠感而靈必自順，惟德動而坤珍莫藏。不然，何有慕於中土，而走無脛於外荒。彼珠之靈，積陰之魄，稟金氣而堅固，韞河潤之耀澤。布指而大小無差，洞物而纖毫不隔。迥夜常滿，初月每讓其圓明；爽曙欲凝，高星自掩其孤白。信殊方所秘，亦稀代難致。奪夏璜以為美，齊楚璧而積異。將配天光以輔三，助皇明而照四。積石峰峻，敦煌路遠。馳輝於晦磧之中，流晶於白日之晚。將為表龍旗而綴鸞輅，必將誇池台而耀宮苑。殊不知以萬邦為慮者，此獻則違；以三德為寶者，此寶則非。價越千金，我當俯念其十產；光含徑寸，吾將靜照於九圍。乃遂沉泉而反璞，俾其媚川而自輝。且立德者惟儉之本，作貢者亦土之任。剖蚌而獻，既不編於夏書；為器成之，尚有幹於時禁。苟奪山川之精魄，是虧雨露之恩浸。所以前代有訓，不珍異物。誇齊威者再論而皆慚，求蘇則者一言而自屈。豈若我全明德，體大道。照耀也不假隋侯之珍，貞靜也自同罔象之寶。由是化中國而及外夷，如風之偃草。
敬業服勤，冀聞立身之本；傳經作誡，寧違從眾之規。惟彼國庠，典夫胄子。以為公侯之允，自伐淹中；謂其禮樂之家，難為人下。故毀方瓦合，承聖人之情；使慕賢容眾，臻儒者之旨。正唯弟子可學，何慮成均見非。
敬業服勤，冀聞立身之本；傳經作誡，寧違從眾之規。惟彼國庠，典夫胄子。以為公侯之允，自伐淹中；謂其禮樂之家，難為人下。故毀方瓦合，承聖人之情；使慕賢容眾，臻儒者之旨。正唯弟子可學，何慮成均見非。
臣等聞王者之孝不可與士庶同，萬歲不可以逡巡曠。典策所載，古今必然。伏惟皇帝陛下出震纘圖，體乾禦極。荷祖宗之丕烈，啟運祚於雍熙。自大故以來，孝思罔極。天地以之慘戚，臣庶以之震駭。而節文有變，遺旨無違。伏乞稍抑哀懷，俯親庶政。冀使生靈獲泰，日月重明。臣忝列台司，謬參樞務，無任懇悃之至。
臣某伏睹宣旨，駕幸北路軍前。皇太子宰臣百官等上表陳請，未賜俞允者。省訪風俗，雖經典之舊儀；慰撫師徒，乃君父之慈照，但以道途險阻，水陸嚴凝，遐邇群心，實切憂灼。
伏惟皇帝陛下體堯慈惠，逾舜欽明，欲令寰海之人，共沐雍熙之化。憬茲汧隴，密邇封隅，久負歡盟，深辜恩信！識變通者，已束身效順；迷向背者，猶掩耳偷安。致一境之生靈，銜積年之怨抑，徇吠堯而有日，思慕舜以無由。所以授姜鉞以整師，築韓壇而誓眾，風馳號令，兩驟雄豪，上將等威震雷霆，心堅鐵石，指期克日，必就削平。豈勞親駕翠輿，躬麾白羽，六龍八馬，驅馳嶮棧之中；萬騎千官，迢遞層峰之外。方零霜雪，漸逼沍寒，伏乞聖慈，俯聆億兆之情，特駐省方之命，上為宗社，下慰華夷，佇對捷書，更開土宇。臣叨深睿獎，倍慊明誠。塵浼宸嚴，不任待責望恩迫切禱祈之至。
臣伏念朝廷起軍之際，陛下決於宸斷，撫臣背曰：「此去必蕩寇讎，可期清泰。事了之後，與卿一鎮。」臣仰奉成算，固絕他疑。果賴神謀，尋平偽孽。今乾坤交泰，弓矢載櫜。徽章以正於母儀，嘉禮獲申於元子。須傾血懇，仰瀆宸嚴。但以密近之權，合歸重望。鈞衡之柄，宜屬通材。至於所領節旌，雖是陛下所許，伏緣鎮州在北，狂虜未除，慮有奔衝，須為控扼，亦希付於上將。所貴殿彼一隅，伏望陛下道極照臨，仁深覆載，念臣久司繁重，憫臣方在衰羸，退放居閑，俾從導養。臣無任祈天瀝懇之至。
臣某言。伏奉今月某日批詔，以臣堅讓寵章，未賜允許者。憂誠若焚，駭汗如雨。發於肝膈，鑒在神祇。臣某誠恐誠迫頓首頓首。臣聞以欲從人則可，以人從欲鮮濟。此蓋左邱明之信史，臧文仲之至言。陛下多閱正經，以資明德。固於深旨，靡不盡知。然而陛下優遇台臣，恢張天覆，賜爵而唯恐不重，流澤而唯恐不深。茂典畢申，睿慈未足。此蓋陛下以無私之欲，勸有位之臣。使其更竭謀猷，以濟難否，是陛下之欲也，臣匪不知。臣所以斯須不寧，數固而讓者，蓋緣陛下在省方之地，有國未歸。微臣忝執政之權，遇昧未泰，謂為輔弼，實抱憂慚。刻苦厲精，進賢讓寵，所期天下之士，且不加罪於臣，既安其心，庶竭其力，此臣之欲也。陛下之欲，不過勉勞臣等三人，納善罷之，小無所損。微臣之欲，使昭示天下之人，聽而俞之，大有所利。利在邦國，皎然可知。陛下若以欲從臣，理無不可。若以臣從欲，鮮濟不疑。雖又新奉聖慈，未容陳讓。在臣丹赤，誓不稟遵。其於利害之言，辯折將盡，實以多為緣飾，亦不敢再黷英明。進思之心，死請而已。臣某無任懇激兢越之至。
臣某言。臣事君未盡，舉職無聞。瀝血懇而黈纊不聽，降皇使而紫泥適至。臣某誠惶懼，頓首頓首。臣聞啟乃心，沃朕心，哲王所以倚輔相而成理道也。然則觀便宜，陳訏謨，務匡救而申諫諍，不可必奪，可者必行。竭力盡忠，是為啟沃。苟無啟沃，何用弼諧。伏以陛下自周歲以來，出居未複，南向而坐，聖慮日深。思頃來及霤之言，還天下投荒之土。潛心有感，逆耳多容。今大駕方欲還京，宰臣非時進秩。上虧聖政，旁啟貪謀。宇內幸門，因茲大啟。竊念久隳法制，何堪更自破除。倘陛下固行寵光，乃是姑息之旨，信任則疏。四海得以酌量，萬事更當奸弊。且臣罔受爵祿，唯惜政經。盡理極辭，未蒙聖鑒，則是陛下棄啟沃而任獨見，絕諫諍而惡正言。自此朝廷，卻成壅蔽。凡關得失，凡有是非，徒欲抗論，必無允納，則不知天下之事，自此如何。近歲宰執加恩，不過再陳謙讓。至於今日，莫並前時。朝省夕思，可畏可懼。蓋三年之內，六馬再奔。若使理道昭彰，奸凶凜畏，何由致此，安得不憂？聖聽雖煩，朝綱必振。良圖甚大，至化期明。若以幹犯未休，震怒不舍，即臣直視鼎鑊，如對軒裳。蓋有氣經邦，有心事主。死而無悔，言實可悲。唯恐但留名聲，不足弭其憂患。更無多語，祇欲長號。臣某無任披膽隳肝請罪之至。
臣某言。某五奉批詔，尚未允臣所讓官階爵邑者。伏以將相大臣，凡被恩命，有所辭讓，不過再三。安則棄而受之，不安者亦許其讓。今臣已倍再三之數，情固有所不安。聖鑒未開，憂心如醉。臣某誠恐誠迫頓首頓首。臣聞杜恕魏之名臣也，常以立心行事，若非明達君子，見諒本心，不然，則刳心示人，與臣何異？臣雖不侔，常歎其言。知信人難，古昔如是。然杜恕於族類之內，尚興此言。今臣幸以遭逢，重為宰執。雖論才較智，莫稱陶鈞。而秉直輸忠，敢欺辰象。拜章之請，擇利經邦。況奉天顏，盡披血懇。誓然莫信，死請莫從。則臣刳心於丹扆之前，陛下亦當未察。兢憂慚歎，無地可逃。今辭理已殫，懇激愈甚。蓋臣於不安之事，終無受寵之期。苟或譴怒下臨，臣則伏罪而去。幹犯宸嚴，臣某無任隕涕流汗惶越之至。
臣等言。今月日已後，累陳七表，請禦萬方。忽蒙宣旨，尚未聽許。臣等驚怖，不知怕裁。敢徵前言，以奉萬一。伏惟漢朝諸帝，文稱明聖。而著易月之典，以為後代之法。光武以降，迄於我唐，繼有睿哲之君，不無明聖之主。豈皆乏殷宗之孝，豈盡無陛下之心。但以所守者祖考之丕圖，所臨者生靈之重事。不敢徇其已以屈萬姓，不欲申其誌以蓋百王。具在典謨，莫得逾越。況元和已前十一聖矣，皆以孝理，化於萬國。迭承次守，無議改縗。大行皇帝恭承昌緒，亦遵前訓。當陛下舊規或墜，忠言莫從。遠棄漢文之風烈，近乖先帝之遺躅，獨徇一時之至性。臣恐掩祖宗之舊儀，不足以流範；越大行之性度，不足以揚名。夫喪以敬為上，哀亦次之。著在《禮經》，陛下之所鑒也。伏惟以社稷為心，以邦國為念。以奉山陵為至敬，以安社稷為至勤。薄曾、閔之非名，纂堯、舜之盛業。副中外之丹款，濟蒼生之血誠。臣等慺慺，不寧寢食。況臣等備任宰衡，時逢昌運。答先朝之眷遇，承陛下之文明。伏乞俯察愚心，允茲群望。期於得請，昧死上陳。今樞務之目，曠廢已久。朝野心惑，人祇望切。安可盤桓，更延時日。伏乞更賜允許，以慰上下億兆之誠。立俟聖諭，晷刻是望。
朝拜陵寢，《禮經》無文，列聖相沿，久為故事。就中四陵，尤乖典禮，請如太常所奏。其二太子廟，謹按《禮記》云：「殤於無後者，從祖祔食。」又曰：「王不祭殤亡。」又曰：「有陰厭，有陽厭。陰謂嫡殤也。」注云：「為宗子之殤祭於奧。《爾雅》云：「西南隅謂之奧。」此明幼殤而死，故祭於祖廟陰暗之處也。陽厭謂祭庶殤也，疏云：祭於宗子之家，祖廟之內。當室顯露之處，故曰陽厭。所以明嫡庶也。過焉以往，則不祭也。伏以惠昭太子位登諸<門專>，業當主鬯。親則高祖神堯皇帝之宗子，屬則於皇帝為伯祖父。雖禮文於旁親無服，而骨肉之恩，不移於宗子。若坎室於德宗皇帝廟內西南隅，遷祔神主，以特牲展祭，不舉樂，無折俎，去元酒，不告利成，庶合古禮。若準魏晉故事，即晉湣懷太子、殤太子、哀太孫、仲太孫，皆於祖廟北墉置陰室，歲時祔饗，以至親盡。今伏以國家變三代之典，從東漢之制。九廟既有周殿之隘，一室難修處奧之儀。況別廟陰室，具為變禮，依前享獻，於事為宜。其廟請不廢，禮官或云： 「惠昭太子棄東宮之日，已過殤年，若合裸享宜同祭。」臣以為古處於奧，今祀於廟。雖不以成人而別，以合過殤之禮矣。又或云：「若以成人，合有主後。」臣以為惠昭太子裔嗣皆在宮中，若未勝冠，自宜抱奠。文以同姓為屍者，今但令宗正官屬主奠，即雅符祀典矣。其文敬太子，生非係本之重，歿有追命之榮。今於皇帝為曾叔祖，非大功之親，《禮經》為庶，而服屬已遠。列於常祀，實為非經，請依太常所奏。又隱太子以下神主，或累朝嫡嗣，或聖代名藩。今其子孫皆居列土，因緣食祿，亦謂承家。各令自列廟祧，用申嚴配。臣伏詳開元中敕，諸贈太子有後者，咸令自主其祭。今請複行此制，各使子孫奉迎神主，歸祔私廟。庶別子為祖，符列國不祧之尊；遠裔傳家，聞聖王教孝之典。其無後之廟及真順皇後神主，即請依太常所奏。其贈奉天皇帝贈承天皇帝神主，既有常號，禮不可黷。蓋王者不享於下士，諸侯不敢祖天子之義。縱有主後，法不當祭。亦請依太常所奏。
考秩已終，言歸有日。千里無代步之馬，三月乏聚糧之資。食惟半菽，室如懸磬。若心清節，從此可知。不旌此人，無以激勸。
氣之為球，合而成質。俾騰躍而攸利，在吹噓而取實。盡心規矩，初因方以致圓；假手彌縫，終使滿而不溢。苟投足之有便，知入門而無必。時也廣場春霽，寒食景妍。交爭競逐，馳突喧闐。或略地以丸走，乍淩空以月圓。可轉之功，混成之會。雖無侶而是匹，諒有皮之足貴。傅毛非取，奚資蔚矣之文；實腹可嘉，且養浩然之氣。觀夫渾兮無覆，瑰若有形。方勞擊觸，曾匪遑寧。其升木也，許子之瓢始掛；其墜地也，魏王之瓠斯零。懼欲擠於溝壑，將不出於戶庭。智不待乎扃鎖，妙乃存乎苞裹。堅強斯致，雖吐納之在君；蘊蓄為功，信盈虛而自我。念修完之是急，如穿鑿之忘可。勿懷棄擲，委質操持。舍之則藏，豈凝滯之興誚；蘇而複上，猶輕舉之可思。彼跳丸之與蹴踘，又何足以加之。
喜，文宗朝為宏文館學士。會昌時官左司員外郎。
日浴咸池賦（以「漲海增輝金烏發色」為韻）
惟帝世聖時，必有符命。在昔黃帝始受河圖而定王籙，宓羲得神蓍而垂皇策，堯配璿璣玉衡以齊七政，舜繼成六德，文王獲赤雀丹書而演道定謨。予亦以謂禹探<鬼申>穴，得開世之符，而成厥水功。夫神人合謀而行變化。天地定位，陰陽潛交，五行迭王，鬥建司節，嶽尊山而瀆長川，乃至日星雷風，禎祥秘奧，三綱五紀，萬樂百禮，人人物物，各由厥生，無非元功冥持，至數吻合，以及之者。王者奉天而行，故聖神焉，帝王焉。彼聖如仲尼，有德而無應，故位止於旅人，福弗及生靈。乃歎曰：「鳳鳥不至，河不出圖，吾已矣夫！」然後知元命者軒，告命者羲，受命者唐與虞，成命者禹，備命者文。仲尼不受命，乃假人事而言，故有宗予之說。後代無作焉，立言者一仁義以束世教。瞽瞆蚩蚩，使絕其非望，法業之外，存而不論。予讀《夏書》無是說，司馬子長自敘，始雲登會稽，探禹穴。不然，萬祀何傳焉。惑矣蒼山之瀦呀如淵，如陵徙穀遷，此中不騫，雨洗煙空，<鹹今>然莫窮，噫！實禹跡之所始終。唐興二百八祀，寶曆庚午秋九月，予從事於是邦。感上聖遺軌，而學者無述，作禹穴碑。廉察使舊相河南公見而銘之。
