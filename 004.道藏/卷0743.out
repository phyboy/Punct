休字公美，孟州濟源人。長慶中登第，又舉賢良方正異等。曆諸府解署，入為監察御史右補闕史館修撰。會昌中自尚書郎曆典外郡。大中初累官戶部侍郎，充諸道鹽鐵使。轉兵部侍郎，遷御史大夫。六年以本官同平章事。累轉中書侍郎兼禮部尚書。十年罷為宣武軍節度使。封河東縣子。守太子少保公司東都。十一年充昭義軍節度使。十三年徙河東。十四年徙鳳翔。又徙荊南。咸通初入為戶部尚書，徙吏部。加太子少師卒。
諸道節度觀察使置店停上茶商，每斤收拓地錢，並稅經過商人，頗乖法理。今請厘革橫稅，以通舟船。商旅既安，課利自厚。今又正稅茶商，多被私販茶人侵奪其利。今請強幹官吏，先於出茶山口及廬、壽、淮、南界內布置把捉，曉諭招收，量加半稅，給陳首帖子。令其所在公行，從此通流，更無苛奪。所冀招恤窮困，下絕奸欺，使私販者免犯法之憂，正稅者無失所之歎。欲究根本，須舉綱條。
元亨利貞，乾之德也。始於一氣，常樂我淨，佛之德也。本乎一心，專一氣而致柔，修一心而成道。心也者，衝虛妙粹，炳煥靈明。無去無來，冥通三際；非中非外，洞徹十方。不滅不生，豈四山之可害？離性離相，奚五色之能盲？處生死流，驪珠獨耀於滄海；踞涅槃岸，桂輪孤朗於碧天。大矣哉！萬法資始也，萬法虛偽，緣會而生，生法本無，一切惟識。識如幻夢，但是一心，心寂而知，目之圓覺，彌滿清淨，中不容他。故德用無邊，皆同一性。性起為相，境智曆然相得。性融身心廓爾，方之海印。越彼太虛，恢恢焉，晃晃焉，迥出思議之表也。我佛證此，湣物迷之。再歎奇哉！三思大事。既全十力，能摧樹下魔軍；爰起四心，欲示宅中寶藏。然迷頭舍父，悟有易難，故仙苑覺場，教興頓漸。漸設五時之異，空有迭彰；頓無二諦之殊，幽靈絕待。今此經者，頓之類歟？
故如來入寂光土，凡聖一源，現受用身，主伴同會。曼殊大士，創問本起之因；簿伽至尊，首提究竟之果。照斯真體，滅彼夢形，知無我人，誰受輪轉？種種幻化，生於覺心，幻盡覺圓，心通法遍。心本是佛，由念起而漂沈；岸實不移，因舟行而騖驟。頓除妄宰，空不生華。漸竭愛源，金無重鑛。裏絕修證，智是階差。覺前前非，名後後位。況妄忘起滅，德等圓明者焉。然出廄良駒，已搖鞭影。埋塵大寶，須設治方。故三觀澄明，真假俱入，諸輪綺互，單複圓修。四相潛神，非覺違拒，四病出體，心華發明。複令長中下期，克念攝念而加行；別遍互習，業障惑障而消亡。成就慧身，靜極覺遍，百千世界，佛境現前。是以聞五種名，超刹寶施福；說半偈義，勝河沙小乘，實由無法不持，無機不被者也。
噫！巴歌和眾，似量騰於猿心；雪曲應稀，了義匿於龍藏。宗密髫專魯誥，冠討竺墳，俱溺筌蹄，惟味糟粕。幸於涪上，針芥相投，禪遇南宗，教逢斯典。一言之下，心地開通；一軸之中，義天朗耀。頃以道非常道，諸行無常；今知心是佛心，定當作佛。然佛稱種智，修假多聞，故複行詣百城，坐探群籍。講雖濫泰，學且師安，叨沐猶吾之納，謬當真子之印。再逢親友，彌感佛恩，久慨孤貧，將陳法施。采集般若，綸貫華嚴，提挈毗尼，發明惟識。然醫方萬品，宜選對治；海寶千般，先求如意。觀夫文富義博，誠讓雜華，指體投機，無階圓覺。故參詳諸論，反複百家，以利其器，方為疏解。冥心聖旨，極思研精，義備性相，禪兼頓漸，勒成三卷，以傳強學。然上中下品，根欲性殊。今將法彼曲成，從其易簡。更搜精要，直注本經。庶即事即心，日益日損者矣！
萬靈蠢蠢，皆有其本；萬物芸芸，各歸其根。未有無根本而有枝末者也。況三才中之最靈，而無本源乎？且知人者智，自知者明。我今稟得人身，而不自知所從來，曷能知他世所趣乎？曷能知天下古今人事乎？故數十年中，學無常師，博考內外，以原自身。原之不已，果得其本。
然今習儒道者，祗知近則乃祖乃父，傳體相續，受得此身；遠則混沌一氣，剖為陰陽之二，二生天地人三，三生萬物，萬物與人，皆氣為本。習佛法者，但雲近則前生造業，隨業受報，得此人身，遠則業又從惑，展轉乃至阿賴耶識，為身根本。皆為已窮其理，而實未也。
然孔、老、釋迦，皆是至聖。隨時應物，設教殊途，內外相資，共利群庶。策勤萬行，明因果始終；推究萬法，彰生起本末，雖皆聖意，而有實有權。二教惟權，佛兼權實。策萬行，懲惡勸善，同歸於治，則三教皆可遵行；推萬法，窮理盡性，至於本源，則佛教方為決了。然當今學士，各執一宗。就師佛者，仍迷實義，故於天地人物，不能原之至源。餘今還依內外教理，推窮萬法，初從淺至深，於習權教者，斥滯令通，而極其本。後依了教，顯示展轉生起之義，會偏令圓，而至於末。文有四篇，名原人也。
有大禪師，法諱希運，住洪州高安縣黃檗山鷲峰下，乃曹溪六祖之嫡孫，西堂百丈之法嗣。獨佩最上乘，離文字之印，唯傳一心，更無別法。心體亦空，萬緣俱寂。如大日輪，升虛空中，光明照耀，淨無纖埃。證之者無新舊，無淺深。說之者不立義解，不立宗主，不開戶牖。直下便是，動念即乖，然後為本佛。故其言簡，其理直，其道峻，其行孤。四方學徒，望山而趨，睹相而悟。往來海眾，常千餘人。予會昌二年，廉於鍾陵，自山迎至州，憩龍興寺，旦夕問道。大中二年，廉於宛陵，複去禮迎至所部，安居開元寺，旦夕受法。退而紀之，十得一二，佩為心印，不敢發揚。今恐入神精義，不聞於未來，遂出之，授門下僧太舟法建，歸舊山之廣唐寺，問長老法眾，與往日常所親聞，同異如何也。時唐大中十一年十月初八日序。
圭峰禪師集禪源諸詮為禪藏，而都序之。河東裴休曰：「未曾有也。」自如來現世，隨機立教，菩薩間生，據病指藥。故一代時教，開深淺之三門；一真淨心，演性相之別法。馬龍二士，皆宏調御之說，而空性異宗；能秀二師，俱傳達摩之心，而頓漸殊稟。荷澤直指知見，江西一切皆真，天台專依三觀，牛頭無有一法。其他空有相破，真妄相攻，反奪順取，密指顯說。故天竺中夏，其宗實繁。良以病有千源，藥生多品，投機隨器，不得一同。雖俱為證悟之門，盡是正真之道。而諸宗門下，通少局多。故數十年來，師法益壞。以承稟為戶牖，各自開張；以經論為干戈，互相攻擊。情隨函矢而遷變，法逐人我以高低。是非紛，莫能辨析。則向者世尊菩薩，諸方教宗，適足以起諍後人，增煩惱病。何利益之有哉？
圭峰大師久而嘆曰：吾丁此時，不可以默矣。於是以如來三種教義，印禪宗三種法門。融瓶盤釵釧為一金，攪酥酪醍醐為一味。振綱領而舉者皆順，據會要而來者同趨。尚恐學者之難明也。又複直示宗源之本末。真妄之和合，空性之隱顯，法義之差殊，頓漸之異同，遮表之回互，權實之深淺，通局之是非，莫不提耳而告之，指掌而示之，嚬呻以吼之，愛軟以誘之。乳而藥之，憂佛種之夭傷也；腹而擁之，念水火之漂焚也；挈而導之，懼邪小之迷陷也；揮而散之，悲鬥爭之牢固也。大明不能破長夜之昏，慈母不能保身後之子。若吾師者，捧佛日而委曲回照，疑曀盡除；順佛心而橫亙大悲，窮劫蒙益。則世尊為闡教之主，吾師為會教之人。本末相扶，遠近相照，可謂畢一代時教之能事矣。
或曰：自如來滅後，未嘗大都而通之。今一旦違宗趣而不守，廢關防而不據，無乃乖秘藏密契之道乎？答曰：佛於法華涅槃會中，亦已融為一味，但昧者不覺。故《涅槃經》迦葉菩薩曰：諸佛有密語，無密藏。世尊讚之曰：如來之言，開發顯露，清淨無翳。愚人不解，為之秘藏，智者了達，則不名藏。此其證也。故王道興，則外戶不閉，而守在戎夷；佛道備，則諸法總持，而防在魔外。不當複執情攘臂於其間也。嗚呼！後之學者，當取信於佛，無取信於人。當取證於本法，無取證於末習。能如是，則不孤圭峰劬勞之德矣。
法界者，一切眾生身心之本體也。從本已來，靈明廓徹，廣大虛寂，唯一真之境而已。無有形貌，而森羅大千；無有邊際，而含容萬有。昭昭於心目之間，而相不可睹；晃晃於色塵之內，而理不可分。非徹法之慧日，離念之明智，不能見自心如此之靈通也。甚矣眾生之迷也！身反在於心中，若大海之一漚爾。而不自知有廣大之威神，而不能用；觳觫而自投於籠檻，而不自悲也。故世尊初成正覺，歎曰：「奇哉！」我今普見一切眾生，具有如來智慧德相。但以妄想執著，而不得證。」於是稱法界性，說《華嚴經》，令一切眾生，自於身中，得見如來廣大智慧，而證法界也。故此經極諸佛神妙智用，徹諸法性相理事。盡修行心，數門戶真，可謂窮理盡性者也。
然此經雖行於世，而罕能通之。有杜順和尚歎曰：「大哉法界之經也！」自非登地，何能披其文見其法哉！吾設其門以示之。」於是著《法界觀》，而門有三重。一曰真空門，揀情妄以顯理；二曰理事無閡門，融理事以顯用；三曰周遍含容門，攝事事以顯元。使其融萬象之色相，全一真之明性，然後可以入華嚴之法界矣。
然此觀雖行於世，而罕能入之。有圭山禪師歎曰：「妙哉法界之門也！」自非知樞鑰之淺深，識閫闑之廣陋，又何能扣其門而入之哉！」於是直以精義，注於觀文之下，使人尋注而見門，得門而入觀，由觀以通經，因經以證性。朗然如秉炬火而照重關矣。
或問曰：法界真性，超青離見。動念則隔，強言則乖。世尊欲令眾生悟自身之法體，何必廣說而為華嚴？答曰：「吾聞諸圭山云：法界萬象之真體，萬行之本源，萬德之果海。故如來演萬行之因，華嚴以本性而顯示，諸佛證法性之萬德也。故九會之經品，品有無量義。或刹塵數，因地行願；或恒沙數，果位德用。行布差別，無閡圓融。故佛身一毛端，則遍一切而舍一切也。世界爾，眾生爾，塵塵爾，念念爾，法法爾，無一法定有自體而獨立者。證此本法，故能凡聖融攝，自在無閡，納須彌於芥中，擲大千於方外。皆吾心之常分爾，非假於他術也。（世人見說諸佛、菩薩神變，必謂假於他術，或謂虛誕之辭，此二疑皆非也。若言假於他術者，豈可聖人動不合理而假妖怪以惑人哉？若言虛誕之辭者魔妖精魅尚能神變況法身聖人獨不能為之哉？）由是觀之，則吾輩從來執身心、我人及諸法定相，豈非甚迷甚倒哉！
然則華嚴稱法界而極談，猶未為廣也。問曰：華嚴理深而事廣，文博而義元。非法身大士，不能證入。今數紙觀文，豈能盡顯之哉？若觀門以文略義廣為得，則大經以文繁義局為失矣。答曰：吾聞諸圭山云：夫欲睹宗廟之邃美，望京邑之巨麗，必披圖經而登高台，然後可盡得也。不登高而披圖，則不可謂真見；不披圖而登高，則然無所辨。故法界具三大，該萬有，性相德用，備在心不在經也（如宗廟京邑之美麗在城中不在圖上）。明因果，列行位，顯法演義，勸樂生信，備在經不在觀也（如宗廟之遠近街衢之闊狹在圖不在台）。觀者通經法也（入觀通經以證性，如登高台披圖而望京邑也），文者入觀之門也（如高台下有門，得其門然後可升也）注者門之樞鑰也（台高門深，非善用樞鑰者不能開也）。故欲證法界之性德莫若經（性德廣大，非經備說不能盡也），通經之法義莫若觀（法義雖廣，不出三重法界，非觀不能入也），入觀之重元必由門（觀境幽深，無門不可入也），辟三重之秘門必由樞鑰。夫如是，則經不得不廣，門不得不束矣。然則其門何以為三重？答曰：吾聞諸圭山云：凡夫見色為實色，見空為斷空，內為筋骸所梏，外為山河所眩，故困踣於迷途，局促於轅下，而不能自脫也。於是菩薩開真空門以示之，使其見色非實色，舉體是真空；見空非斷空，舉體是幻色。則能廓情塵而空色無閡，泯智解而心境俱冥矣，菩薩曰，於理則矣，於事猶未也。於是開理事無閡門以示之，使觀不可分之理，皆圓攝於一塵。本分限之事，亦通遍於法界。然後理事圓融，無所掛閡矣。菩薩曰：以理望事則可矣，以事望事猶未也。於是開周遍含容門以示之，使觀全事之理，隨事而一一可見；全理之事，隨理而一一可融。然後一多無閡，大小相含，則能施為隱顯，神用不測矣。
問曰，觀文有數家之疏，尚未能顯其法，今略注於文下，使學者何以開心目哉？答曰：吾聞諸圭山云：觀者見法之智眼。門者通智眼，今見法之門，初心者悟性之智雖明，不得其門，則不能見法。此文即入法之門矣。但應以智眼，於門中觀照妙境。若別張義目而廣釋之，是於門中複設門也。又此門中，重重法界，事理無邊，雖百紙不能盡其義。徒以繁文廣說，蕪沒真法，而惑後人爾。且首標修字者，欲使學人冥此境於自心。心彗既明，自見無盡之義，不在備通教典，碎列科段也。然不指而示之，則學者亦無由及其門，故直於本文關要之下，隨本義注之。至其門已，則使其自入之也。故其注簡而備，不備則不能引學者至其門，不簡則不能使學者專妙觀。夫觀者，以心目求之之謂也。豈可以文義而至哉？問曰：略指其門誠當矣，吾恐學者終不能自入也。答曰：吾聞諸圭山云：夫求道者必資於慧目。慧目不能自開，必求師以抉其膜也。若情膜未抉，雖有其門，亦焉能入之哉。縱廣何益？
問曰，既遇明師，何假略注？答曰：法界難睹，須依觀以修之；觀文難通，須略注為樞鑰之用也。惑者稽首讚曰：入法界之術，盡於此矣。
圭峰禪師號宗密，姓何氏，果州西充縣人。釋迦如來三十九代法孫也。釋迦如來在世八十年，為無量人天聲聞菩薩說五戒、八戒、大小乘戒、四諦、十二緣起、六波羅密、四無量心、三明、六通、三十七品、十力、四無畏、十八不其法、世諦第一、義諦無量、諸解脫、三昧、惣持門，菩薩涅槃，常住法性，莊嚴佛土，成就眾生。度天人教菩薩一切妙道，可謂廣大周密。廓法界於無疆，徹性海於無際。權實頓漸，無遺事矣。最後獨以法眼付大迦葉，令祖祖相傳，別行於世。非私於迦葉而外人天聲聞菩薩也。顧此法眾生之本源，諸佛之所證，超一切理，離一切相，不可以言語智識有無隱顯推求而得。但心心相印，印印相契，使自證之，光明受用而已。自迦葉至達摩，凡二十八世。達摩傳可，可傳。祭傳信，信傳忍，為五祖，又傳融為牛頭宗。忍傳能為六祖，又傳秀為北宗。能傳會為荷澤宗，荷澤於宗為七祖。又傳讓，讓傳馬，馬於其法為江西宗。荷澤傳磁州如，如傳荊南張，張傳遂州圓，又傳東京照，圓傳大師。大師於荷澤為五世，於達摩為十一世，於迦葉為三十八世。其法宗之係也如此。
大師本豪家，少通儒書，欲幹世以活生靈。偶謁遂州，遂州未與語，退遊徒中。見其儼然若思而無念，朗然若照而無覺，欣然慕之，遂削染受教。道成乃謁荊南，荊南曰：「傳教人也，當盛於帝都。」複謁東京照，照曰：「菩薩人也。誰能識之。」複謁上都花嚴觀，觀曰：「毗盧花藏能隨我遊者，其汝乎？」初在蜀因齋次受經，得《圓覺》十三章，深達義趣，遂傳《圓覺》，在漢上因病僧付《花嚴》句義，未嚐聽受，遂講《花嚴》，自後乃著《圓覺》《花嚴》及《涅槃》《金剛》《起信》《唯識》《盂蘭》《法界觀》《行願經》等疏鈔，及《法義類例》《禮懺修證圖書纂略》，又集諸宗禪言為禪藏，總而敘之，並酬答書偈議論等，凡九十餘卷。皆本一心而貫諸法，顯真體而融事理，超群有於對待，冥物我而獨運矣。
議者以大師不守禪行，而廣講經論，遊名邑大都，以興建為務，乃為多聞之所役乎？豈聲利之所未忘乎？嘻！議者焉知大道之所趣哉！夫一心者，萬法之總也，分而為戒、定、慧，開而為六度，散而為萬行。萬行未嚐非一心，一心未嚐違萬行。禪者，六度之一耳，何能總諸法哉！且如來以法眼付迦葉，不以法行。故自心而證者為法，隨願而起者為行，未必常同也。然則一心者，萬法之所生，而不屬於萬法。得之者則於法自在矣，見之者則於教無礙矣。本非法，不可以法說；本非教，不可以教傳。豈可以軌跡而尋哉！自迦葉至富郍奢，凡十祖，皆羅漢，所度亦羅漢。馬鳴、龍樹，提婆、天親，始開摩訶衍，著論釋經，摧滅外道，為菩薩唱首。而尊者闍夜，獨以戒力為威神，尊者摩羅，獨以苦行為道跡。其他諸祖，或廣行法教，或專心禪寂，或蟬蛻而去，或火化而滅，或攀樹以示終，或受害而償債。是乃法必同，而行不必同也。且循轍跡者非善行，守規墨者非善巧。不迅疾無以為大牛，不超過無以為大士。故大師之為道也。以知見為妙門，寂靜為正味，慈忍為甲盾，慧斷為劍矛。破內魔之高壘，陷外賊之堅陣，鎮撫邪雜，解釋縲籠。遇窮子則叱而使歸其家，見貧女則訶而使照其室。窮子不歸，貧女不富，吾師恥之；三乘不興，四分不振，吾師恥之；忠孝不並化，荷擔不勝任，吾師恥之；避名滯相，匿我增慢，吾師恥之。故皇皇於濟拔，汲汲於開誘，不以一行自高，不以一德自崇。人有依歸者，不俟請則往矣；有求益者，不俟憤則啟矣。雖童幼不簡於敬接，雖驁很不怠於叩勵。其以闡教度生，助國家之化也如此。故親大師之法者，貪則施，暴則斂，剛則隨，戾則順，昏則開，墮則奮，自榮者慊，自堅者化，徇私者公，溺情者義。凡士俗有舍其家與妻子同入其法分寺而居者，有變活業絕血食持戒法起家為近住者，有出而修政理以救疾苦為道者，有退而奉父母以豐供養為行者。其餘憧憧而來，欣欣而去，揚袂而至，實腹而歸。所在甚眾，不可以紀。真如來付囑之菩薩，眾生不請之良友。其四依之人乎，其十地之人乎，吾不識其境界廷宇之廣狹深淺矣！議者又焉知大道之所趣哉！
大師以建中元年生於世，元和二年印心於圓和尚，又受具於拯律師。大和二年慶成節，徵入內殿問法要，賜紫方袍為大德。尋請歸山。會昌元年正月六日，坐滅於興福塔院。儼然如生，容貌益悅，七日而後遷於函。其自證之力可知矣。其月二十二日，道俗等奉全身於圭峰。二月十三日茶毗，初得舍利數十粒，明白潤大。後門人泣而求諸煨中，必得而歸，今悉斂而藏於石室。其無緣之慈可知矣。俗歲六十二，僧臘三十四。遺戒深明形質不可以久駐，而真靈永劫以長存，乃知化者無常，存者是我。死後舉施蟲犬，焚其骨而散之，勿墓勿塔，勿悲慕以亂禪觀。每清明上山，必講道七日而後去。其餘住持法行，皆有儀則，違者非我弟子。今皇帝再闡真宗，追諡定慧禪師青蓮之塔，則塔不可以不建，石不可以不斫。且使其教自為一宗，而學者有所標仰也。門人達者甚眾，皆明如來知見，而善說法要。或岩穴而息念，或都會而傳教，或斷臂以酬德，或白衣以淪跡，其餘一禮而悟道，終身而守護者，僧尼四眾數千百人。得其氏族道行可傳於後世者，紀於別傳。休與大師於法為昆仲，於義為交友，於恩為善知識，於教為內外護，故得詳而敘之，他人則不詳，銘曰：
如來知見，大事因緣。祖祖相承，燈燈相燃，分光並照，顯說密傳。摧邪破魔，證聖登賢。漸之者入，頓之者全。孰紹孰興，圭峰在焉。甚大慈悲，不舍周旋。以引以翼，恐迷恐顛。直示心宗，傍羅義筌。廣收遠取，無棄無捐。金湯魔城，株杭情田。銷竭芟伐，大道坦然。功高覺場，會盛法筵。不染而住，淤泥青蓮。性無去來，運有推遷。順世而歎，眾生可憐。風號曉野，鍾摧夜川。舍筏而去，溺者誰前。岩崖荊榛，阻絕危懸。輕錫而過，踣者誰肩。不有極慈，孰能後先。吾師何處，複建橋。船法指一靈，徒餘三千。負負法恩，永以乾乾。
元秘塔者，大法師端甫靈骨之所歸也。於戲！為丈夫者，在家則張仁義禮樂，輔天子以扶世導俗；出家則運慈悲定慧，佐如來以闡教利生。舍此無以為丈夫也。背此無以為達道也。和尚其出家之雄乎！天水趙氏，世為秦人。初母張夫人夢梵僧謂曰：「當生貴子。」即出囊中舍利使吞之。及誕，所夢僧白晝入其室，摩其頂曰：「必當大宏法教。」言訖而滅。既成人，高顙深目，大頤方口，長六尺五寸，其音如鍾。夫將欲荷如來之菩提，鑿生靈之耳目，固必有殊祥奇表歟！
始十歲，依崇福寺道悟禪師為沙彌。十七正度為比邱，隸安國寺。具威儀於西明寺照律師。稟持犯於崇福寺升律師，傳唯識大義於安國寺素法師，通涅槃大旨於福林寺法師。複夢梵僧以舍利滿琉璃器使吞之，且曰：「三藏大教，盡貯汝腹矣。」自是經、律、論無敵於天下。囊括川注，逢原委會，滔滔莫能知其畔岸矣。夫將欲伐株杌於情田，雨甘露於法種者，固必有勇智宏辯歟！
無何，謁文殊於清涼，眾聖皆現，演大經於太原，傾都畢會。德宗皇帝聞其名徵之，一見大悅。常出入禁中，與儒道議論。賜紫方袍，歲時錫施，異於他等。複詔侍皇太子於東朝。順宗皇帝深仰其風，親之若昆弟，相與臥起，恩禮特隆。憲宗皇帝數幸其寺，待之若賓友，常承顧問，注納偏厚。而和尚符彩超邁，詞理響捷，迎合上旨，皆契真乘。雖造次應對，未嚐不以闡揚為務。繇是天子益知佛為大聖人，其教有大不思議事。當是時，朝廷方削平區夏，縛吳斡蜀，瀦蔡蕩鄆，而天子端拱無事。詔和尚率緇屬迎真骨於靈山，開法場於秘殿，為人請福，親奉香燈。既而刑不殘，兵不黷，赤子無愁聲，蒼海無驚浪。蓋絫參用真宗以毗大政之明效也。夫將欲顯大不思議之道，輔大有為之君，固必有冥符元契歟！
掌內殿法儀，錄左街僧事，以摽表淨眾者，凡一十年。講《涅槃》《唯識》經論，位處當仁，傳授宗主，以開誘道俗者，凡一百六十座。運三密於瑜伽，契無生於悉地，日持諸部十餘萬遍。指淨土為息肩之地，嚴金經為報法之恩，前後供施數十百萬，悉以崇飾殿宇，窮極雕繪。而方丈匡床，靜慮自得。貴臣盛族，皆所依慕，豪俠工賈，莫不瞻向。薦金寶以致誠，仰端嚴而禮足。日有千數，不可殫書。而和尚即眾生以觀佛，離四相以修善，心下如地，坦無邱陵，王公輿台，皆以誠接。議者以為成就常不輕行者，唯和尚而已。夫將欲駕橫海之大航，拯迷途於彼岸者，固必有奇功妙道歟！
以開成元年六月一日，西向右脅而滅。當暑而尊容若生，竟夕而異香猶鬱。其年七月六日，遷於長樂之南原。遺命茶毗，得舍利三百餘粒。方熾而神光月皎，既燼而靈骨珠圓。賜諡大達，塔曰元秘。俗壽六十七，僧臘四十八。門弟子比邱、比邱尼約千餘輩。或講論元言，或紀綱大寺，修禪秉律，分作人師，五十其徒，皆為達者。
嗚呼！和尚果出家之雄乎？不然，何至德殊祥如此其盛也。承襲弟子義均、自政、正言等，克荷先業，虔守遺風，大懼微猷有時堙沒。而閤門使劉公，法緣最深，道契彌固，亦以為請，願播清塵。休嚐遊其藩，備其事，隨喜讚歎，蓋無愧辭。銘曰：
賢劫千佛，第四能仁。哀我生靈，出經破塵。教網高張，孰辯孰分。有大法師，如從親聞。經律論藏，戒定慧學。深淺同源，先後相覺。異宗偏義，孰正孰駁。有大法師，為作霜雹。趣真則滯，涉偽則流。象狂猿輕，鉤檻莫收。柅制刀斷，尚生瘡疣。有大法師，絕念而遊。巨唐啟運，大雄垂教。千載冥符，三乘迭耀。寵重恩顧，顯闡讚導。有大法師，逢時感召。空門正辟，法宇方開。崢嶸棟梁，一旦而摧。水月鏡像，無心去來。徒令後學，瞻仰徘徊。
寶月清涼，寂照法界。以沙門相，藏世間解。澄湛含虛，氣清鍾鼎。雪沃剡溪，霞橫緱嶺。真室寥敻，靈嶽崔嵬，虛融天地。峻拔風雷，離微休命。實際龐鴻，奉若時政，革彼幽蒙，烱乎禹質，元聖孕靈。德雲冉冉，凝眸幻形。谷響入耳，性不可為。青蓮出水，深不可窺。才受尸羅，奉持止作。原始要終，克諧適莫。鳳藻璝奇，遺演秘密。染翰風生，供盈二筆。欲造元關，咽金一象。逮竟將流，龍飛千颺。疏新五頂，光銜二京。躍出法界，功齊百城。萬行芬披，華開古錦。啟迪群甿，與甘露飲。燮讚金偈，懷生保乂。聖主師資，聿興遐裔。貝葉翻宣，譯場獨步。譚柄一揮，幾回天顧。王庭闡法，傾河湧泉。屬辭縱辯，元元元元。紫衲命衣，清涼國號。不有我師，孰知吾道。九州傳命，然無盡燈。一人拜錫，統天下僧。帝網沖融，潛通萬戶。曆天不周，同時顯晤。卷舒自在，來往無蹤。大士知見，允執厥中。西域供牙，梵倫遽至。奏啟石驗，嘉風益熾。敕俾圖真，相即無相。海印大龍，蟠居方丈。哲人去矣，資何所參。即事之理，塔鎖終南。
