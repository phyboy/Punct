敕。夏州節度押衙知進奏朝議郎前權知杭州長史兼監察御史上柱國柳師元等。將軍護塞，師元主留邸之職；從瑜繼怤以墨縗徇公，喪葬告滿；珪專書府叢委之務，鹹有勞能，遷獎正名，亦其常也。各宜專謹，勿罹悔尤，可依前件。
敕。鳳翔府節度押衙知進奏銀青光祿大夫檢校秘書監前兼亳州長史殿中侍禦史上柱國賴師貞等。師貞主大藩留邸之事，少鄘專史閣錯雜之務，皆公謹歲久，官次宜遷。元爽俾佐郡符，亦有可取。湖外饑人，相聚為寇，蕩覆鄉縣，勢如燎火，蓋不得已，遂至翦伐。桂直用命，一舉滅之，言念功勤，宜有褒賞。名郡上佐，帖以憲秩，耀爾軍旅，可增義勇。可依前件。
敕。宣武軍節度押衙知進奏起複銀青光祿大夫檢校太子賓客兼歙州司馬上柱國景思齊等。諸侯之任，各有職貢，小者得循事例，大者決於朝廷，聞白啟導，屬在留邸，爾等鹹以謹密，能膺任使，或外除喪服，或超授新命，不失職祿，勉於忠勤。可依前件。
敕。湖南同團練副使馮少端等，皆長沙勇士，同擢凶徒，言念功勤，咸宜升獎。帖之憲秩，試以崇班，名郡掾曹，亦為美稱。特加恩寵，非用彝章，耀爾轅門，以增忠壯，可依前件。朱諫、周豹二人，委本道量事優獎。官健升滿等一百二十八人，弩手並子弟周質等四百八十五人，並委本道酌事量加賞給。
敕。具官某等。夫折衝果毅，皆吾武位，以延勇士，國朝用此以進，立戰功至將軍者眾矣。自府兵一廢，名存實亡，今之來者，豈其人哉。近以邊障隙開，寇戎患結，豈無萬人之敵，奮於下位之中，但使披文，空增拊髀。並可依前件。
敕。朕聞先王之理也，設法誤罹，雖大必赦；不忌故犯，縱小必誅。況乎凶狠不悛，罪戾日積，更欲矜免，其如法何！銀青光祿大夫檢校刑部尚書兼左驍衛大將軍禦史大夫張直方，念以來朝，嘉其慕善，付之寵祿，頗極尊榮。為執金吾，鞭小過而至死；作禁軍統，去異縣而恣遊。尚以生自邊陲，素乏教義，退之散秩，以懲非心，俟其抆拭舊痕，湔洗前過，必欲牽複，用存始終。豈暴虐得於天生，險悍著於心本，抵冒刑憲，縱恣胸臆。法所惡者，爾皆為之，白晝九衢，指摘萬手，作橫日甚，而不自知，滿於聽聞，豈可悉數。《禮》曰：「凡有罪惡，屏於四裔，不留中國，唯舜能之。」況堅頑有不移之姿，網羅無屢開之典，荒服作掾，猶曰寬恩，爾能自新，豈惜後命。可守恩州司戶參軍員外置同正員，仍即馳驛發遣。
敕。守愛州九真縣尉員外置同正員王著。漢家之制，雖丞相子，亦當戌邊，隋文之令，盜邊穀一升，坐法斬首。蓋以西北鎮戌，華夏保障，法苟不立，所虞非細。爾當羌寇犯塞之日，天子拊髀之時，命守關防，以為遮扞，而乃占役兵糧，自取傭直，屏之荒服，以謹其類。乃令厥子，叫閽稱冤，再命坐獄，備見罪狀。幸以得無逋負，可以矜寬，為列郡之掾曹。換萬里之一尉，足得循省，吾不負人。可守端州司戶參軍置同正員，仍即馳驛發遣。
敕。朝散大夫守光祿少卿李玕。昔開元致理之初，冀州刺史平嗣光闕溫清之禮，遂奪其官，放歸田裏，是故四十餘年，風俗忠厚，教化之本，豈先斯乎。爾為將相之家，窮極富貴，坐有大第，官為亞卿，母子異居，僅將十載，有司彈劾，事狀昭著。於吾用法，爾當何罪？俾佐名郡，尚曰寬恩。可守撫州司馬員外置同正員，仍即馳驛發遣。
敕。朝議郎前守景陵臺令上柱國姜閱等。盜逆無狀，輒犯陵寢，侵攘法物，聞之震驚。爾等官業，在於守奉，懈怠所致，是誰之過？言於末減，朕不敢議，各宜佐官，用正典刑。可依前件，仍並馳驛發遣。
敕。守崖州司戶參軍員外置同正員武易簡，寇來乘城，不能死節，以此播棄，爾亦何辭。然漢誅李陵，是為虐典，魏舍于禁，實得中道。力不足者，法宜矜焉。守臣教為吾爪牙，能與別白，使易簡導生還之路，朝廷無失入之刑。谘爾三事大僚，百司庶尹，率能守此，可期治平。各宜盡規，朕不惜命。可守梧州司馬員外置同正員。
敕。繁纓趨朝，交戟入侍，委以兵衛，固須信臣。內樞密使驃騎大將軍行右威衛上將軍知內侍省事上柱國晉國公食邑二千戶王元宥，儉而多才，忠而能力，事君盡禮，處已無私，自主樞要，益見誠信，今者十萬全師，北落禁旅，視吳漢差強人意，非韓信無可計事。是以輟自心腹，寄茲爪牙，以盡爾材，出於餘誌。爾戢斂豪猾，整肅威容，無使鄉閭，致有侵害。勉酬倚任，以報君親。可行右驍衛上將軍知內侍省事充右神策軍護軍中尉兼右街功德使，散官勳封如故。
敕。控秦塞之西，扼胡苑之左，乃眷岐、隴，為國藩牆，命以監撫，宜崇班秩。鳳翔監軍使銀青光祿大夫右領軍衛大將軍員外置同正員上柱國汝南郡開國公食邑二千戶賜紫金魚袋周元植，事君以敬，處仕無私，節操淩霜而不雕，肝膽開忠而洞見。謙以自得，高而益兢，累監三軍，推誠一貫。言念西塞，未得高枕，用其聲實，以護藩垣。夫處於兵戎，予今誡汝，無怨不過於遠利，伏眾莫若於律身，立事成功，酬恩垂美，在此二者，汝其勉之。寵以內省之崇，仍兼將軍之貴，往服休命，無忝恩榮。可守右監門衛大將軍知內侍省事，散官勳封賜如故，依前監鳳翔節度兵焉。
敕。新授景陵判官上騎都尉朱能裕。朕以橋山弓劍，渭北衣冠，霜露之心，淒感常切。以汝端謹有守，操尚無尤，常在旁側，備見忠孝。用是獎擢，爰資守奉，夙夜勤敬，無忝委任。可將仕郎內侍省掖庭局宮教博士員外置同正員，餘如故。
敕。賜緋魚袋上柱國劉全禮等，置在旁側，皆有才能，既曆歲時，合沾班秩，各宜敬恭職祿，不懈忠勤。可依前件。
敕。《詩》稱鵲巢，《禮》榮翟茀，既彰牙爪之效，宜齊伉儷之榮。左神策軍護軍中尉兼左街功德使特進左領軍衛大將軍知內侍省事上柱國廣平縣開國侯食邑一千戶宋叔康妻清河縣君房氏，懿慈柔淑，作配忠勳，能潔蘋蘩，克葉姻族。成此內則，穆其壺風，稱為令人，實光婦道。爰疏封爵，用舉典章，可服寵榮，勉於輔佐。可封河東郡夫人。
敕。《詩》美夫人，《禮》稱內子，允膺腹心之任，宜從家室之榮。弓箭軍器等使特進行右領軍衛大將軍知內侍省事上柱國陰山縣開國公食邑一千五百戶吐突士煜妻咸陽縣君田氏，生於富貴，作配忠貞，柔婉自卑，儀範可則。職勤賓祭，道睦姻親。既諧閨門，克成婦德。爰加禮秩之貴，以彰輔佐之勤，榮我疏封，無忘內助。可封雁門郡夫人。主者施行。
敕。某臣等，感恩知義，奉贄不闕，居大海之外，為有禮之賓，爾國是也。自列國卿，至於署丞，皆吾文吏之選，次第授爾，亦所以表他國不同禮也。將我恩寵，耀爾殊鄰，慎勿怠違，永作藩屏。並可依前件，仍並放還蕃。
敕。古者天子守在四夷，蓋以恩信不虧，羈縻有禮。《春秋》列潞子之爵，西漢有隰陰之封，考於經史，其來尚矣。西州牧首頡幹伽思俱宇合逾越密施莫賀都督、宰相安寧等，忠勇奇誌，魁健雄姿，懷西戎之腹心，作中夏之保障。相其君長，頗有智謀，今者交臂來朝，稽顙請命，丈組寸印，高位重爵，舉以授爾，用震殊鄰。無忘敬恭，宜念終始。可雲麾將軍守左驍衛大將軍外置同正員，餘如故。
敕。沙州專使衙前左廂都知押衙吳安正等。自天寶以降，中原多故，莫大於虜盜取西陲，男為戎臣，女為戎妾，不暇吊伐，今將百年。自朕君臨，豈敢偷惰，乃命將帥，收複七關，爰披地圖，實得天險，遂使朝廷聲聞，聞於敦煌。爾帥議潮，果能抗忠臣之丹心，折昆夷之長角。竇融西河之故事，見於盛時；李陵教射之奇兵，無非義旅。爾等鹹能竭盡肝膽，奏事長帥，將其誠命，經曆艱危。言念忠勞，豈吝爵位，官我武衛，仍峻階級，以慰皇華，用震殊俗。可依前件。
敕。敦煌管內釋門都監察僧正兼州學博士僧慧菀。敦煌大藩，久陷戎壘，氣俗自異，果產名僧。彼上人者，生於西土，利根事佛，餘力通儒。悟執迷塵俗之身，譬喻火宅；舉君臣父子之義，教爾青襟。開張法門，顯白三道，遂使悍戾者好空惡殺，義勇者徇國忘家，裨助至多，品地宜峻。領生徒坐於學校，貴服色舉以臨壇，若非出群之才，豈獲兼榮之授，勉宏兩教，用化新邦。可充京城臨壇大德，餘如故。
敕。幽州道入朝賀正契丹大酋領討魯等。天子有道，守在四夷，爾今來朝，予亦增愧。綏之玉帛，榮以班秩，宜懷恩寵，永保封疆。可依前件，仍並放還蕃。
敕。黔中道朝賀牂牁大酋長攝兗州刺史趙瓊林等。夫西南諸國，自古多順，在法度之外，居繩墨之表，來朝有禮，歸貢不闕。玉帛以將厚意，階級以峻等袠，各服寵榮，無忘恭敬。可依前件，仍並放還蕃。
敕。黔中道朝賀訓州昆明繼襲部落主嵯阿如、弟攝訓州刺史嵯阿蒲等。招攜以禮，懷遠以德，此國家所以殊俗貢聘不倦，命舌人以通誌意，委屬國以厚宴享。仍峻階級，式爾思榮，無警邊陲，以念終始。可依前件，仍並放還蕃。
敕。具官劉縱，徒步詣闕，上獻封章，又自敘其先臣陳許間事，皆曆曆可聽。公侯子弟，多溺於驕邪，爾能讀書學文，自可嘉獎。圖籍之府，命爾為郎。豈惟振滯求能，且不欲使勳勞之後，棲棲於塵土中也。可秘書省秘書郎。
敕。某等。予大祭於廟祧，而哀夫先后之家，浸替而不章，乃詔有司，博求其世。爾等名在戚里，序於王朝，各因其官，增位一等，冀以上稱神靈之意，豈特慰予追遠之心。可❥
臣某言。臣伏奉某月日勅旨，自某官授臣黃州刺史，以其月日到任上訖。誠惶誠恐，頓首頓首。臣某自出身已來，任職使府，雖有官業，不親治人。及登朝二任，皆參臺閣，優游無事，止奉朝謁。今者蒙恩，擢授刺史，專斷刑罰，施行詔條，政之善惡，唯臣所繫。素不更練，兼之昧愚，一自到任，憂惕不勝，動作舉止，唯恐罪悔。
伏以黃州在大江之側，雲夢澤南，古有夷風，今盡華俗。戶不滿二萬，稅錢才三萬貫。風俗謹樸，法令明具，久無水旱疾疫，人業不耗，謹奉貢賦，不為罪惡。臣雖不肖，亦能守之。然臣觀東漢光武、明帝，稱為明主，相繼聯五十年，當時以深刻刺舉，號為稱職，治古之風廢，俗吏之課高。於此時，循吏衛颯、任延、王景、魯恭、劉寬、陳寵之徒，止一縣宰，獨能不徇時俗，自行教化，唯德是務，愛人如子，廢鞭笞責削之文，用忠恕撫字之道。百里之內，勃生古風。凡違眾背時，徇古非今，王者公侯，尚難其事，豈一縣宰，能移其俗。此蓋人為治古之人，法為一時之法，以治古之教教之，即治古之人；以一時之法齊之，即一時之人。
國家自有天下已來，二百三十餘年間，專用仁恕，每後刑罰。是以內難外難，作者相繼，土地甲兵，權柄號令，盡非我有。終能擒之，此實恩澤慈愛，入人骨髓，俗厚風古，不可搖動。今自陛下即位已來，重罪不殺，小過不問，普天之下，蠻貊之邦，有罹艱凶，一皆存䘏。聖明睿哲，廣大慈恕，遠僻隱阨，無不歡戴。受十四聖之生育，張二百四十年之基宇。臣於此際，為吏長人，敢不遵行國風，彰揚至化，小大之獄，必以情恕，孤獨鰥寡，必躬問撫，庶使一州之人，知上有仁聖天子，所遣刺史不為虛受。蒸其和風，感其歡心，庶為瑞為祥，為歌為詠，以裨盛業，流乎無窮。在臣之心則然，豈材術之能及，無任感激悃懇血誠之至。謹奏。
臣某言。伏奉三月二十七日勅，党項剪除，北邊寧靜，華夏同慶，道路歡呼。臣誠慶誠抃，頓首頓首。伏以上天有震耀殺戮，王者有攻討誅夷，是以不暫討者不久寧，不一勞者不永逸。伏以自古夷狄處中華，未有不為患者。春秋時長狄攻魯，北戎病齊，破衛陵燕，侵秦撓晉。西漢趙充國納先零於內地，東朝馬文泉置當煎於三輔，自後熾大，侵亂關中，戰爭十年，騷擾四海，陵逼京邑，發掘園陵，段熲不生，終不能滅。後至曹公，因匈奴衰弱，分為五部，處在汾、晉，散而居之。元海傑然，首亂華夏，中原喪沒，凡數百年。國朝貞觀之初，突厥破滅，太宗惑彥博之利口，忽文貞之成算，處其降眾，置於河南，不數十年，果殘燕、趙。興師命將，輸穀饋財，天下騷然，始能殄滅。是知今古夷狄，處在中土，未有不為亂者。
伏以党羌雜種，本在河外，生西北之勁俗，稟天地之戾氣，為西戎所蹙，舉種來降，國家納之，置於內地。爰受冠帶，兼服征徭，角觡既成，觝觸是務。天寶、至德之際，北燕偏重，去聲。中原一掀。大曆、建中之際，逆胡餘波，巨盜再起。党羌因此，亦恣猖狂。兔伏鳥飛，為戎虜之耳目；狼心梟響，作郊畿之殘賊。比以回鶻未殄，吐蕃正強，且須羈縻，未可重撅。於是邊疆日駭，種類歲繁，每至勁弓折膠，童馬免乳，以魁健之質，張忿鷙之凶，劫饋穀以焚舟，殺軺車而閉道。眾虺盤結，羣犬吽牙，依據深山，出沒險徑，近在宇下，游於彀中，艱難已來，不能鏟削。
伏惟聖敬文思和武光孝皇帝皇天縱聖，赫日資明，威極風霆，謀先造化，潛運睿算，獨決神機。箕宿禡牙，狼星斂角，戌日禱馬，太白揚眉，按瑣而邊事無遺，聚米而兵形盡見。披其要地，擣以奇兵，獸窮搏人，鹿急走險。囊封赤白，雜沓繼來；雉走檄書，遠近同至。蘇、辛、李、蔡、傅、鄭、甘、陳，十萬齊呼，四面同入。行軍於枕席之上，敗虜於險阻之中。或以利戈舂喉，或以長矛挾脅。僵屍積疊，千山之草木飛腥；霆電轟喧，萬里之威靈大震。
《詩》曰：「不弔昊天，亂靡有定。」此言中國不振，蠻夷入伐，下人號天，以告亂也。復曰：「宣王薄伐，《小雅》中興。」是知武功不成，文德不洽。臯陶無遺之誡，史佚非類之言，若不殄除，何為家國？自此兵為農器，革作軒車，泥紫金於常山，沉殘戎於青海。天覆盡得，禹畫無遺，統華夏為一家，用夷狄為四守。萬物由道，百度皆貞，遠超三代之風，使無一人之獄。
臣僻左小郡，樸樕散材，空過流年，徒生聖代，尚能為詩見誌，作歌極情，上詠神功，庶垂後代。限以守土，不獲稱慶，無任踴躍款懇之至，謹奉表陳賀以聞。臣誠惶恐頓，首頓首。謹言。
右。臣奉某月日勅牒，令撰故江西觀察使韋丹遺愛碑文。臣官卑人微，素無文學，恩生望外，事出非常，承命震驚，以榮為懼。伏以洪為州府，逾於千年，言念疲羸，常患水火，風俗如此，改革無因。韋丹受朝廷分憂，為百姓去弊，不踐舊跡，特建宏謀。凡三年苦心，去千歲大患，兼之灌溉種蒔，豐其衣食。渤海、潁川之治，邵父、杜母之恩，校之於丹，未足為比。
伏惟皇帝陛下陟降順帝，施設如神，納諫若轉丸，去惡如反掌。是以兵刑措寢，年穀豐登，而猶念切疲人，及於循吏。緬韋丹已效之績，慰江西去思之心，特與彰揚，創為碑紀。是宜使內直學士，西掖辭臣，振發雄文，流傳後代。至於臣者，最為鄙陋，明命忽臨，牢讓無路，俯仰慚懼，神魂驚飛。
臣不敢深引古文，廣徵樸學，但首敍元和中興得人之盛，次述韋丹在任為治之功。事必直書，辭無華飾，所冀通衢一建，百姓皆觀，事事彰明，人人曉會。但率誠樸，不近文章。受曲被之恩私，如生羽翼；報非次之拔擢，宜裂肝腸。無任感激懇悃血誠之至。其碑文本，謹隨狀封進以聞。謹奏。
臣某等言。伏以收複河湟，廓開土宇，北絕梓嶺，西過榆溪，壯中夏起塞之雄，奪西戎理弓之地，至使強虜，不敢觸鋒。山鎖七關，地辟千里，歌《狸首》而息射，詠《枤杜》以勞旋，聖德神功，超今越古。某月日，臣某等於延英殿麵奉德音，陛下以克定舊疆，獲承先誌，歸功祖考，追尊鴻名。
臣等伏念國家之為治也。溢三皇之軌躅，奮百代之上下。天寶之末，天下泰寧，恃富庶而醉飽無虞，韜幹戈而凶逆潛作。大曆、貞元之際，河北、河南之地，朝廷行姑息之政，郡國皆叛亂之臣。苟且之令行，畫一之法廢，月增日長，雄唱雌和。李錡宗子，劉辟書生，東據石頭，西斷劍閣，朝廷所有，唯止兩京。伏惟憲宗皇帝順上帝之心，酌列聖之法，爵不逾等，舉不失賢，親莊正之人，去側媚之士。然後提挈綱紀，震疊雷霆，誅夷群凶，灑掃四海。百度如律，九功可歌，天業益張，聖統無極。《詩》曰：「惠我無疆，子孫保之。」複曰：「周雖舊邦，其命維新。」伏惟元和之初，實開中興之業。
伏惟聖敬文思和武光孝皇帝陛下修先王之大道，行天下之達德，廣問延諫，褒直盡下，首雪冤獄，常對法官。是則虞舜恤刑，文王慎罰，無以過也。開張聰明，延納諫諍，守職業者，無職不舉，被言責者，無事不言，皆獲甄升，豈唯假借。夫仲尼以三人有我師，大禹以愚夫能勝予，是仲尼之好問，大禹之拜言，無以過也。是以百姓手足，皆安於措置；四海風俗，益臻於平和。尚猶午夜觀書，日昃聽政，下采人瘼，上求天瑞。《帝典》曰：「聖敬日躋」，《湯銘》曰：「日日新」，是陛下之德，有以過之。仲尼曰：禹立三年，百姓以仁。仰陛下之至理，知孔聖之可驗，夫西戎強盛。自古無之，包有引弓之人，盡為跨馬之國。天下獻力，備邊不充；四海輸賦，養兵不足。廣川薦草，盡為所有；健兵倅馬，不可當鋒。雖李廣材能，充國沉勇，但能閉壘，豈敢交綏。伏惟聖敬文思和武光孝皇帝陛下畜睿算於霄漢之表，畫聖謨於造化之先，捕虜將軍，射聲校尉，羽林突陣之騎，酒泉校射之兵，親自指蹤，同時受命。信星效祉，靈旗呈祥，壁壘岩岩而洞開，渠魁累累而自縛。解辮削衽，投戈委弓，懾怛威靈，歡呼冠帶。破種徙域，空漠靜邊，指北海而封燕然，中西域而立幕府。鄭吉之理烏壘，班超之鎮他乾，大庇生人，一寬天下。昔漢武帝之逐北虜，四海耗半，殷高宗之伐鬼方，三年乃克。尚書、班史，稱德詠功。今陛下用仁義為幹戈，以恩信為疆場，所求必至，有鬥必先，不遺一矢，不頓一刃，洗八聖旰食之恨，雪百年亡地之羞。《小雅》盡興，大業無極，為而不有，歸功先帝。《禮》曰：「天子有善，上讓於天。」仲尼曰：「武王、周公，其達孝矣乎。」蓋以善於繼述，能光祖考。今者陛下謙讓之道，符於《禮經》，繼述之孝，稱於孔聖。臣等待罪宰相，目睹升平，謹具太常追尊順宗皇帝、憲宗皇帝諡號如前。伏聽敕旨。
臣某等言。伏見湖南團練使奏，生擒衡州草賊鄧裴及徒黨等。伏以湖湘旱耗，百姓饑荒，遂有奸凶，敢圖嘯聚。今承擒滅，已盡根株。臣等誠歡誠忭頓首頓首。臣聞三代之英，兩漢之盛，奸宄亂常之類，挻災構逆之黨，乘間即有，遇隙便生。伏惟聖敬文思和武光孝皇帝陛下威極風霆，德滋雨露，正開壽域，盡納群生，永戢幹戈，將臻富庶。逆賊鄧裴，蕞爾小孽，敢因艱食，漸誘饑人，剝亂鄉閭，陵驚郡邑，徒堅黨合，事钜寇牢。或據深山，或閉官道，遂使湖嶺之外，人不聊生。慎由指揮義徒，總齊武士，仰憑睿算，遠仗皇威，不經歲時，盡剪豺虺。党項已寧於朔北，妖黨複殄於巴西，今擒鄧裴，一清湖嶺。用夷狄為四守，統華夏為一家，言念秋毫，無非帝力。臣等備位台鼎，日奉聖謨，無任忭舞慶快歡呼踴躍之至。
伏奉宸翰，以邊塞未靜，將帥乏才，唯務誅求，不謀兵食者。伏以陛下自即位已來，正朝廷而舉典法，肥天下而壽群生，故能不血刃以收河湟，用文誥而降羌寇，干戈偃戢，遠邇安寧。今者尚以戌邊，未得高枕，深憂將帥，不副憂勤。或但恣於侵貪，或不事其兵食，須有戒勵，形於詔書。此乃周文小心克勤，大禹不自滿假，比於聖德，無以過焉。臣等備位鼎司，親奉睿旨，銘鏤肝鬲，專令防虞。無任忭躍屏營之至。
右。中使某至，奉宣聖旨，賜臣等新絲者。伏以繭蠶所係，在於纂組，言功之大，與食爭先。陛下仁德動天，雨澤順序，柔桑沃若，蠶女工勤，皛比凝霜，縈如委霧，繭稅不逋於鄉井，被覆皆遍於華夷，盡荷皇慈，同歌帝力。臣等備位台席，親逢盛時，無任踴躍歡忭感恩之至。
臣某言。伏奉今月日制書，除臣某官同中書門下平章事。祇奉成命，進退失圖，捧詔兢惶，銜恩戰栗。臣誠惶誠恐頓首頓首。臣本書生，仕逢聖代，掌綸言於西掖，作藩守於名邦，自顧才能，已是逾越。陛下獎遇不次，拔擢過分，春闈典貢，地官掌財，鹹無政能，粗免愆闕。及擢為管榷，累受寵榮，雖竭盡疲駑，欲裨萬一，而才智疏拙，不效涓塵。夫宰相之任，前賢有言，如涉川有舟，如幽室有燭，代天理物，為人具瞻。豈伊小臣，而膺大任？今朝廷髦俊並作，名德森然，或多曆庶官，皆有功實，或四方屏翰，已著勳勞，舉而用之，無不可者。如臣凡淺，豈宜委任？伏乞俯回天鑒，更擇時賢，必能丹青帝圖，金玉王度，使微臣無屍祿之誚，聖主有得賢之名，大量唯微臣獲安，實亦天下幸甚，無任悃懇血誠之至。
臣某言。臣伏奉今月日批答，令臣宜斷來表，不許牢讓者。仰承鴻澤，跪奉芝緘，戰越失圖，啟處無地。臣某誠惶誠恐頓首頓首。臣昨奉詔書，付以魁柄，自顧鬥筲之器，樸樕之才，乘恩寵時，竊棟梁任，隻合效蔡謨堅臥，孔霸懇辭。尚猶拜謝天顏，進見卿士，榮忝既積，憂惶實深。是以拜章上陳，懇辭自敘，冀回聖鑒，更擇時賢。豈意睿旨重臨，綸言再下，不令徇誌，且遣守官，大君之成命已行，微臣之丹懇不遂，誓當戮力盡瘁，粉骨捐軀，知無不為，見死寧避，冀答君親生成之德，用酬乾坤覆育之恩。無任感激血誠慚惶戰越之至。謹奉陳謝以聞。
右。臣某言。伏以降誕之辰，生靈同慶，合均天之廣樂，九奏諧和；令錫宴於仙祠，百辟歡忭。臣等幸生聖代，獲備台階，雖欲殺身，豈酬大造。無任感恩踴躍之至。
右。臣某等言。伏以大慶吉辰，榮沾錫宴，鴻恩繼至，王人薦臨。旨酒名茶，玉食仙果，來於禦府，莫匪天慈。適口忘憂，已滿小人之腹；殺身粉骨，難酬聖主之恩。臣無任感恩忭躍之至。
右。中使某至，奉宣聖旨，賜臣告身一通、馬一匹並鞍轡。臣生逢聖代，竊位岩廊。奉告令之詔書，丹霄之雨露猶濕；錫代勞之駿馬，內棧之風雲尚隨。寶軸煥絲綸之言，逸足騁拳奇之態。螢光爝火，何裨日月之明；弱質孤根，但荷乾坤之德。殺身寧報，撫己知慚。無任感恩忭躍懇悃之至。
右。舊例，宰臣每於閣內及延英奏論政事，及退歸中書，知印宰臣盡書其日德音及宰臣奏事，送付史館，名時政記，史官憑此編入簡策。伏以敷陳時政，承奉聖旨，事非一端，時移數刻，退朝循省，執筆讚論，但記出已之辭，或忘同列之對。若獻替之說或闕，則史策之書不詳。臣今商量，每閣內奏事及延英對回，陛下所降德音，宰臣所奏公事，人自為記，共成一篇。既得精詳，必無遺漏，付與史氏，便得直書。伏乞天恩，永為常式。
右。今月十八日，中使某至，奉宣聖旨，令臣領江西觀察使紇幹眾所寄撰《韋丹遺愛碑文》人事彩絹三百匹者。恩隨幸至，榮與利並，抃躍慚惶，罔知所措。伏惟皇帝陛下皇天縱聖，赫日資明，大獎功勞，不計存沒，舉韋丹江西之績，特令微臣撰碑。墮淚之思，豈慚羊祜；黃絹之妙，實愧蔡邕。今者更蒙恩私，廣受絲帛，捧戴兢惕，無地容身。不勝感恩慚悚之至。
具官臣某等言。伏惟聖敬文思和武光孝皇帝陛下，天覆地容，堯仁舜孝，四海波靜，三春物華，故於彤庭，大開錫宴。竊以三事大僚，百司庶府，願持玉卮，上千萬壽。未敢專擅，伏俟德音。輕瀆宸嚴，無任戰越之至。
具官臣某等言。遲日正麗，廣場洞開，張仙樂者三千餘人，列正羞者二十六豆。酒傾瑤甕，食置雕盤，列圭組以成行，酌金罍以為勞。屬饜而止，飽德以歸，既醉太平之風，共樂仁壽之域。千年一遇，百辟同歡，臣等備位台司，親逢聖日，歡呼抃躍，不能自勝。
具官臣某等言。叨陪錫宴，竊睹鈞天，百品並陳，三酒皆具，微臣所誌，已極滿盈。豈意鴻澤重沾，錫賚殊等。朱綠元黃這繒彩，精金文錦之珍奇，捧戴自天，啟處無地，不勝抃躍感恩之至。
前件官執德以進，向道而行，藹有令名，備曆清貫。掌綸言於西掖，才稱發揮；參密命於內庭，眾推忠慎。自珥貂近侍，主鑰東門，聲實益重於搢紳，磨涅始彰其堅白。伏以南省實天下根本，兩丞為百司管轄，苟非其選，必致敗官。今若以臣所任，回授敬複，庶能肅清台閣，提舉紀綱，既曰陟明，實不虛受。伏乞天恩，允臣所請。
伏準某年月日敕，內外文武常參官上後三日，宜舉一人自代者。伏以前件官仁義素彰，文學早著，揚曆台閣，宣昭令名。嚐為諫官，無所避忌；及領藩鎮，實惠疲羸。頃者不附權臣，例遭左官，今逢明代，猶典小州。伏以封還詔書，駁正時事，職業實重，選擇宜精。今若以臣此官，回與蔣係，既不虛受，實為陟明。伏乞聖慈，允臣所請。謹狀。
某啟。伏以相公自專魁柄，一闡大猷，鎮撫四夷，訓導百吏，無不信順，皆有程品。猶尚不遺微賤，特降慰誨，重疊滿幅，榮耀闔門，捧戴生光，啟處無地。聞於白屋之輩，皆願殺身；詢於黃耇之徒，以為異事。慰示天下，長育人材，魚頡鴻冥之潛，邱中島上之隱，皆可以結戀隨指，效用盡心，接地際天，日出月入，盡得臣妾，無不謳歌。蒼生禺禺，實有所望，某一門骨肉，皆受恩知，效命之誠，瀝血自誓，無任攀戀感激懇悃之至。謹狀。
某啟。伏以近日當州人吏往來，及諸道賓客行過，皆傳相公以淮海之地，災旱累年，仁憫之心，憂念深切，廣求人瘼，大革土風，恤養疲羸，抑挫豪猾。備職者思勵其已，業官者得用其能，鰥寡孤恂，飛沉動植，仁煦必及，惠愛無遺。吏不敢欺，法能必束，上行下效，家至戶到，閭裏安泰，史冊未聞。竊以聖上倚注既深，相公勳業愈重，況茲異政，即達宸聰。伏料窮邊絕塞，將議息兵，宣室明庭，必思舊德，重秉鈞軸，固在旬時。某忝跡門牆，不勝抃躍，攀望棨戟，下情無任戀結之至，謹狀。
某啟。人惟樸樕，材實朽下，三守僻左，七換星霜，拘攣莫伸，抑鬱誰訴。每遇時移節換，家遠身孤，吊影自傷，向隅獨泣。將欲漁釣一壑，棲遲一邱，無易仕之田園，有仰食之骨肉。當道每歎，未路難循，進退唯艱，憤悱無告。今者大君繼統，賢相秉鈞，遺墜必舉，髦雋並作。伏惟尚書秩高天爵，德冠人倫，為搢紳之紀綱，作朝廷之標表。凡遊門館，莫非雋賢，至於小人，最為凡器。頃者幸以屬郡，祇事廉車，奉約束而雖嚴，滌昏蒙而無術，實多愆闕，每賴恩容。敢望尊嚴，特自褒舉，手示遠降，羈魂震驚，感激彷徨，涕淚迸落。便無跛倚，如生羽翰，全忘鼠循，忽欲鳥舉。雖闕下一召，歲中四遷，校其光榮，不能逾越。《禮》曰： 「君子愛其死，以有待也；養其身，以有為也。」是小人忘生殺身之地，刳腸奉首之報，今得之矣，複何求焉？江山絕域，登臨己秋，猿吟鳥思，草衰木墜。黎侯寓衛，有《式微》之詩；趙王遷房，創山木之詠。流落多戚，今古同塵，回望門牆，涕戀唯積。起居末由，無任血誠懇悃之至。謹狀。
某啟。某比於流輩，疏闊慵怠，不知趨向，唯好讀書，多忘，為文格卑。十年為幕府吏，每仲束於簿書宴遊間。刺史七年，病弟孀妹，百口之家，經營衣食，複有一州賦訟。私以貧苦焦慮，公以愚恐敗悔。仍有嗜酒多睡，廁於其間，是數者相遭於多忘格卑之中，書不得日讀，文不得專心，百不逮人。所尚業，複不能尺寸銖兩自強自進，乃庸人輩也，複何言哉！今者欲求為贄於大君子門下，尚可以為文而為其禮，《詩》所謂「有面目，視人罔極」者也。謹敢繕寫所為文凡二十首，伏地汗赧，不知所雲。謹狀。
