某再拜。閣下以德行文章，有位於明時，如望江、漢，見其去之沓天，洸汪澶漫，不知其所為終始也。復自開幕府已來，辟取當時之名士，禮接待遇，各盡其意。後進絜絜以節義自持者，無不願受閣下廻首一顧，舒氣快意，自以滿足。今藩鎮之貴，土地兵甲，生殺與奪，在一出口，終日矜高，與門下後進之士，搉得失去就於分寸銖黍間，多是其人也。獨閣下不自矜高，不設壍壘，曲垂情意，以盡待士之禮。然知後進絜絜以節業自持者，願受閣下廻首一顧，舒氣快意，自以滿足。此固然也，非敢苟佞其辭以取媚也。不知閣下俯仰延遇之去就，幣帛筐篚之多少，飲食獻酬之和樂，各用何道？閑夜永日，三五相聚，危言峻論，知與不知，莫不願盡心於閣下，壽考福祿，祝之無窮。某雖不肖，則亦千百間其一人數也。
《鹿鳴》，宴羣臣詩，曰：「既飲食之，復實幣帛筐篚，以將其厚意，然後忠臣嘉賓得盡其心矣。」《吉日》詩曰：「宣王能慎微接下，無不盡心以奉其上焉。」自古雖尊為天子，未有不用此而能得多士盡心也，未有不得多士之盡心而得樹功立業流於歌詩也，況於諸侯哉！夫子曰：「君子疾沒世而名不稱。」司馬遷曰：「自古富貴，其名磨滅不可勝紀。」靜言思之，令人感動激發，當寐而寤，在饑而飽。伏希閣下濬之益深，築之益高，緘鐍之益固，使天下之人，異日捧閣下之德，不替今日，則為宰相長育人材，興起教化，國朝房、杜、姚、宋，不足過也。
某也於流輩無所知識，承風望光，徒有輸心效節之志。今謹錄雜詩一卷獻上，非敢用此求知，蓋欲導其志，無以為先也。往年應進士舉，曾投獻筆語，亦蒙亟稱於時。今十五年矣，於頑懜中為之，不知久於其事，能不稍工，不敢再錄新述，恐煩尊重，無任惶懼。謹再拜。
景業足下。僕與足下齒同而道不同，足下性俊達堅明，心正而氣和，飾以溫慎，故處世顯明無罪悔；僕之所稟，闊略疎易，輕微而忽小。然其天與其心，知邪柔利己，偷苟讒諂，可以進取，知之而不能行之。非不能行之，抑復見惡之，不能忍一同坐，與之交語。故有知之者，有怒之者，怒不附己者，怒不恬言柔舌道其盛美者，怒守直道而違己者。知之者，皆齒少氣銳，讀書以賢才自許，但見古人行事，直當如此，未得官職，不覩形勢，絜絜少輩之徒也。怒僕者足以裂僕之腸，折僕之脛；知僕者不能持一飯與僕，僕之不死已幸，況為刺史，聚骨肉妻子，衣食有餘，乃大幸也，敢望其他？然與足下之所受性，固不得伍列齊立，亦抵足下疆壠畦畔間耳。故足下憐僕之厚，僕仰足下之多。在京城間，家事人事，終日促束，不得日出所懷以自曉，自然不敢以輩流間期足下也。
去歲乞假，自江、漢間歸京，乃知足下出官之由，勇於為義，向者僕之期足下之心，果為不繆，私自喜賀。足下果不負天所付與、僕所期向，二者所以為喜，且自賀也，幸甚，幸甚。夫子曰：「吾少也賤，故多能鄙事。」復曰：「不試，故藝。」聖人尚以少賤不試，乃能多能有藝，況他人哉？僕與足下，年未三十為諸侯幕府吏，未四十為天子廷臣，不為甚賤，不為不試矣。今者齒各甚壯，為刺史各得小郡，俱處僻左。幸天下無事，人安穀熟，無兵期軍須、逋負諍訴之勤，足以為學，自強自勉於未聞未見之間。僕不足道，雖能為學，亦無所益。如足下之才之時，真可惜也。向者所謂俊達堅明，心正而氣和，飾以溫慎，此才之可惜也。年四十為刺史，得僻左小郡，有衣食，無為吏之苦，此時之可惜也。僕以為天資足下有異日名聲，跡業光于前後，正在今日，可不勉之。
僕常念生百代之下，未必為不幸，何者？以其書具而事多也。今之言者必曰：「使聖人微旨不傳，乃鄭玄輩為注解之罪。」僕觀其所解釋，明白完具，雖聖人復生，必挈置數子坐於游、夏之位。若使玄輩解釋不足為師，安得聖人復生，如周公、夫子親授微旨，然後為學。是則聖人不生，終不為學；假使聖人復生，即亦隨而猾之矣。此則不學之徒，好出大言，欺亂常人耳。自漢已降，其有國者，成敗興廢，事業蹤跡，一二億萬，青黃白黑，據實控有，皆可圖畫。考其來由，裁其短長，十得四五，足以應當時之務矣。不似古人窮天鑿玄，躡於無蹤，算於忽微，然後能為學也。故曰：生百代之下，未必為不幸也。
夫子曰：「三人行，必有我師焉。」此乃隨所見聞，能不亡失而思念至也。楚王問萍實，對曰：「吾往年聞童謠而知之。」此乃以童子為師耳。參之於上古，復酌於見聞，乃能為聖人也。諸葛孔明曰：「諸公讀書，乃欲為博士耳。」此蓋滯於所見，不知適變，名為腐儒，亦學者之一病。
僕自元和已來，以至今日，其所見聞名公才人之所論討，典刑制度，征伐叛亂，考其當時，參於前古，能不忘失而思念，亦可以為一家事業矣。但隨見隨忘，隨聞隨廢，輕目重耳之過，此亦學者之一病也。如足下天與之性，萬萬與僕相遠。僕自知頑滯，不能苦心為學，假使能學之，亦不能出而施之，懇懇欲成足下之美，異日既受足下之教於一官一局，而無過失而已。自古未有不學而能垂名於後代者，足下勉之。
大江之南，夏候鬱濕，易生百疾。足下氣俊，胸臆間不以悁忿是非貯之，邪氣不能侵，慎防是晚多食，大醉繼飲，其他無所道。某再拜。
夫子曰：「不怨天，不尤人，下學而上達，知我者其天乎？」復曰：「知我者《春秋》，罪我者亦以《春秋》。」此聖人操心，不顧世人之是非也。柱厲叔事莒敖公，莒敖公不知，及莒敖公有難，柱厲叔死之。不知我則已，反以死報之，蓋怨不知之深也。豫讓謂趙襄子曰：「智伯以國士待我，我以國士報之。」此乃烈士義夫，有才感其知，不顧其生也。行無堅明之異，才無尺寸之用，泛泛然求知於人，知則不能有所報，不知則怒，此乃眾人之心也。聖賢義烈之士，既不可到，小生有異於眾人者，審己切也。審己之行，審己之才，皆不出眾人，亦不求知於人，已或有知之者，則藏縮退避，唯恐知之深，蓋自度無可以為報效也。或有因緣他事，不得已求知於人者，苟不知，未嘗退有懟言怨色，形於妻子之前，此乃比於眾人，唯審己求知也。
大和二年，小生應進士舉。當其時，先進之士以小生行可與進，業可與修，喧而譽之，爭為知己者不啻二十人。小生邇來十年江湖間，時時以家事一抵京師，事已即返。嘗所謂喧而譽之為知己者，多已顯貴，未嘗一到其門。何者？自十年來，行不益進，業不益修，中夜忖量，自愧於心，欲持何說復於知己之前為進拜之資乎！默默藏縮，苟免寒饑為幸耳。
昨李巡官至，忽傳閣下旨意，似知姓名，或欲異日必錄在門下。閣下為世之偉人鉅德，小生一獲進謁，一陪讌享，則亦榮矣，況欲異日終置之於榻席之上，齒於數子之列乎？無攀緣絲髮之因，出特達倜儻之知，小生自度，宜為何才可以塞閣下之求，宜為何道可以報閣下之德。是以自承命已來，審己愈切，撫心獨驚，忽忽思之，而不自知其然也。
若蒙待之以眾人之地，求之以眾人之才，責之以眾人之報，亦庶幾異日受約束指顧於簿書之間，知無不為，為不及私，亦或能提筆伸紙，作詠歌以發盛德，止此而已。其他望於古人，責不以及，非小生之所堪任。伏恐閣下聽聞之過，求取之異，敢不特自發明，導說其衷，一開閣下視聽。其他感激發憤，懷愧思德，臨紙汗發，不知所裁。某恐懼再拜。
某白莊先輩足下。凡為文以意為主，氣為輔，以辭彩章句為之兵衛，未有主強盛而輔不飄逸者，兵衛不華赫而莊整者。四者高下圓折，步驟隨主所指，如鳥隨鳳，魚隨龍，師眾隨湯、武，騰天潛泉，橫裂天下，無不如意。苟意不先立，止以文彩辭句，繞前捧後，是言愈多而理愈亂，如入闤闠，紛然莫知其誰，暮散而已。是以意全勝者，辭愈樸而文愈高；意不勝者，辭愈華而文愈鄙。是意能遣辭，辭不能成意，大抵為文之旨如此。
觀足下所為文百餘篇，實先意氣而後辭句，慕古而尚仁義者，苟為之不已，資以學問，則古作者不為難到。今以某無可取，欲命以為序，承當厚意，惕息不安。復觀自古序其文者，皆後世宗師其人而為之，《詩》、《書》、《春秋左氏》以降，百家之說，皆是也。古者其身不遇於世，寄志於言，求言遇於後世也。自兩漢已來，富貴者千百，自今觀之，聲勢光明，孰若馬遷、相如、賈誼、劉向、揚雄之徒。斯人也，豈求知於當世哉！故親見揚子雲著書，欲取覆醬瓿，雄當其時，亦未嘗自有誇目。況今與足下並生今世，欲序足下未已之文，此固不可也。苟有志，古人不難到，勉之而已。某再拜。
伏以三城所治，兵精地要，北鎖太行，東塞黎陽，左京河南，指為重輕。自艱難已來，儒生成名立功者，蓋寡於前代，是以壯健不學之徒，不知儒術，不識大體，取求微效，終敗大事，不可一二悉數。伏以尚書有才名德望，知經義儒術，加以儉克，好立功名。今橫據要津，重兵在手，朝廷搢紳之士，屈指延頸，佇觀政能。況聖主掀擢豪俊，考校古今，退朝之後，急於觀書，已築七關，取隴城，緝為郡縣。今親誅虜，收其土田，取其良馬，為耕戰之具，西復涼州，東取河朔，平一天下，不使不貢不覲之徒敢自專擅？此實聖主之心，事業已彰，臣下明明，無不知之。
伏自尚書樹立，鍛鍊教訓，揀拔法術，尺寸取於古人。若受指顧，必立大功，使天下後學之徒，知成功立事，非大儒知今古成敗者不能為之。復使儒生舒展胸臆，得以誨導壯健不學之徒，指蹤而使之，令其心服，正在今日。
某多病早衰，志在耕釣，得一二郡，資其退休，以活骨肉。亦能作為歌詩，以稱道盛德，其餘息心，亦已久矣。下情日增，瞻仰戀德之切。某恐懼再拜。
伏以鹽鐵重務，根本在於江淮。今諸監院頗不得人，皆以權勢干求，固難悉議停替.其於利病，豈無中策？某自池州、睦州，實見其弊。蓋以江淮自廢留後已來，凡有寃人，無處告訴，每州皆有土豪，百姓情願把鹽每年納利，名曰「土鹽商」。如此之流，兩稅之外，州縣不敢差役。自罷江淮留後已來，破散將盡，以監院多是誅求，一年之中，追呼無已，至有身行不在，須得父母妻兒錮身驅將，得錢即放，不二年內，盡恐逃亡。
今譬於常州百姓，有屈身在蘇州，歸家未得，便可以蘇州下狀論理披訴。至如睦州百姓食臨平監鹽，其土鹽商被臨平監追呼求取，直是睦州刺史亦與作主不得，非裹四千里粮直入城役使，即須破散奔走，更無他圖。其間搜求胥徒，針抽縷取，千計百校，唯恐不多，除非吞聲，別無赴訴。今有明長吏在上，旁縣百里，尚敢公為不法，況諸監院皆是以貨得之，恣為奸欺，人無語路。況土鹽商皆是州縣大戶，言之根本，實可痛心。比初停罷留後，眾皆以為除煩去冗，不知其弊及於疲羸，即是所利者至微，所害者至大。
今若蒙侍郎改革前非，於南省郎吏中擇一清慎，依前使為江淮留後，減其胥吏，不必一如向前多置人數。即自嶺南至於汴宋，凡有寃人，有可控告，奸贓之輩，動而有畏，數十州土鹽商免至破滅。除江淮之大殘，為侍郎之陰德，以某愚見，莫過於斯。若問於鹽鐵吏，即不欲江淮別有留後，若有留後，其間百事，自能申狀諮呈，安得貨財，表裏計會，分其權力，言之可知。伏惟俯察愚衷，不賜罪責。某再拜。
汴州境內，最弊最苦，是牽船夫。大寒虐暑，窮人奔走，斃踣不少。某數年前赴官入京，至襄邑縣，見縣令李式甚年少，有吏才，條疏牽夫，甚有道理，云：「某當縣萬戶已來，都置一板簿，每年輪檢自差，欲有使來，先行文帖，尅期令至，不揀貧富，職掌一切均同。計一年之中，一縣人戶不著兩度夫役。如有遠戶不能來者，即任納錢與於近河雇人，對面分付價直，不令所有欺隱。一縣之內，稍似蘇息。蓋以承前但有使來，即出帖差夫，所由得帖，富豪者終年閑坐，貧下者終日牽船。今即自以板簿在手，輪轉差遣，雖有黠吏，不能用情。」
某每任刺史，應是役夫及竹木瓦磚工巧之類，並自置板簿，若要使役，即自檢自差，不下文帖付縣。若下縣後，縣令付案，案司出帖，分付里正，一鄉只要兩夫，事在一鄉徧着，赤帖懷中藏却，巡門掠斂一徧，貧者即被差來。若籍在手中，巡次差遣，不由里胥典正，無因更能用情。以此知襄邑李式之能，可以惠及夫役，更有良術，即不敢知。
以某愚見，且可救急，因襄邑李生之績效，知先輩思報幕府之深誠，不覺亦及拙政，以為證明，豈敢自述。今為治，患於差役不平，《詩》云：「或栖遲偃仰，或王事鞅掌。」此蓋不平之故，長史不置簿籍一一自檢，即奸胥貪冒求取，此最為甚。某恐懼再拜。
伏覩明詔誅山東不受命者，廟堂之上，事在相公。雖罇俎之謀，算畫已定，而賤末之士，蒭蕘敢陳。伏希捨其狂愚，一賜聽覽。
某大和二年為校書郎，曾詣淮西將軍董重質，詰其以三州之眾，四歲不破之由。重質自誇勇敢多算之外，復言其不破之由，是徵兵太雜耳。徧徵諸道兵士，上不過五千人，下不至千人，既不能自成一軍，事須帖附地主，名為客軍。每有戰陣，客軍居前，主人在後，勢羸力弱，心志不一，既居前列，多致敗亡。如戰似勝，則主人引救，以為己功，小不勝，主人先退，至有殲焉。初戰二年已來，戰則必勝，是多殺客軍，及二年已後，客軍殫少，止與陳許、河陽全軍相搏。縱使唐州軍不能因雪取城，蔡州兵力亦不支矣，其時朝廷若使鄂州、壽州、唐州祇令保境，不用進戰，但用陳許、鄭滑兩道全軍，帖以宣、潤弩手，令其守隘，即不出一歲，無蔡州矣。
今者上黨之叛，復與淮西不同。淮西為寇僅五十歲，破汴州、襄州、襄城，盡得其財貨，輸之懸瓠，復敗韓全義於溵上，多殺官軍，四萬餘人輸輦財穀，數月不盡。是以其人味為寇之腴，見為寇之利，風俗益固，氣燄已成，自以為天下之兵莫我與敵。父子相勉，僅於兩世，根深源闊，取之固難。夫上黨則不然，自安、史南下，不甚附隸，建中之後，每奮忠義，是以郳公抱真能窘田悅，走朱滔，常以孤窮寒苦之軍，橫折河朔彊梁之眾。貞元中，節度使李長策卒，中使提詔授與本軍大將，但軍士附者即授之。其時大將來希皓為眾所服，中使將以手詔付之，希皓言於眾曰：「此軍取人，合是希皓，但作節度使不得，若朝廷以一束草來，希皓亦必敬事。」中使言：「面奉進旨，只令此軍取大將授與節鉞，朝廷不別除人。」希皓固辭。押衙盧從史其位居四，因潛與監軍相結，超出伍曰：「若來大夫不肯受詔，某請且勾當此軍。」監軍曰：「盧中丞若肯如此，此亦固合聖旨。」中使因探懷取詔以授之，從史捧詔，再拜舞蹈。希皓廻揮同列，使北面稱賀，軍士畢集，更無一言。從史爾後漸畜奸謀，養義兒三千人，日夕煦沫。及父虔死，軍士留之，表請起復，亦只義兒與之唱和，其餘大將王翼元、烏重胤、第五釗等，及長行兵士，並不同心。及至被擒，烏重胤坐於軍門，喻以禍福，義兒三千，一取約束。及河陽取孟元陽為之統帥，一軍無主，僅一月日，曾無犬吠，況於他謀。以此證驗，人心忠赤，習尚書一，可以盡見。
及元和十五年，授與劉悟，時當幽鎮入覲，天下無事，柄廟算者議必銷兵。雄健敢勇之士，百戰千攻之勞，坐食租賦，其來已久，一旦黜去，使同編戶，紛紛諸鎮，停解至多，是以天下兵士聞之，無不忿恨。
至長慶元年七月，幽鎮乘此首唱為亂。昭義一軍，初亦鬱咈，及詔下誅叛，使溫起居造宣慰澤潞，便令發兵。其時九月，天已寒，四方全師未頒冬衣服，聚之授詔，或伍或離，垂手強項，往往誶語。及溫起居立於重榻，大布恩旨，并疏昭義一軍自七十餘年忠義戰伐之功勞，安、史已還叛逆滅亡之明効，辭語既畢，無不歡呼。人衣裋褐，爭出効命。其時用兵處處敗北，唯昭義一軍於臨城縣北同果堡下大戰，殺賊五千餘人，所殺皆樓下步射搏天飛者，賊之精勇無不殲焉，賊中大震。更一月日，田布不死，賊亦自潰。
後一月，其軍大亂，殺大將磁州刺史張汶，因劫監軍劉承階，盡殺其下小使，此實承階侮媟一軍，侵取不已。張汶隨王承元出於鎮州，久與昭義相攻，軍人惡之。汶既因依承階，謀欲殺悟自取，軍人忌怒，遂至大亂，非悟獨能使其如此。劉悟卒，從諫求繼，與扶同者只鄆州隨來中軍二千耳。其副倅賈直言入責從諫曰：「爾父提十二州地歸之朝廷，其功非細，秪以張汶之故，自謂不潔淋頭，竟至羞死。爾一孺子，安敢如此？」從諫恐悚，不敢出言。一軍聞之，皆陰然直言之說。值寶曆多故，因以授之，今纔二十餘歲，風俗未改，故老尚存，雖欲劫之，必不用命。
伏以河陽西北，去天井關強一百里，關屬澤州。關隘多山，井泉可鑿，雖有兵力，必恐無功。若以萬人為壘，下窒其口，高壁深壍，勿與之戰。忽有敗負，勢驚洛師。蓋河陽軍士，素非精勇，戰則不足，守則有餘。成德一軍，自六十年來，世與昭義為敵，訪聞無事之日，村落隣里，不相往來。今王司徒代居反側，思一自雪，況聯姻戚，願奮可知。六十年相讎之兵仗，朝廷委任之重，必宜盡節，以答殊私。魏博承風，亦當效順。然亦止於圍一城，攻一堡，刊木堙井，係纍稚老而已，必不能背二十城，長驅上山，徑擣上黨。
其用武之地，必取之策，在於西面。今者嚴紫塞之守備，謹白馬之隄防，祇以忠武、武寧兩軍，以青州五千精甲，三齊兵，青州最勁。宣、潤二千弩手，由絳州路直東徑入，不過數日，必覆其巢。何者？昭義軍糧盡在山東，澤、潞兩州全居山內，土瘠地狹，積穀全無。是以節度使多在邢州，名為就粮，山東粮穀既不可輸，山西兵士亦必單鮮，擣虛之地，正在於此。後周武帝大舉伐齊，路由河陽，吏部宇文㢸曰：「夫河陽要衝，精兵所聚，盡力攻圍，恐難得志。如臣所見，彼汾之曲，戍小山平，用武之地，莫過於此。」帝不納，無功而還。後復大舉，竟用㢸計，遂以滅齊。前秦苻堅遣將王猛伐後燕慕容偉，大破偉將幕容評於潞州，因遂滅之，路亦由此。北齊高歡再攻後周，路亦由此而西。後周名將韋孝寬、齊王攸常鎮勳州玉璧城。今絳州稷山縣是也。故東西相伐，每由此路，以古為證，得之者多。
以某愚見，不言劉稹終不能取，貴欲速擒，免生他患。昨者北虜才畢，復生上黨，賴相公廟算深遠，北虜即日敗亡。儻使北虜至今尚存，沿邊猶須轉戰，廻顧上黨，豈能計除。天下雖言無事，若上黨久不能解，別生患難，此亦非難。自古皆因攻伐未解，旁有他變，故孫子曰：「兵聞拙速，未覩巧之久也。」伏聞聖主全以兵事付於相公，某受恩最深，竊敢干冒威嚴，遠陳愚見，無任戰汗。某頓首再拜。
伏以太尉持柄在上，當軸處中，未及五年，一齊四海，德振法束，貪廉懦立，有司各敬其事，在位莫匪其任。雖九官事舜，十人佐周，校於太尉，未可為比。
伏以江淮賦稅，國用根本，今有大患，是劫江賊耳。某到任纔九月日，尋窮詢訪，實知端倪。夫劫賊徒，上至三船兩船百人五十人，下不減三二十人，始肯行劫，劫殺商旅，嬰孩不留。所劫商人，皆得異色財物，盡將南渡，入山博茶。蓋以異色財物，不敢貨於城市，唯有茶山可以銷受。蓋以茶熟之際，四遠商人，皆將錦繡繒纈、金釵銀釧，入山交易，婦人稚子，盡衣華服，吏見不問，人見不驚。是以賊徒得異色財物，亦來其間，便有店肆為其囊橐，得茶之後，出為平人，三二十人挾持兵仗。凡是鎮戍，例皆單弱，止可供億漿茗，呼召指使而已。鎮戍所由，皆云「賒死易，就死難」。縱賊不捉，事敗抵法，謂之賒死；與賊相拒，立見殺害，謂之就死。若或人少被捉，罪抵止於私茶，故賊云︰「以茶壓身，始能行得。」言隨身有茶，即人不疑是賊。凡千萬輩，盡販私茶。
亦有已聚徒黨，水劫不便，逢遇草市，泊舟津口，便行陸劫。白晝入市，殺人取財，多亦縱火，唱棹徐去。去年十月十九日，劫池州青陽縣市，凡殺六人，內取一人，屠刳心腹，仰天祭拜。自邇已來，頻於隣州，大有劫殺，沉舟滅跡者，即莫知其數。凡江淮草市，盡近水際，富室大戶，多居其間。自十五年來，江南、江北，凡名草市，劫殺皆徧，只有三年再劫者，無有五年獲安者。一劫之後，州縣糜費，所由尋捉，烽火四出。凡是平人，多被恐脅，求取之外，恩讎並行，追逮證驗，窮根尋葉，狼虎滿路，狴牢充塞。四五月後，炎鬱蒸濕，一夫有疾，染習多死，免之則蹤跡未白，殺之則贓狀不明。一獄之中，凡五十人，中二十人悉是此輩。至於真賊，十人不得一。
濠、亳、徐、泗、汴、宋州賊，多劫江西、淮南、宣、潤、等道，許、蔡、申、光州賊，多劫荊襄、鄂岳等道。劫得財物，皆是博茶，北歸本州貨賣，循環往來，終而復始。更有江南土人，相為表裏，校其多少，十居其半。蓋以倚淮介江，兵戈之地，為郡守者，罕得文吏，村鄉聚落，皆有兵仗，公然作賊，十家九親，江淮所由，屹不敢入其間。所能捉獲，又是沿江架船之徒，村落負擔之類，臨時脅去，分得涓毫，雄健聚嘯之徒，盡不能獲。為江湖之公害，作鄉閭之大殘，未有革釐，實可痛恨。
今若令宣、潤、洪、鄂各一百人，淮南四百人，每船以三十人為率，一千二百人分為四十船，擇少健者為之主將，仍於本界江岸創立營壁，置本判官專判其事，揀擇精銳，牢為舟棹，晝夜上下，分番巡檢，明立殿最，必行賞罰。江南北岸添置官渡，百里率一，盡絕私載，每一宗船上下交送。同阻風，風便同發，名為一宗。是桴鼓之聲，千里相接，私渡盡絕，江中有兵，安有烏合蟻聚之輩敢議攻劫。
或曰：「制置太大，不假如此。」答曰：今西北邊禦未來之寇，備向化之戎，長傾東南物產，供百萬口。況長江五千里，來往百萬人，日殺不辜，水滿冤骨，至於嬰稚，曾不肯留。葛伯殺餉童子，湯征滅之，蓋以童子無知而殺之，王者不捨其罪。今長江連海，羣盜如麻，驟雨絕絃，不可尋逐，無關可閉，無要可防。今者自出五道兵士，不要朝廷添兵，活江湖賦稅之鄉，絕寇盜劫殺之本，政理之急，莫過於斯。若此制置，凡去三害，而有三利。人不寃死，去一害也；鄉閭獲安，無追逮證驗之苦，去二害也；每擒一私茶賊，皆稱買賣停泊，恣口點染，鹽鐵監院追擾平人，搜求財貨，今私茶盡黜，去三害也；商旅通流，萬貨不乏，獲一利也；鄉閭安堵，狴犴空虛，獲二利也；擷茶之饒，盡入公室，獲三利也。三害盡去，三利必滋，窮根尋源，在劫賊耳。
故江西觀察使裴誼，召得賊帥陳璠，署以軍中職名，委以江湖之任。陳璠健勇，分毫不私，自後廉察，悉皆委任。至今陳璠每出彭蠡湖口，領徒東下，商船百數，隨璠行止，璠去之後，惘然相弔。安有清朝盛時，太尉在位，反使萬里行旅依一陳璠？
某詳觀格律勅條百二十卷，其間制置無不該備，至於微細，亦或再三，唯有江寇，未嘗言及。今四夷九州，文化武伏，奉貢走職，罔不如法，言其功德，皆歸太尉。敢率愚衷，上干明慮，冀裨億萬之一，無任戰汗惶懼之至。某謹再拜。
天生相公輔仁聖天子，外齊武事，內治文教。被權衡稱量者，不失銖黍；受威烈懾怛者，蚓縮魚藏。百職率治，中外平一，伏惟相公功德，無與為比。
往者彭城驕強，頑卒數萬，聯三齊舊風，振天下餉道。重弓束矢，大刀長矛，不受指揮，自有信誓。王侍中生於其間，稱為健黠，奔馬潛出，不敢廻顧。高僕射寬厚聞名，能治軍事，舉動汗流，拜于堂下。及乎不受李司徒，臠食其使者，風波不廻，氣勢已去。自淮北渡，由洛東下，漕輓行役，出泗上者，稚長相賀。藩鎮欲生事樹功者，橫激旁搆，廟堂謀議，不知所出。相公殿一家僮，馳入萬眾，無不手垂目瞪，露刃弦弓，偶語腹非，或離或伍。相公氣壓其驕，文誘其順，指示叛臣賊子覆滅之蹤，鋪陳忠臣義士榮顯之效，皇威坌湧於言下，狼心頓革於目前。然後剔刮根節，銷磨頑礦，日教月化，水順雪釋。吐飯飽之，解衣暖之，威驅恩收，禮訓法束。一年人畏，二年人愛，三年化成，截成一邦，俗同三輔。當此之時，遲廻之間，有勇力者一唱而起，徵兵數十萬，大小且百戰，然後傅其壘，鉤其垣，得其罪人，天下固已困矣。而天下議者必曰：「某名將也，某善用兵也，雖疏爵上公，裂土千里，其酬尚薄。」此必然之說也。故曰：見勝不過眾人之所知，非善之善者也；戰勝而天下曰善，非善者也；百戰百勝，非善之善者也；能不戰而屈人之兵，乃善之善者也。是相公手攜暴虎貪狼，化為耕牛乘馬，退數十萬兵，解天下之縛，秪於談笑俯仰燕享筆硯之間耳。以此校之，斯過古人萬萬遠矣。
復自持統大相，開張教化，外制四夷，內循百度，長育人材，興起頹弛，心迎誌釋，罔有怨嗟。是以天下帖泰，蝗死災去，饑人復飽，流人復安，內外遠近，率職奉法，不聞其他。如周有召穆公、仲山甫，漢有魏相、邴吉，國朝姚、宋二公，文事武事，居中處外，固不是倚。國家有天下二百三十餘年，盛溢兩漢，功侔三代，今復生相公輔佐仁聖天子，天時人事，即自將來，福祿昌熾，卜之無窮，天下孰不幸甚！
某僻守荒郡，亦被陶鈞，齒髮甚壯，志尚未衰，敢不自強，冀答天造，無任感激悃懇之至。某恐懼再拜。
今日輕重，望于幾人，相位將權，長材厚德，與輕則輕，與重則重，將軍豈能讓焉。昔者齊盜坐父兄之舊將，七十年來，海北河南泰山，課賦三千里，料甲一百縣，獨據一面，橫挑天下。利則伸，鈍則滿鏃而不發，約在子與孫，孫與子，血絕而已。此雖使鐵偶人為六軍，取不孔易，況席征蔡之弊，天下消耗，燕蟠趙伏，用齊卜我。當此之時，一年不能勝，則百姓半流；二年不能勝，則關東之國孰知其變化也。將軍一心仗忠，半夜興義，昧旦而已齊族矣。疆土籍口，探出僭物重寶，仰關輦上，是以趙一搖，燕一呼，爭來汗走，一日四海廓廓然無事矣。伏惟將軍之功德，今誰比哉！是以初守滑臺為尚書，守潞為僕射，乃作司空，乃作司徒，爰開丞相府，平章天下，越錄躐等，驟得富貴。古今之人，亦將軍止已矣。將軍德於國家甚信大，國家復之於將軍雅亦無與為大矣。
今者上黨足馬足甲，馬極良，甲極精，後負燕，前觸魏，側肘趙。彼三虜屠囚天子耆老，劫良民使叛，銜尾交頸，各蟠千里，不貢不覲，私贍妻子，王者在上，此輩何也？今者上黨馳其精良，不三四日與魏決於漳水西，不五六日與趙合於泜水東，縈太原，排飛狐，緩不二十日與燕遇於易水南。此天下之郡國，足以事區區於忠烈，無如上黨者。明智武健，忠寬信義，知機便，多算畫，攻必巧，戰不負，能使萬人樂死赴敵，足以事區區於忠烈，天下之人無如將軍者。爵號祿位，富貴休顯，宜驅三族，上校恩澤，宜出萬死，以副倚注，天下之人亦無如將軍者。是將軍負天下三無如之望也。
始者將軍賴齊，然後得祿仕，入臥內等子弟，一身聯齊，累世之逆，卒境上爭首，其恩甚厚，其勢甚不便。將軍以為大仁可以殺身，大忠不顧細謹，終探懷而取之。今者將軍負三無如之望，上戴天子，四海之大，以為緩急，所宜日夜具申喧請，今默而處者四五歲矣。負天下之三無如者，宜如是邪？不宜如是耶？是以天下之小人，以為將軍始者取齊，見利而動，今者安潞，見義而止。而若是，則天下利無窮，義有限，走無窮，背有限，則安可識之哉。其有識者則曰：不然，夫桓、文之霸也，先脩刑政，然後事事。近有山東士人來者，咸道上黨之政，軍士兵吏之詳，男子畝，婦人桑，老者養，孤者庇，上下一切，罔有紕事。暨乎政庭，則將軍不知尊，布衣不知卑。諸侯之驕久矣，是以高才之人，不忍及門；仁政不施久矣，是以暴亂不止。若此者，將軍是行仁政，來高才，苟行仁政、來高才，若非止暴亂，尊九廟，峻中興，復何汲汲如是邪！
在漢伯通，在晉牢之，二人功力不寡，一旦誅死，人豈寃之？苻秦相猛，將終戒視後禍，大唐太尉房公，忍死表止伐遼。此二賢當時德業，不左諸人，尚死而不已，蓋以輔君活人為事，非在矜伐邀引為心也。伏惟將軍思伯通、牢之所以不終，仰相猛、房公之所以垂休，則天下之人，口祝將軍之福壽，目睹將軍盛德之形容，手足必不敢加不肖於將軍之草木，此乃上下萬世，烈丈夫口念心禱而求者。今將軍盡能有之，豈可容易而棄哉！
大唐二百年向外，叛者三十餘種，大者三得其二，小者亦包裹千里，燕、趙、魏、潞、齊、蔡、吳、蜀，同歡共悲，手足相急，陳刺死、帳下死、圍悉死、伏劍死、斬死、絞死，大者三歲，小或一日，已至于盡死。曰忠曰義，則有父子同壇，兄弟繼踵，論罪則曰有某功，論功則曰捨某罪。伏惟十二聖之仁，一何汪汪焉，天之校惡滅逆，復何一切焉。此乃盡將軍所識，復何云云，小人無位而謀，當死罪。某恐懼再拜。
伏以睦州治所，在萬山之中，終日昏氛，侵染衰病。自量忝官已過，不敢率然請告，唯念滿歲，得保生還。不意相公拔自汙泥，升於霄漢，卻收斥錮，令廁班行，仍授名曹，帖以重職。當受震駭，神魂飛揚，撫已自驚，喜過成泣，藥肉白骨，香返遊魂，言於重恩，無以過此。
