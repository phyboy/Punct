秀才盧生名霈，字子中。自天寶後，三代或仕燕，或仕趙，兩地皆多良田畜馬。生年二十，未知古有人曰周公、孔夫子者，擊毬飲酒，馬射走兔，語言習尚，無非攻守戰鬬之事。
鎮州有儒者黃建，鎮人敬之，呼為先生，建因語生以先王儒學之道，因復曰：「自河而南，有土地數萬里，可如燕、趙比者百數十處。有西京、東京，西京有天子，公卿士人畦居兩京間，皆億萬家，萬國皆持其土產，出其珍異，時節朝貢，一取約束。無禁限疑忌，廣大寬易，嬉遊終日。但能為先王儒學之道，可得其公卿之位，顯榮富貴，流及子孫，至老不見戰爭殺戮。」生立悟其言，即陰約母弟雲，竊家駿馬，日馳三百里，夜抵襄國界，捨馬步行，徑入王屋山，請詣道士觀。道士憐之，置之外門廡下，席地而處。始聞《孝經》、《論語》。布褐不襪，捽草為茹，或竟日不得食，如此凡十年。年三十，有文有學，日閑習人事，誠敬通達，汝、洛間士人稍稍知之。
開成三年，來京師舉進士，於羣輩中酋酋然，凡曰進士知名者多趨之，願與之為交。生嘗曰：「丈夫一日得志，天子召座於前，以笏畫地，取山東一百二十城，唯我知其甚易爾！」因言燕、趙間山川夷險，教令風俗，人情之所短長，三十年來王師攻擊利與不利，其所來由，明白如彩畫，一一可以目覩。
開成四年，客遊代州南歸，某月日，於晉州霍邑縣界，晝日盜殺之。京師名進士聞之，多有哭者，資其弟雲至霍邑取生喪來長安。以某年月日，葬於城南某鄉里，其所資費，皆出於交遊間。曾祖昌嗣，涿州刺史；祖顗，易州長史；父勸，鎮州石邑令。某常以生之材節薦生於公卿間，聞生之死，哭之，因誌其墓。
會昌五年十二月，某自秋浦守桐廬，路田錢塘，龔軺袖詩以進士名來謁，時刺史趙郡李播曰：「龔秀才詩人，兼善鼓琴。」因令操《流波弄》，清越可聽。及飲酒，頗攻章程，謹雅而和。飲罷，某南去，舟中閱其詩，有山水閑淡之思。後四年，守吳興，因與進士嚴惲言及鬼神事，嚴生曰：「有進士龔軺，去歲來此，晝坐客館中，若有二人召軺者，軺命駕甚速，始跨鞍，馬驚墮地，折左脛，旬日卒。」余始了然。憶錢塘見軺時，徐徐尋思，如昨日事，因知尚殯于野，乃命軍吏徐良改葬于卞山南，去州城西北一十五里。嚴生與軺善，亦不知其鄉里源流，故不得記。嗚呼！胡為而來二鬼，驚馬折脛而死哉？大中五年辛未歲五月二日記。
唐佐四帝十九年宰相牛公諱某，字某。八代祖弘，以德行儒學相隋氏，封奇章郡公，贈文安侯。文安後四世諱鳳及，仕唐為中書門下侍郎、脩國史，於公為高祖。文安後五世集州刺史、贈給事中諱休充，於公為曾祖。集州生太常博士、贈太尉諱紹，太尉生華州鄭縣尉、贈太保諱幼聞，太保生公，孤始七歲。長安南下杜樊鄉東，文安有隋氏賜田數頃，書千卷尚存。公年十五，依以為學，不出一室，數年業就，名聲入都中。故丞相韋公執誼，以聰明氣勢，急於襃拔，如柳宗元、劉禹錫輩，以文學秀少，皆在門下。韋公亟命柳、劉於樊鄉訪公，曰願得一相見。公乘驢至門，韋公曰：「是矣。東京李元禮為後進師，隋奇章公仁德祿位，二者包而有之。」
公登進士上第。元和四年，應賢良直諫制，數強臣不奉法，憂天子熾於武功，詔下第一，授伊闕尉。以直被毀，周歲凡十府奏取不下。伊闕滿歲，郗公士美以昭義軍書記辟，凡三上請，詔除河南尉，拜監察御史。丁母夫人憂，制終復拜監察御史，轉殿中侍御史，遷禮部員外郎、都官員外郎、兼侍御史知雜事。改考功員外郎、集賢殿學士、庫部郎中、知制誥，賜五品命服。
半歲，遷御史中丞。宿州刺史李直臣以贓數萬敗，穆宗得偏辭於中，稱直臣冤，且言有才，宰相言格不用。公以具獄奏，上曰：「直臣有才可惜。」公曰：「彼不才者，無飽食以足妻子，安足慮。本設法令，所以縛束有才者。祿山、朱泚，是才過人而亂天下。」上因可奏，曰：「善。」賜章服金紫，遷戶部侍郎，掌財賦事。上益親重，欲相之。
會中書令韓弘男公武謀曰：「大人守大梁二十年，齊、蔡誅後始來朝，今不以財援中外，設有飛一辭者，誰與保白。」公武賷弘書獻公錢千萬，公笑曰：「此何名為？公亟持去。」明年，弘、公武繼卒，主藏奴與吏訟於御史府，上憐弘大臣父子併死，稚孫將家事，走中使至第，盡取財簿自閱視。凡中外主權多納弘貨，獨朱勾細字曰：某年月日，送戶部牛侍郎錢千萬，不納。上大喜，以指歷簿徧視旁側曰：「果然，吾不謬知人。」言訖，殿上皆再拜呼萬歲。尋以本官平章事。明年，正位中書侍郎，加銀青三品，兼集賢殿大學士，監脩國史。
敬宗即位，與武士畋宴無時，徵天下道士言長生事，公亟諫曰：「陛下不讀玄元皇帝《五千言》以清靜養生，彼道士皆庸人，徒誇欺虛荒，豈足師法。」未一歲，請退，不許，連四月日間，以疾辭。乃以鄂岳六州建節，號武昌軍，命公為禮部尚書、平章事，為節度使。公始至，問民疾苦，皆曰：「城土疎惡，歲輸蘘竹為苫具，奸吏旁緣，主為侵取，費與稅等，歲久，前後政欲畫計策，訖無所施。」公即除去冗長，用公私錢陶塼成城，凡五年乃就。
明年，文宗即位，就加吏部尚書。明年，急徵拜兵部尚書、平章事，重拜中書侍郎、弘文館大學士。鄭注怨宋丞相申錫，造言挾漳王為大逆，狀跡牢密，上怒必殺。公曰：「人臣不過宰相，今申錫已宰相，假使如所謀，豈復欲過宰相有他圖乎！臣為中丞，愛申錫忠良，奏為御史，申錫心臣敢以死保之。」上意解，由是宋不死。
大和六年，西戎再遣大臣贄寶玉來朝，禮倍前時，盡罷東嚮守兵，用明臣附。李太尉德裕時殿劍南西川，上言維州降，今若冠生羌三千人，燒十三橋，擣戎腹心，可洗久恥，是韋臯二十年至死恨不能致。事下尚書省，百官聚議，皆如劍南奏。公獨曰：「西戎四面各萬里，來責曰何事失信？養馬蔚茹川，在平涼郡西。上平涼坂，萬騎綴回中，怒氣直辭，不三日至咸陽橋。西南遠數千里，雖百維州，此時安可用？棄誠信，有利無害，匹夫不忍為，況天子以誠信見責於夷狄，且有大患。」上曰「然」，遂罷維州議。
大和六年，檢校右僕射、平章事、淮南節度使。六年至開成二年，連上章請休官。詔益不許。公曰：「臣惟退罷，可以行誌。」夏五月，以兵付監軍使，拜疏訖，就道。除檢校司空、留守東都。明年，拜左僕射。上恐公不起，詔曰：「朕比有疾，良已，思一面敍。」公不得已，至闕下一拜謝，閉門不出。明年，檢校司空、平章事、襄州節度使，出都門，賜黃彝樽、龍杓，凡六品，名出《周禮》。詔曰：「精金古器，用以比況君子，非無意也。」襄州七年饒假軍人，入賦不一，公至，據地造籍，免貧弱四千萬，均入豪強，皆曰甘心，不出一怨言。
明年，武宗即位，就加司徒。會昌元年秋七月，漢水溢堤入郭，自漢陽王張柬之一百五十歲後，水為最大。李太尉德裕挾維州事，曰修利不至，罷為太子少師。未幾檢校司徒，兼太子少保。明年，以檢校官兼太子太傅、留守東都。劉稹以上黨叛誅死，時李太尉專柄五年，多逐賢士，天下恨怨，以公德全畏之，言於武宗曰：「上黨軋左京，控山東，劉從諫父死擅之，十年後來朝，加宰相，縱去不留之，致稹叛，竭天下力，乃能取。」此皆公與李公宗閔為宰相時事。從諫以大和六年十二月十七日拜闕下，實以其月十九日節度淮南；明年正月，從諫以宰相東遷。河南少尹呂述，公惡其為人，述與李太尉書，言稹破報至，公出聲歎恨。上見述書，復聞前縱從諫去，疊二怒，不一參校。自十月至十二月，公凡三貶至循州員外長史，天下人為公挼手咤駡。公走萬里瘴海上，二年恬泰，若無一事。
今天子即位，移衡州、汝州長史，遷太子少保、少師，凡四年復位。大中二年十月二十七日，薨于東都城南別墅，年六十九。天子恫傷，不朝兩日，册贈太尉，天下善人，執手相弔哭。
公忠厚仁恕，莊重敬慎，未嘗以此八者自勉，而終身益篤。為宰相，急於銓品，凡名清官，不忍持一資以假非其人。以道德謨於天子，每指古義為據，有言機利克迫，必鈲音華。㓢力各切。使之攉破。三大邦去苛碎條約，除大患，其輕巧吏欲賊公愛惡，希嚮所為，渾然終不能見，故所至必大治。衣冠單窮，出俸錢嫁其子女，月與食，歲與衣，資送其死喪，凡數百家。李太尉志必殺公，後南謫過汝州，公厚供具，哀其窮，為解說海上與中州少異，以勉安之，不出一言及於前事。鎮武昌時，軍容使仇士良為監軍使，公律以禮敬。暑甚，大合軍宴，拱手至暮，一不搖扇。益自儉克，平居非公事不出內屏，周三歲，語言舉止，率有常度。仇軍容開成末首議立武宗，權力震天下，每言至公，必合手加顙曰：「清德可服人，但過恡官財，與人無一毫恩分耳。不肯引譽，不敢怨毀，淡居其中。」
公始自河南薦鄉貢士，為郎官考吏部科目選，三開幕府，中丞宰相外，凡取六十餘人，上至將相，次布臺閣，皆當時名士。每暇日讌語寮吏，必言古人脩身行事，旁誘曲指，微警教之，不以己所長人所不及裁量高下，以生重輕。後進歸之，承望聲光，得一言許可，必自矜重。
夫人辛氏，以公封張掖郡，贈僕射祕之長女，士林稱為「婦師」，凡三十年，前公八年歿。五男六女。長曰蔚，監察御史；次曰藂，浙南府協律郎，皆以文行登進士第，不藉公勢；次曰奉倩，河南府洛陽尉；弟二人，皆稚齒。長女嫁戶部郎中上黨苗愔，次女嫁河中節度副使、檢校郎中范陽張洙，次女嫁河南府士曹、集賢校理常山張希復，次女嫁前進士鄧叔，次女未笄，一人始數歲。以某年月日，葬少陵南某鄉某里。銘曰：
道既訛衰，必有以扶。厥公之生，以隆其洿。幽以燭明，暵以雨濡。以教其徒，以佐天子。滅絕霸駮，如有樞柅。摽揭峙倚，巍乎二紀。臣宗德老，鉅傑魁礨。孰為忌畏？潛去南海。不校不辯。旋復顯大，百行渾圓。隣於及年，以歸其全。
周平王次子烈封汝墳侯，秦以汝墳為汝南郡，侯之孫因家焉，遂姓周氏。自烈十八世至西漢周仁，繼烈封侯。其後逃西晉亂，南去黃岡。靈起仕梁為桂州刺史，生炅，在陳為車騎將軍。炅生法明，年十二，一命為巴州刺史，陳滅臣隋，為趙之真定令。隋亂歸黃岡，起兵取蘄、安、沔、黃，武德中，籍四州地請命，授總管蘄、安十六州軍事、光祿大夫，封國於道。太宗命虞世南銘書墓碑。相國為六代孫，曾祖惲，汝州梁縣令；祖沛，左拾遺；皇考頲，右驍衛兵曹參軍，贈禮部侍郎。
公少孤，奉養母夫人以孝聞。舉進士登第，始試祕書正字、湖南團練巡官。母夫人亡，哭泣無時，里人過公廬，曰：「無驚周孝子。」後自留守府監察真拜御史、集賢殿學士。李公宗閔以宰相鎮漢中，辟公為殿中侍御史、行軍司馬。
後一年，復以殿中書職徵歸。時大和末，注、訓用事。夏六月，始逐丞相宗閔，立朋黨語，鉤挂名人，凡白日逐朝士三十三輩，天下悼懾以目。受意附兇者，屢以公為言，注、訓曰：「如去周殿中，恐人益驚。」竟不敢議。注、訓取公為起居舍人。文宗復二史故事，公濡筆立石螭下，丞相退，必召語旁側，窺帝每數十顧。遷考功員外郎，帝曰：「周某不可不見，宜兼前官。」數月，以考功掌言。謝日，帝曰：「就試翰林。」公辭讓堅懇，帝正色以手三麾之，遂兼學士。遷職方郎中、中書舍人，政事細大，必被顧問，公終身不言，事故不傳。
武宗即位，以疾辭，出為工部侍郎、華州刺史，入禁軍二十四內司居華下者，籍役等百姓，不敢妄出一辭。李太尉德裕伺公纖失，四年不得，知愈治不可蓋抑，遷公江西觀察使、兼御史大夫。公既得八州，施展教令，申明約束，發以虔守陳弇贓，坐弇以法死，吏手膠拳，窮鄉遠井，如公在旁。縛出洞寇劉大朴，大朴徒數百人，劚撥根脉，無有遺失。彭蠡東口，戍五百人，上下千里，無一賊跡。遷禮部尚書、鄭‧滑節度使。老將某項領不如教約，公鞭背降為下卒，聲北入魏，皆曰：「周尚書文儒，能治百姓，仁愛兵士，而復敢爾，是豈可犯。」九歲，入拜兵部侍郎、度支兼戶部吏曹事，積邊糧穀九十萬石。
今天子即位，二年五月，以本官平章事。後一月，正位中書侍郎、監修國史，就加刑部尚書。因河湟事議不合旨，以檢校刑部尚書出為劍南東川節度使。明日，入謝，面加檢校右僕射。
公自舉進士第，非其人不交言，旁睨後進，鐫心鏤志。及為將相，近取遠挽，悉置于位。李太尉德裕會昌中以恩撰元和朝實錄四十篇，溢美其父吉甫為相事，公上言曰：「人君唯不改史，人臣可改乎？《元和實錄》皆當時名士目書事實，今不信，而信德裕後三十年自名父功，眾所不知者而書之。此若垂後，誰信史？」竟廢新本。
并帥王宰剷所部財貨，承事貴倖，自請來朝，聲言我取平章事鎮大梁。公上言曰：「宰破太原，取汴州，不知天下治所凡幾得知太原、汴之大者，可飽宰欲？乞宰還鎮，自補其殘。」後二日，還宰詔下。駙馬都尉韋讓求為京兆尹，公言曰：「尹坐堂上，階下拜二赤縣令，屬官將百人，悉可笞辱。非有德者，京兆不可為，豈止取吏事。」讓議竟寢。自此非道求進者鼠遁自屏。
及鎮東蜀一歲，欲歸閑洛師，微得風恙。公曰：「我今去是以疾去，疾愈去非晚。」大中五年，歲在辛未，二月十七日，薨于位，享年五十九。訃至，廢朝三日，册贈司徒，命諫議大夫盧懿弔䘏其家。
公信於朋友，公於為官。事嫠姊，出告返面，家事不敢自專。同曾祖兄弟入門，呵笞奴婢，衣服飲食無二等。免相位西去，送公還者，雖武將散秩，嘆息咨嗟，曰：「周相公無私，我惜其去，豈有私乎！」夫人義興蔣氏，先公某年終。生二男一女。長曰寬饒，崇文校書；次曰咸喜，京兆參軍，皆孝謹有文學。女嫁起居舍人薛蒙。大中六年，歲次壬申，二月十二日，歸葬先塋河南府河陽縣穀陽鄉立行里。銘曰︰
姬之支封，國自為姓。以周為氏，入唐不盛。烈後幾世，厥生賢孫。當唐中興，為唐相臣。文思天子，跨古為治。提起王道，以公為倚。迒音剛。蹊隙竅，去者鳥駛。誰塞誰棘，勞公碎指。三屏大邦，駿壯武事。哺撫稚老，父母赤子。曰將曰相，公其愧幾。指古為比，公其無愧。以公遺去聲。唐，而後公死。不錫壽考，誰其辯之？
韋公會昌五年五月頭始生瘡，召子壻張復魯曰：「三稚女得良壻，死以是託。墓宜以池州刺史杜牧為誌。」復魯曰：「公去歲兩瘡生頭，今始一，尚微，何言之深？」公曰：「吾年二十九官校書郎時，嘗夢涉滻水，既中涴，有二人若舉符召我者。其一人曰：『墳墓至大，萬日始成，今未也。』今萬日矣，天已告我，我其可逃乎？」謝醫不問。以其月十四日，年五十八，薨於位。公從父弟某書公切行，以公命來命牧，牧位哭，序且銘之。
公諱溫，字弘育。韋氏自殷、周、秦、漢，丘明、馬遷、班固輩爭書其人，以光其所為書。至後周逍遙公敻，出世家富貴中，隱身行道，當其時及後代論者，以蜀嚴谷口不能為比。逍遙公五世生潞州上黨尉、贈諫議大夫希元，上黨生吏部侍郎、贈太尉肇，吏部生右補闕、翰林學士、右散騎常侍致仕、贈司空綬，常侍生公，於逍遙公為九代孫。年十一，以明經取第，為太常寺奉禮郎、祕書省校書郎，選判入等，咸陽尉、監察御史。公曰：「是官豈奉養所宜耶！」上疏乞免，改著作佐郎。
當貞元中，常侍公事德宗為翰林學士，帝深於文學，明察人間細微事，事有密切，多委之。歲久，憂畏病心，帝曰：「某之心，我其盡之。」以致仕官屏居西郊，公早夜侍側，溫凊飲食，迎情解意，一經心手，積二十餘年。丁常侍喪，自毀不欲生。後相國李公逢吉以相印鎮武昌，皆虛上職，書卑辭至門，公起赴武昌，未至府，拜監察御史，遷左補闕，事文宗皇帝。時宰相百吏，源條帝功德，選號上獻，公獨再疏曰：「今蜀之東川川溢殺萬家，京師雪積五尺，老幼多凍死，豈崇虛名報上帝時耶？」帝乃止，遂訖十五年不答尊號事。改侍御史、尚書吏部考功員外郎。
當大和九年，文宗思拔用德行超出者，以警𢥠天下，故公自考功不數月拜諫議大夫，召為翰林學士，遂欲相之。公立銀臺外門，下拜送疏入，具道先常侍遺誡，子孫不令任密職，言懇志決。乃命掌書舍人閣下，公復堅讓。不半歲，轉太常少卿。一歲，遷給事中、皇太子侍讀。公復陳先誡，以侍讀辭，自宰相皆曰：「帝以一子請教於公，是宜避邪？」公不聽，凡拜三章，帝終不能奪。
靈武節度使王晏平罷靈武，以戰馬四百疋、兵器數萬事去，罪成，貶康州司戶，不旬日，改撫州司馬。仙韶院樂官尉遲璋以樂官授光州長史。晏平以財膠貴倖，璋大有寵於上，公皆封詔書上還，上比諭之，公持益急，竟以康州還晏平，璋免長史。莊恪太子得罪，上召東西省御史中丞、郎官於內殿，悉疏莊恪過惡，欲立廢之，曰：「是宜為天子乎！」羣公低首唯唯，公獨進曰：「陛下唯一子，不教，陷之至是，太子豈獨過乎？」上意稍平。不數日，遷尚書右丞，朱衣魚章。遷兵部侍郎，亟請丞相，願為治人官，出為陝州防御使、兼御史大夫，服章金紫。
廻鶻窺邊，劉楨繼以上黨叛，東徵天下兵，西出禁兵，陝當其衝，公撫民供事就，不兩告苦。入為吏部侍郎，典一冬選，老吏無所賣。復以御史大夫出為宣、歙、池等州觀察使，賦多口眾，最於江南。公急惡寬窮，益自儉苦，刑律其俗，凡周一歲，無所更改，自至大治。
公幼不戲弄，冠為老成人，解褐得官，出羣眾中，人不敢旁發戲嫚。及為公卿，在朝廷省閣中，大臣見公，若臨絕壑，先忖度語言舉止，然後出發。其所執持不可者，筆一落紙，言一出口，雖天子宰相知不能奪，俯委遂之。不以德行尚人，人自敬畏；不施要結於人，人自親慕。後進凡持節業自許者，獲公一言，矜奮刻削，益自貴重。官卑家貧時，主將家事，在私閫內，高、曾兄弟，鐫琢教誘，嫁娶衣食，無有二等。疾甚將終，悉召親屬賓吏，稱先常侍詩句云「在室愧屋漏」，因曰：「今知沒身不負斯誡。」遂涕下不禁。當夫子世，得七十子，國小俗儉，復有聖人為之師，使生於今，與公相後先，必有能品之者。
夫人隴西李氏，贊善大夫慫之女，先公四歲終。四男︰長礭，前國子監四門助教；次曰璆，前明經；次曰襄；次未免乳。女四人：長嫁南陽張復魯，復魯得進士第，有名於時，為試太常寺協律郎、鄂岳觀察支使；其下皆稚齒相次。銘曰：
德則至矣，位其充乎？如其充兮，可大厥功。以施生人，天先告之。萬日之期，天實為之。
君諱方玄，字景業，刑部尚書、贈司空貞公長子。貞公事憲宗皇帝，兄弟受寄四鎮。在漢南時，戰淮西未利，監軍使崔談峻讒言中，入為太子賓客。後淮西平，李光顏移鄭滑，陳許無帥，帝閑讌獨言曰：「勁兵三萬，誰可付者？」談峻侍側曰：「有大臣，家不三十口，俸錢委庫不取，小僮跣足市薪，此可乎？」帝曰： 「誰為者？」談峻進，即以貞公言，帝即日起貞公為陳許帥。其儉德服人如此。
景業少有文學，年二十四，一貢進士，舉以上第，升名解褐，裴晉公奏以秘書省校書郎，校集賢殿秘書。聰明才敏，老成人爭與之交。後以協律郎為江西觀察支使裴誼觀察判官，有殺人獄，法曹官斷成，當死者十二人，景業訊覆，數日內活十二人寃，尚書以上下考奏。裴公移宣城，授大理評事、團練判官。後尚書馮公宿自兵部侍郎節鎮東川，以監察裏行為觀察判官。不一歲，御史府取為真御史，分察鹽池左藏史盜隱官錢千萬獄，竟遷左補闕，過事必言，不知其他。丞相固言以門下侍郎出鎮西蜀，奏景業以檢校禮部員外郎參節度軍謀事，仍賜緋魚袋。徵拜起居郎，出為池州刺史。
始至，創造籍簿，民被徭役者，科品高下，鱗次比比，一在我手，至當役役之，其未及者，吏不得弄。景業嘗嘆曰：「沈約身年八十，手寫簿書，蓋為此也。使天下知造籍役民，民庶少活。」復定戶稅，得與豪猾沉浮者，凡七千戶，裒入貧弱，不加其賦。堤州南五里，以涉為衢。凡裁減蠹民者十餘事。城東南隅樹九峯樓，見數十里，鑿齊山北面，得洞穴，怪石不可名狀，刊石於巖下，自紀其事。凡四年，政之利病，無不為而去之，罷去上道，老民攀哭。
景業季父刑部侍郎建，與貞公以德行文學俱高一時，時之秀俊，半歸李氏門下。景業復聰明少銳，儉苦溫謹，早與長者遊，備知天下之所治，實慨慷有意於經綸。少在諸侯府，入為朝官，出為刺史，早夜勤苦，為學不已，屈指計量，必伸己志，雖時之名士，亦以此許之。罷池，廉使韋公溫館于宣城。會昌五年四月某日，卒于宣城客舍，年四十三。
七代祖遠，後周柱國大將軍、都督熊‧陝十六州、陽平郡公。曾王父珍玉，綿州昌明令。昌明生雅州別駕、贈右僕射，僕射生貞公遜。先夫人滎陽鄭氏，贈本縣太君；後夫人范陽盧氏。男若干，女若干人。銘曰：
顯莫識其端，幽莫見其緒。已乎景業，何付與之多，而奪之何遽？夭顏病冉，孔子不知其故。於景業兮，杳欲何語？嗚呼哀哉！
亡友邢渙思諱羣。某大和初舉進士第，於東都一面渙思，私自約曰：「邢君可友。」後六年，某於宣州事吏部沈公，渙思於京口事王并州，俱為幕府吏。二府相去三百裏，日夕聞渙思佽助并州，鉅細合宜。後一年，某奉沈公命，北渡揚州聘丞相牛公，往來留京口。并州峭重，入幕多賢士，京口繁要，游客所聚，易生譏議，并州行事有不合理，言者不入，渙思必能奪之。同舍以為智，不以為顓；并州以為賢，不以為僭侵；游客賢不肖，不能私論議以一辭。公事晏懽，渙思口未言，足未至，缺若不圓。某曰：「往年私約邢君可友，今真可友也。」
盧丞相商鎮京口，渙思復以大理評事應府命。今吏部侍郎孔溫業自中書舍人以重名為御史中丞，某以補闕為賀客，孔吏部曰：「中丞得以御史為重輕，補闕宜以所知相告。」某以渙思言，中丞曰：「我不素知，願聞其為人。」某具以京口所見對。後旬日，詔下為監察御史。
會昌五年，渙思由戶部員外郎出為處州。時某守黃州，歲滿轉池州，與京師人事離闊，四五年矣，聞渙思出，大喜曰：「渙思果不容於會昌中，不辱吾御史舉矣。」渙思罷處州，授歙州，某自池轉睦，歙州相去直東西三百里，問來人曰：「邢君何以為治？」曰：「急於束縛黠夷。冗事弊政，不以久遠，必務盡根本。」某曰：「邢君去縉雲日，稚老泣送於路，用此術也。」復問：「閑日何為？」曰：「時飲酒高歌極歡。」某曰：「邢君不喜酒，今時飲酒且歌，是以不用繁慮，而不快於守郡也。」復問曰：「日食幾何？」曰：「嗜彘肉，日再食。」某凡三致專書，曰：「《本草》言是肉能閉血脈，弱筋骨，壯風氣，嗜之者必病風。」數月，渙思正握管，兩手反去背，仆于地，竟日乃識人，果以風疾廢。舟東下，次于睦，兩扶相見，言澀不能拜。語及家事，曰：「為官俸錢，事骨肉親友，隨手皆盡。蓋壯未期病，病未期死，今病必死，未死得生至洛，幸矣，妻兒不能知矣。」
君進士及第，歷官九，歷職八。始太子校書郎，協律郎，大理評事，監察御史，京兆府司錄，殿中侍御史，戶部員外郎，處州刺史，歙州刺史。職為浙西團練巡官、觀察推官、度支巡官，再為浙西觀察推官，轉支使，為戶部員外郎、判度支案；代劉稹，為制使，使鎮、魏料軍食，賜緋服銀章。初副李丞相回，再副高尚書銖，撫安上黨三面征師。大和三年六月八日，卒於東都思恭里，年五十。邢氏，周公次子靖淵封為邢侯，國滅因以為氏。西漢宇為太尉，子綏為司空。曾孫世宗，光武時為驃騎將軍；世宗玄孫顒因居河間。顒當曹魏時，參太祖丞相事，終於太常。邢有河間、南陽，君實河間人，太常後也。後至晉、魏已降，皆有官祿。唐麟臺郎中舉於君為曾祖，麟臺生奉天令待封，奉天生緱氏丞至和，君即緱氏子。
兩娶，前夫人隴西李氏，忠州刺史佐次女；今夫人南陽張氏，壽州刺史植女。四男，曰懌、𢝷、溫郎、壽郎。用某年某月某日，葬于偃師縣某鄉里，葬有月日。其孤立使者，哭告于柩，來京師請銘。銘曰：
十五知書，二十有文。三十登進士，五十終刺史。才能溫良，并包與之，而止於斯。七政在天，一廻一旋。差以氂數，能窮知賢。賢者多夭，不肖壽考。誰為聖魁，孔不能究。無可奈何，付之以命，曰︰「其如命何？」
大和元年舉進士及第，鄉貢上都，有司試於東都，在二都羣進士中，往往有言前十五年有進士李飛自江西來，貌古文高。始就禮部試賦，吏大呼其姓名，熟視符驗然後入。飛曰：「如是選賢耶？即求貢，如是自以為賢耶？」因袖手不出，明日徑返江東。某曰：「誠有是人，吾輩不可得與為伍矣。」後二年，事故吏部沈公於鍾陵、宣城為幕吏，兩府凡五年間，同舍生蘭陵蕭置、京兆韓乂、博陵崔壽，每品量人之等第，必曰：「有道有學有文，如李處士戡者寡矣，是卑進士不舉嘗名飛者。」某益恨未面其人，且喜其人之在世也。
大和九年，為監察御史，分司東都，今諫議大夫李中敏、左拾遺韋楚老、前監察御史盧簡求咸言於某曰：「御史法當檢謹，子少年，設有與遊，宜得長厚有學識者，因訪求得失，資以為官，洛下莫若李處士戡。」某謝曰：「素所恨未見者。」即日造其廬，遂旦夕往來。開成元年春二月，平盧軍節度使王公彥威聞君名，挈卑辭於簡，副以幣馬，請為節度巡官。明年春，平盧府改，西歸病於路，卒於洛陽友人王廣思恭里第，享年若干。
君諱戡，字定臣，七代祖渤海王奉慈；祖杠，衢州盈川令；父䔲，婺州浦陽尉。浦陽晚無子，夫人吳興沈氏夢一人狀甚偉，捧一嬰兒曰：「予為孔丘，以是與爾。」及期而生君，因名曰天授。君幼孤，旁無羣從可以附託，年十餘歲即好學，寒雪拾薪自炙，夜無然膏，默念所記。年三十，盡明《六經》書，解決微隱，蘇融雪釋，鄭玄至于孔穎達輩凡所為疏注，皆能短長其得失。一舉進士，恥不肯試，歸晉陵陽羨里，得山水居之，始開百家書，緣飾事業。每有小功喪，訖制不食肉飲酒，語言行止，皆有法度。陽羨民有鬬諍不決，不之官人，必以詣君。
所著文數百篇，外于仁義，一不關筆。嘗曰：「詩者可以歌，可以流於竹，鼓於絲，婦人小兒，皆欲諷誦，國俗薄厚，扇之於詩，如風之疾速。嘗痛自元和已來有元、白詩者，纖豔不逞，非莊士雅人，多為其所破壞。流於民間，疏于屏壁，子父女母，交口教授，淫言媟語，冬寒夏熱，入人肌骨，不可除去。吾無位，不得用法以治之。」欲使後代知有發憤者，因集國朝已來類於古詩得若干首，編為三卷，目為《唐詩》，為序以導其志。
居江南，秀人張知實、蕭寘、韓乂、崔壽、宋邢、楊發、王廣，皆趨君交之，後皆得進士第，有聲名官職。君尚為布衣，然於君不敢稍怠。君在洛中困甚，河陽節度使蕭洪移鎮鄜州，諫議大夫蕭俶以君言於洪，洪素敬諫議，即欲謁君以請，君曰：「人間譁言洪盜籍外戚，一窺其面，能易吾死，尚且不忍死，況為其黨乎？」居數月，洪果敗。
娶弘農楊氏女，早卒。子二人：長曰審之；次曰鼎郎，始五歲。以某年月，權葬於常州義興縣某鄉里。某於君為晚交，得君最厚，因為之銘曰：
命如煙雲，道比宮宅。煙雲飄揚，莫知往來。為道不至，無以偃息。有道有命，偶然相值。命不在我，不肖亦貴。豈可指此，與彼為市。嗚呼定臣，曰德孔脩，曰學必聖。飭我兢兢，一不言命。可傳其心，以教後生。嗚呼哀哉！
君諱顗，字勝之。曾祖涼州節度使、襄陽公贈、左僕射希望，大父司徒、平章事、太保致仕、岐國公、贈太師某，皇考駕部員外郎、贈禮部尚書某。君幼孤多疾，目視昏近，先夫人不令就學。年十七，讀《尚書》十三篇，《禮記》七篇，《漢書》止《賈誼傳》，不復執卷。年二十四，明年當舉進士，始握筆，草《闕下獻書》、《裴丞相度書》，指言時事，書成各數千字，不半歲，遍傳天下。進士崔岐有文學，峭澀不許可人，詣門贈君詩曰：「賈、馬死來生杜顗，中間寥落一千年。」
年二十五，舉進士，二十六一舉登上第。時賈相國餗為禮部之二年，朝士以進士干賈公不獲，有傑強毀嘲者，賈公曰：「我秪以杜某敵數百輩足矣。」始命試秘書正字、匭使判官。李丞相德裕出為鎮海軍節度使，辟君試協律郎，為巡官。後貶袁州，語親善曰：「我聞杜巡官言晚十年，故有此行。」大和九年夏，君客揚州，六月，授咸陽尉、直史館。君曰：「訓、注必亂，可徐行俟之。」至汴，二兇敗。及洛，以疾辭，東下居揚州龍興寺。丞相奇章公僧孺請君入幕府，君謝曰：「李公在困，未願副知己。」
開成二年春，目益昏，冬遂喪明。李為淮南節度使，復請為試評事，兼監察、觀察支使。兄自馮翊迎醫石至，曰：「是狀腦脂下融，名曰內障，如蠟塞管，蠟去管明，俟脂凝可以抉去，無不愈者。」後二年，石曰「可治」，治不効。自馮翊別迎醫，醫曰：「嗟乎！障有赤脈，如木根橫去，牢不可斷，是法名曰日脚，內障生日脚者，法不可治。」君因居淮南，築室治生，不復言治眼事，聞於天下，無不嗟嘆。君安泰自如，令人旁讀十三代史書，一聞不遺，客來與之議論證引，聽者忘去。年四十五，大中五年二月二十五日卒。一男曰麟師，年十歲；女曰署兒，始五歲。六年二月八日，歸葬先塋，實萬年縣洪源鄉少陵西南二里。某今年五十，假使更生十年為六十人，不夭矣，與君別止三千六百日爾！況早衰多病，敢期六十人乎，忍不抑哀，以銘吾弟。銘曰：
古之達人，以生為寄為夢，以死為歸為覺，不知生偶然乎，其有裁受乎？偶然即泯為大空，與不生同，其有裁受乎？嗚呼！勝之今既歸而覺矣，其自知矣，何為而然乎？嗚呼哀哉！
公諱銓，字謹夫，河西隴右節度使、襄陽公、贈司空之曾孫，司徒、岐國公、贈太師之孫，司農少卿、贈給事中之子。公以岐公蔭，調授揚州參軍、同州馮翊縣丞、衛尉寺主簿、鄂州江夏縣令、復州司馬。年六十，某年月日，終于漢上別業。
岐公外殿內輔，凡十四年，貴富繁大，兒孫二十餘人，晨昏起居，同堂環侍。公為之親，不以進，門內家事，條治裁酌，至於筐篋細碎，悉歸於公，稱謹而治。自罷江夏令，卜居於漢北泗水上，烈日笠首，自督耕夫，而一年食足，二年衣食兩餘，三年而室屋完新，六畜肥繁，器用皆具。凡十五年，起於墾荒，不假人一毫之助，至成富家翁。常曰：「忍恥入仕，不緣妻子衣食者，舉世幾人？彼忍恥，我勞力，等衣食爾，顧我何如？」後授復州司馬，半歲棄去，終不復仕。以某月日，歸葬於長安城南少陵原司馬村先塋。某為從父弟，泣涕而書銘曰：
公侯之家，所業唯官。薄官業農，墾荒室完。入仕多恥，以農力勞。等衣食爾，勞力者賢。歸全故丘，慶期孫子。
君諱希顏，字某。裴氏於百氏中，獨摽其族曰眷，三分之為東西中，君東眷裴，在國朝名位最大曰冕，艱難中定冊立肅宗於靈武而相之，繼相代宗，僅十五年，國史有傳。冕於君為堂伯祖父。王考某，終朗州刺史，娶宣州寧國公滎陽鄭某女，生四男，君為首生。朗州為盩厔、河西令，道、朗二州刺史，公廉剛簡，強於愛人，凡關百姓一毫事，與京兆尹、節度使爭論，大聲於廷府間，前如無人。然未嘗以杖責治家，家人有過失則諭之，諭不變者，出之為良人，終不忍牽鬻於市。將終，鄭夫人泣請遺令，曰：「吾之廐騾，為盩厔時役之，今踰十年，聽其老死，慎不可賣。」言訖而絕。君生浸染仁父之化，溫良柔友，窮居鄠縣，飢寒餘二十年，未嘗出一言以慍不足。司農卿裴及為邕府經略使，辟君為從事，得南方疾歸。大中二年某月日，卒于其家，享年若干。不娶，無子。某娶裴氏，實君之私，其弟覺泣來請銘。銘曰：
