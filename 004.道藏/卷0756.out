灞陵駱處士名峻，字肅之，華州華陰人也。當建中四年，年二十，遊京師。值泚亂，為其黨源休拘，委以事，處士逸，一日夕行二百里，拜親於華陰。因啓度賊終不能東出百里間，鄉里不足憂，願得一見天子於艱危中。遂入奉天，至漢中，屢以兵食干執事者。後長安李懷光踵叛，關中公私饑，李、馬、渾兵十餘萬，計日餉食，有司因請授處士岳州灞陵尉，繫職於饋運間。後四遷上揚州士曹參軍。
至元和初，以母喪去職，哀哭濱死，終喪，因曰：「汚吾跡二十餘年者，食豐衣鮮，以有養也，今可以行吾志也。」乃於灞陵東坡下得水樹以居之。相國杜公黃裳在蒲津，相國張公弘靜在并州、大梁，渾尚書鎬在易定，潘侍郎孟陽在蜀之東川，司徒薛公革在鄭滑，皆挈卑詞幣馬至門，曰：「處士不能一起助我為治乎？」皆以疾辭。長慶初，桂府觀察使杜公凡兩拜章，乞為梧州刺史，詔因授之。眾皆曰：「今黃家洞賊熾，邕、容兵連敗，縮首不出，猶鼎鼈耳。交阯殺都護，復旱亂相仍，朝廷豈捐此三處，不以公治之，而久置公為梧守耶？」處士慘而讓，祇以疾辭解，訖不言其他，爾後人知其堅不可復動矣。
田三百畝，菓蔬占其一，捽墾辛苦，不受人一錢惠。朝之名士，多造其廬，未嘗以栖退超脫之高露於言色。溫敬畏下，如勇於仕進者。論及當代利病，活人緩邊之策，必亹亹盡吐，冀達於在位者，至於安危機鍵之語，默不出口。尤不信浮圖學，有言者必約其條目，引《六經》以窒之，曰：「是乃其徒盜夫子之旨而為其辭，是安能自為之。」善圖山水狀，鑑者比之朱審、王維之儔。里百家鬬訴吉凶，一來決之。凡三十六年，無一日不自得也。以會昌元年十一月某日卒，年七十九。以某月日，歸葬於華陰縣先人之墓。
處士嘗曰：「相國劉公晏，不急征，不橫賦，承亂亡之餘，食數十萬兵者二十餘年，斯過蕭何遠矣。」每長短校量今古富人強國之術。我烈祖司徒岐國公、趙國公李公，當貞元、元和時，儒學術業冠天下，每與處士語，未嘗不嗟嘆其才，恨其尚壯，不可屈以仕，優禮接之。嗚呼賢哉！銘曰：
不見可欲，使心不亂。古之作者，窮栖自斷。去聲。子伯子至，王霸久臥。向栩相趙，馬良車煥。子夏高弟，心中交戰。處士之居，落青門畔。文駟連羈，繡軒交貫。危冠自喜，音戲。前縈後絆。言訖揖去，一如不見。我齒未衰，誰知己知。岐公主師，見必迎喜，語必移時。論兵計食，屈指無遺。功名富貴，不能釣之。諸侯六辟，南服一麾。笑而不答，亦無是非。三百畝田，百實滋繁。三十六年，食具衣完。今其去矣，誰知其端。嗚呼賢哉！
憲宗皇帝即位八年，出嫡女冊封岐陽公主，下嫁于今工部尚書、判度支杜公悰。始，憲宗時，宰相權德輿有壻獨孤郁，為翰林學士，帝愛其才，因命宰相曰：「我嫡女既笄可嫁，德輿得壻獨孤，我豈不得耶？可求其比。」後丞相吉甫進言曰：「前所奉詔，臣謹搜其人。」因名我烈祖司徒岐公曰：「有孫兒悰，年始弱冠，有德行文學，秀朗嚴整。臣嘗為司徒吏，熟其家事，官族世婚，習尚守治，臣一皆忖度，疑悰可以奉詔。」帝即召尚書見，與語大悅，授殿中少監，服章金紫。以元和八年某月日，主下嫁于杜氏，上御正殿。禮畢，由西朝堂出，節幡鼓鐸，儀物畢備，引就昌化里賜第，上御延喜樓，駐止主輪，尚書及賓侍，酒食金帛，奉內樂降嬪御送行。賜第堂有四廡，繢椽藻櫨，丹白其壁，派龍首水為沼。主外族因請，願以尚父汾陽王大通里亭沼為主別館。當其時，隆貴顯榮，莫與為比。
主實憲宗皇帝嫡女，穆宗皇帝母妹，敬宗皇帝、今天子親姑，尚父汾陽王子儀外曾孫。太皇太后始以正妃事憲宗，以太后、太皇太后養愛三朝，凡四十年，德厚慈恕，化充六宮，主以一女之愛，降于杜氏，逮事舅姑。杜氏大族，其他宜為婦禮者，不翅音試。數十人，主卑委怡順，奉上撫下，終日惕惕，屏息拜起，一同家人禮度，二十餘年，人未嘗以絲髮間指為貴驕。始與尚書合謀曰，上所賜奴婢，卒不肯窮屈，奏請納之，上嘉歎許可，因錫其直，悉自市寒賤可制指者。自是閉門落然，不聞人聲，尚書讀書考今古治亂，主職婦事，承奉夫族。時歲獻饋，吉凶賻助，必親自經手，池塞館陊，闢毬場種樹，不數十年，搢紳間雜然稱尚書爲賢。
尚書旋出為灃州刺史，主後尚書行，郡縣聞主且至，殺牛羊大為數百人供具，主至，從不二十人、六七婢，乘驢闒茸，約所至不得肉食。驛吏立門外，舁飯食以返。不數日間，聞于京師，眾譁說以為異事。尚書在灃州三年，主始入後出，中間不識刺史廳屏。尚書治灃州，考治行為天下第一，後為大司徒、京兆尹、鳳翔節度使，朝廷屈指比數，以為凡有中外重難，非尚書不可。主賢益彰，雖至宮闈貴號，亦加尊敬。姑涼國太夫人寢疾，比喪及葬，主奉養早夜不解帶，親自嘗藥，粥飯不經心手，一不以進。既而哭泣哀號，感動他人。
尚書後為忠武軍節度使，所治許州創為節度府五十年，南迫於蔡，屋室卑痹，主居無正堂，處東支屋，恬然六年。許軍強雄，且撐劇寇，自始多用武臣，治各出己，部曲家人，疵政弛法，習為循常，有司用比邊障遠地，擲置不問，民亦甘心。尚書再治之，老民相率兩走闕下，遮丞相馬，叩頭乞留，請樹生祠。及詔追去，攀緣攜扶，哭於道路。尚書治外，主治內，尚書所至必稱，崱崱士力反。為名公偉人，主實有內助焉。穆宗以皇太后，敬主尤為親信，俯首益卑，車服侍使，愈自貶抑，覲謁溫清外，口不言他事。訖穆宗朝，人不以親貴稱。
當貞元時，德宗行姑息之政，王武俊、王士真、張孝忠子聯為國壻。憲宗初寵于頔，來朝，以其子配以長女。皆挾恩佩勢，聚少俠狗馬為事，日截馳道，縱擊平人，豪取民物，官不敢問，戚里相尚，不為以為窮弱。自主降于尚書，壁絕外之，初怒中笑，後皆敬畏。累聖亦指示主德以誡警之，至于今，以主、尚書顯重於中外，戚里亦皆自檢斂，隨短長為善，於是舊俗滅不復有。
尚書自許奉急追詔，主有疾小愈，強不肯留，曰：「去朝興慶宮，縱死於道，吾無恨。」以開成二年十一月某日，薨於汝州長橋驛，年若干。上廢朝三日。其年十二月某日，主喪至京師，比及葬，兩宮弔問，相繼於道。開成三年某月日，上御正殿，詔丞相嗣復攝中書令正衙宣冊，謚曰莊淑大長公主。某年某月日，祔葬于萬年縣洪原鄉少陵原尚書先塋，禮也。生男二人：長曰輔九，年十歲；次曰楊十，始二歲。女二人。某於尚書為從父弟，得以實銘。銘曰：
章武皇帝，唐中興主。刑于正妃，教及嫡女。婉婉帝子，下嫁時賢。影逐響答，隨順纏綿。杜氏大族，枝蔓蟬聯。上有舅姑，高堂儼然。螭綬龜章，玉佩金軒。養色悅意，待後承前。人不我貴，我敬我虔。始終盡禮，大小周旋。餘二十年，誰興間言。貴不召驕，富不期侈。是此四者，倏相首尾。自古名士，或泥於此。孰謂帝子，超脫擺棄。婦職是勤，夫言是指。池荒館陊，屏外不履。淑德柔風，天下傾耳。宜乎壽考，婦女婚子。不錫全祉，孰提神紀。幽石有誌，顯筆有史，流于千祀。
父某皇任檢校吏部郎中兼御史中丞袁州刺史贈太師
公諱某，字某。威儀秀偉，神氣深厚，即之如鑑，望之如春。既冠，識者知不容於風塵矣。貞元十二年，進士中第。十六年，平判入等，授集賢殿校書郎。陝虢觀察使崔公琮願公為賓，而不樂之，挈辭載幣，使者數返。公徐為起之，且曰：「不關上聞，攝職可也。」受署為觀察巡官。後轉京兆府鄠縣尉，遷監察御史、侍御史、刑部員外。丁邠國太夫人憂，杖而能起，人有聞焉。外除，拜吏部員外郎，判南曹事。千人百族，必應進而進，公親自挾格，肖法必留，戾程必黜。每懸榜舉牘，富室權家，汗而仰視，不敢出口。宿吏逡巡，縛手係舌，願措一奸，不能得之。凡二年，遷左司郎中、吏部郎中，加朝散大夫，旋拜諫議大夫，兼知匭使。
穆宗皇帝春秋富盛，稍以畋遊聲色為事，公晨朝正殿，揮同列進而言曰：「十一聖之功德，四海之大，萬國之眾，之治之亂，懸於陛下。自山已東，百城千里，昨日得之，今日失之。西望戎壘，距宗廟十舍。百姓憔悴，蓄積無有。願陛下稍親政事，天下幸甚。」誠至氣直，天子為之動容，斂袖慰而謝之。遷給事中。
敬宗皇帝始即位，旁求師臣。今相國奇章公上言曰非公不可，遂以本官充翰林侍講學士，命服金紫。旋拜中書舍人，仍兼舊職。侍帝郊天，加銀青光祿大夫。高承簡罷鄭滑節度使，滑人叩闕，乞為承簡樹德政碑。內官進曰：「翰林故事，職由掌詔學士。」上曰：「承簡功臣胤也，治吾咽喉地，克有善政，罷而請紀，入人深矣。吾以師臣之辭，且寵異焉。」居數月，魏博節度使史憲誠拜章為故帥田季安樹神道碑，內官執請亦如前辭。上曰：「魏北燕、趙，南控成臯，天下形勝地也。吾以師臣之辭，且慰安焉。」居數月，陳許節度使王沛拜章乞為亡父樹神道碑，內官執請亦如前辭。上曰：「許昌天下精兵處也。俗忠風厚，沛能撫之，吾視如臂。吾以師臣之辭，而彰其忠孝焉。」是三者，皆御札命公，令刻其辭，恩禮親重，無與為比。歷歲，願出守本官，辭懇而遂。禮部缺侍郎，上曰︰「公可也。」遂以命之。二年選士七十餘人，大抵後浮華，先材實。轉兵部侍郎。
今上即位四年，公亟請於丞相閣曰：「願得一方疲人而治之。」除陝虢觀察使、兼御史大夫。先是陝之官人，人必月尅俸錢五千助輸貢于京師者，歲至八十萬。公曰：「官人不能贍私，安能䘏民。吾不能獨治，安可自封。」即以常給廉使雜費，下至于鹽酪膏薪之品，十去其九，可得八十萬，歲為代之。官人感悅，隨治短長，不忍為欺。萬國西走，陝實其衝，復有江、淮、梁、徐、許、蔡之戍兵，北出朔方、上郡、回中、汧隴間，踐更往來，不虛一時。民之供億，吏須必應，生活之具，至于瓶缶匕匙，常碎於四方之手。公曰：「此猶束炬以焚民也。」於是節宴賞，截浮費，凡金漆陶木絲枲之用，悉為具之，可饗數千人，民一不知。
復有詔旨支稅粟輸太倉者，歲數萬斛。始斂民也，遠遠近近，就積佛寺，終輸于河，復籍民而載之，民之巨牛大車，半頓于路，前政咸知之，計不能出。公曰：「管仲曰，粟行五百里，民有饑色。斯言粟重物也，不可推遷，民受其弊。況今迂直之計，有不翅習試五百里乎！」公乃大索有無，親執籌而計之。北臨黃河，樹倉四十間，穴倉為漕，下注于舟。因隙賞直，不敗時務。自此壯者斛，幼者斗，負挈橐裹，委倉而去，不知有輸。他境之民，越逸奔走，軿軿爭鬬，願為陝民。政成化行，上國下國，更口讚頌。
凡二年，改岳、鄂、安、黃、蘄、申等州觀察使，囊山帶江，三十餘城，繚繞數千里，洞庭、百越、巴、蜀、荊、漢而會注焉。五十餘年，北有蔡盜，於是安鎖三關，鄂練萬卒，皆傖楚善戰，寖有戰風，稱為難治，有自往矣。公始臨之，簡服伍旅，修理械用，親之以文，齊之以武，大創廳事，以張威容。造蒙衝小艦，上下千里，武士用命，盡得羣盜。公曰：「劫于水者，以盡殺為習，雖值童耇而無捨焉。比附他盜，刑不可等。」於是一死之內，必累加之，盜相誡曰：「公之未去，勿觸其境。」然後黜棄奸冒，用公法也；升陟廉能，用公舉也；撫護窮約，用公惠也。豪商大賈，不得輕役，不得隱田，父子兄弟，不得同販。於闔境之內，有餘不足，自公而均。復建立儒宮，置博士，設生徒，廩餼必具，頑惰必遷，敬讓之風，人知家習。八年秋，江水漲溢。公曰：「安得長堤而禦之。」言訖，軍士齊民，雲鍤雨杵，一揮立就，令行恩結，有如此者。千里之內，如視堂廡，雖僻左下里，歲臘男子必以雞黍賀饋，女子能以簪瑱相問遺，富樂歡康，肩於治古。
凡五年，遷浙酒觀察使，加禮部尚書。公曰：「三吳者，國用半在焉。因高為旱，因下為水者，六歲矣。經賦兵役，不減於民，上田沃土，多歸豪強。荀悅所謂公家之惠，優於三代，豪強之酷，甚於亡秦，今其是也。」於是料民等第，籍地沃瘠，均其征賦，一其徭役，經費宴賞，約事裁節。民有宿逋不可減於上供者，必代而輸之。誠禱山川，歲獲大稔。復曰：「衣冠者，民之主也。自艱難已來，軍士得以氣加之，商賈得以財侮之，不能自奮者多栖於吳土。」遂立延賓館以待之，苟有一善，必接盡禮。因訪里閭，益知民之疾苦，隨以治之。纔逾期歲，而吳民復振。
開成元年十月二十日，薨於治所。多士相弔曰：「使公相天子，貞觀、開元之俗，可期而見也。豈公不幸，實生民之不幸也。」主上痛悼，輟朝一日，贈吏部尚書。
公生得靈和，自干名立朝，為公卿，為侯伯，未嘗須臾間汲汲牽率欲顯名合道，而仁義忠信，明智恭儉，鬱積發溢，自然相隨。不立約結而善人自親，不設溝壘而不肖自遠，不志於榮達而官位自及。公內外閥閱，源派清顯，拔於甲族，而復甲焉。親昆仲六人，皆至達官，公與伯兄季弟，五司禮闈，再入吏部，自國朝已來，未之有也。上至公相方伯，下及再命一命，幕府陪吏之屬，徧滿內外，皆公門生。公俯首益恭，如孤臣客卿，惕惕而多畏也。自為重鎮，苞苴金幣之貨，不至權門。親戚故舊，周給衣食，畢其婚喪，悉出俸錢，不以家為。在家怡然，未嘗訓勉，子弟自化，皆為名人。居室卑庳，不設步廊，賓至值雨，則張蓋躡屐而就于外位。
初鎮于陝，或束梃經月，不鞭一人。至于驛馬，令五歲幸全，則為代之，著為定制，曰：「致一物於必窮之地，君子不為。」其為仁愛而臻於此。及遷鎮鄂渚，嚴峻刑法，至於誅罰，未嘗貰一等後一刻。或問於公曰：「陝、鄂之政不一，俱臻於治，何也？」公曰：「陝之土塉民勞，吾撫之不暇，尚恐其驚。鄂之土沃民剽，雜以夷俗，非用威刑，莫能致理。政貴知變，蓋為此也。」聞者服焉。
嗚呼！公之德行材器，真哲人君子，沒而不朽者也。易名定謚，為國常典，敢書先烈，達于執事，附于史氏云爾。謹狀。
公諱某，字某。明《春秋》，能文攻書，未冠知名。我烈祖司徒岐公與公先少保友善，一見公喜曰：「沈氏有子，吾無恨矣。」因以馮氏表生女妻之。
貞元末,舉進士。時許公孟容為給事中，權文公為禮部侍郎，時稱權、許。進士中否，二公未嘗不相聞於其間者。其年，禮部畢事，文公詣許曰：「亦有遺恨。」曰：「為誰？」曰：「沈某一人耳。」許曰：「誰家子？某不之知。」文公因具言先少保名字，許曰：「若如此，我故人子。」後數日，徑詣公，且責不相見。公謝曰：「聞於丈人，或援致中第，是累丈人公舉，違某孤進，故不敢自達。」許曰：「如公者，可使我急賢詣公，不可使公因舊造我。」
明年中第。文公門生七十人，時人比公為顏子。聯中制策科，授太子校書、鄠縣尉、直史館、左拾遺、左補闕、史館修撰、翰林學士。歷尚書司門員外郎、司勳、兵部郎中、中書舍人，命服朱紫。時穆宗皇帝親任學士，時事機祕，多考決在內，必取其長，循為宰相。公密補弘多，同列每欲面陳拜章，互來告公，必取規議，用為進退。歲久，當為其長者凡再，公皆逡巡不就。上欲面授之，公奏曰：「學士院長，參議大政，出為宰相，臣自知必不能為。凡宰相之任，非能盡知天下物情，苟為之必致敗撓。況今百姓甚困，燕、趙適亂，臣以死不敢當，願得治人一方，為陛下長養之。」因出稱疾，特降中使劉泰倫起之，公稱益篤。故相國李公德裕與公同列友善，亦欲公之起，辭說甚切，公終不出。因詔以本官兼史職，出歸綸閣。久處密近，思效用於外，懇請於丞相不已。由是出為湖南觀察、使兼御史大夫。凡二歲轉為。人困事繁，惡易滋長，官人調授，少得防寃，疏通蹊徑，人情物理，無不曲盡。吏欲為欺於此，照驗之端必明於彼；民有未伸於彼，開張之路必在於此。亹亹循環，皆極根本。尤重刑罰，杖十五至死者，每有一犯，必具獄斷刑之後，徧示幕府吏，雖十人有一人以為小未可者，必再詳究。經費遊宴，約事裁節，歲有水旱，不可減于常貢者，必為代之。江西宣州聯歲水災，所貸萬計。
公善養情性，自居方伯生殺之任，喜怒好惡，是四者閉覆渾然，雖終歲伺之，不見毫髮。故黠吏欲賊公之所向，高下其事，終不可得。每處一事，未嘗不從容盡理，故所至之處，富庶懽康，理行第一。每去任，人吏泣送出境不絕，自宣城入為吏部侍郎二年，考覆搜舉，品第倫比，時稱精能，宰物之望，屬於僉議。公每願用所長，復理於外。及薨於位，知與不知，莫不相弔。上悼惜，輟朝一日，贈吏部尚書。
公與先少保俱掌國史，撰《憲宗實錄》，未竟，出鎮河南，詔以隨之，成於理所，時論榮之。公生得靈粹，沛然而仁，自幼及長，未嘗須臾間汲汲牽率欲及於道。溫良恭儉，明智忠信，內積外溢，自然相隨。自布衣至於達宦，凡所交友，皆當時名公，將美所長，覆救所不及，三十年間，無有攜間者。
公常居中，雖有重名，每苦於飢寒，兩求廉鎮。時宰許之，皆先要公曰：「欲用某為從事，可乎？」公必拒之。至有怒者，公曰：「誠如此，願息所請。」故二鎮幕府，皆取孤進之士，未嘗有吏一人因權勢入。嘗擇邸吏尹倫，戇滯闕事，寮佐皆患之，因請易之，公曰：「某出京師，面誡倫曰：止可闕事，不可多事。是倫適能如此，受不虛矣。」故二鎮號為富饒，凡十年間，權勢貴幸之風，不及於公耳，苞苴寶玉之賂亦不至權門，雖有怒者，亦不敢以言議公，公然侵公。其為守道自得，皆如此類。在家無杖笞呵責，家人自化，兄弟生姪，雖絕服者，入門飲食衣服，指使其奴婢無二等。親戚故舊，周給所得，皆出俸錢，不以家為。於京師開化里致第，價錢三百萬，訖二鎮牽率滿之，及在牀之日，周身之飾，易以任器。京師士人，雜然言議，以為非今日之有，指為異事。
嗚呼！公之德行，可以稱古君子矣。牧分實通家，義推先執，復以孱昧，叨在賓席，幼熟懿行，長奉指教，泣涕撰記，以備遺闕，以附于史氏云爾。謹狀。
新羅人張保臯、鄭年者，自其國來徐州，為軍中小將。保臯年三十，年少十歲，兄呼保臯。俱善鬬戰，騎而揮槍，其本國與徐州無有能敵者。年復能沒海履其地，五十里不噎，角其勇健，保臯差不及年。保臯以齒，年以藝，常齟齬不相下。
後保臯歸新羅，謁其王曰：「遍中國以新羅人為奴婢，願得鎮清海，新羅海路之要。使賊不得掠人西去。」其王與萬人，如其請。自大和後，海上無鬻新羅人者。保臯既貴於其國，年錯寞去職，饑寒在泗之漣水縣。一日言於漣水戍將馮元規曰：「年欲東歸乞食於張保臯。」元規曰：「爾與保臯所挾何如，奈何去取死其手？」年曰：「饑寒死不如兵死快，況死故鄉邪！」年遂去。至謁保臯，保臯飲之極歡。飲未卒，其國使至，大臣殺其王，國亂無主。保臯遂分兵五千人與年，持年泣曰：「非子不能平禍難。」年至其國，誅反者，立王以報。王遂徵保臯為相，以年代保臯。
天寶安祿山亂，朔方節度使安思順以祿山從弟賜死，詔郭汾陽代之。後旬日，復詔李臨淮持節分朔方半兵東出趙、魏。當思順時，汾陽、臨淮俱為牙門都將，將萬人，不相能，雖同盤飲食，常睇相視，不交一言。及汾陽代思順，臨淮欲亡去，計未決，詔至，分汾陽兵東討，臨淮入請曰：「一死固甘，乞免妻子。」 汾陽趨下，持手上堂偶坐，曰：「今國亂主遷，非公不能東伐，豈懷私忿時耶！」悉召軍吏，出詔書讀之，如詔約束。及別，執手泣涕，相勉以忠義。訖平劇盜，實二公之力。
知其心不叛，知其材可任，然後心不疑，兵可分。平生積忿，知其心，難也；忿必見短，知其材，益難也，此保臯與汾陽之賢等耳。年投保臯，必曰：「彼貴我賤，我降下之，不宜以舊忿殺我。」保臯果不殺，此亦人之常情也。臨淮分兵詔至，請死於汾陽，此亦人之常情也。保臯任年，事出於己，年且寒飢，易為感動。汾陽、臨淮，平生抗立，臨淮之命，出於天子，搉於保臯，汾陽為優。此乃聖賢遲疑成敗之際也，彼無他也，仁義之心與雜情並植，雜情勝則仁義滅，仁義勝則雜情銷。彼二人仁義之心既勝，復資之以明，故卒成功。
世稱周、邵為百代人師，周公擁孺子而郡公疑之。以周公之聖，郡公之賢，少事文王，老佐武王，能平天下，周公之心，郡公且不知之。苟有仁義之心，不資以明，雖郡公尚爾，況其下哉。《語》曰：「國有一人，其國不亡。」夫亡國非無人也，丁其亡時，賢人不用，苟能用之，一人足矣。
列女姓竇氏，小字桂娘。父良，建中初為汴州戶曹掾。桂娘美顏色，讀書甚有文。李希烈破汴州，使甲士至良門，取桂娘以去。將出門，顧其父曰：「慎無戚，必能滅賊，使大人取富貴於天子。」桂娘既以才色在希烈側，復能巧曲取信，凡希烈之密，雖妻子不知者，悉皆得聞。希烈歸蔡州，桂娘謂希烈曰：「忠而勇，一軍莫如陳先奇。其妻竇氏，先奇寵且信之，願得相往來，以姊妹敍齒，因徐說之，使堅先奇之心。」希烈然之，桂娘因以姊事先奇妻。嘗間曰：「為賊兇殘不道，遲晚必敗，姊宜早圖遺種之地。」先奇妻然之。
興元元年四月，希烈暴死，其子不發喪，欲盡誅老將校，以卑少者代之。計未決，有獻含桃者，桂娘白希烈子，請分遺先奇妻，且以示無事於外。因為蠟帛書，曰：「前日已死，殯在後堂，欲誅大臣，希烈僭，故曰臣。須自為計。」以朱染帛丸，如含桃。先奇發丸見之，言於薛育，育曰：「兩日希烈稱疾，但怪樂曲雜發，晝夜不絕，此乃有謀未定，示暇於外，事不疑矣。」明日，先奇、薛育各以所部兵譟於牙門，請見希烈，希烈子迫出拜曰：「願去偽號，一如李納。」時正己死，納代為帥。先奇曰：「爾父勃逆，天子有命。」因斬希烈及妻子，函七首以獻，暴其尸於市。後兩月，吳少誠殺先奇，知桂娘謀，因亦殺之。
請試論之：希烈負桂娘者，但劫之耳，希烈僭而桂娘妃，復寵信之，於女子心，始終希烈可也。此誠知所去所就，逆順輕重之理明也。能得希烈，權也；姊先奇妻，智也；終能滅賊，不顧其私，烈也。六尺男子，有祿位者，當希烈叛，與之上下者眾矣，豈才力不足邪？蓋義理苟至，雖一女子可以有成。
大和元年，予客遊涔陽，路出荊州松滋縣，攝令王淇為某言桂娘事。淇年十一歲能念《五經》，舉童子及第，時年七十五，尚可日記千言。當建中亂，希烈與李納、田悅、朱泚、朱滔等僭詔書檄，爭戰勝敗，地名人名，悉能記之，聽說如一日前。言竇良出於王氏，實淇之堂姑子也。
譚忠者，絳人也。祖瑤，天寶末令內黃，死燕寇。忠豪健喜兵，始去燕，燕牧劉濟與二千人，障白狼口。山名，契丹路。後將漁陽軍，留范陽。
元和五年，中黃門出禁兵伐趙，魏牧田季安令其徒曰：「師不跨河二十五年矣，今一旦越魏伐趙，趙誠虜，魏亦虜矣，計為之奈何？」其徒有超佐伍而言曰：「願借騎五千，以除君憂。」季安大呼曰：「壯夫哉！兵決出，格沮者斬。」忠其時為燕使魏，知其謀，乃入謂季安曰：「某之謀，是引天下之兵也。何者？往年王師取蜀取吳，算不失一，是相臣之謀。今王師越魏伐趙，不使耆臣宿將而專付中臣，不輸天下之甲而多出禁甲，君知誰為之謀？此乃天子自為之謀，欲將誇服於臣下也。今若師未叩趙，而先碎於魏，是上之謀反不如下，且能不恥於天下乎！既恥且怒，於是任智畫策，仗猛將，練精兵，畢力再舉涉河。鑑前之敗，必不越魏而伐趙；校罪輕重，必不先趙而後魏。是上不上，下不下，當魏而來也。」季安曰：「然則若之何？」忠曰：「王師入魏，君厚犒之。於是悉甲壓境，號曰伐趙，則可陰遺趙人書曰：『魏若伐趙，則河北義士謂魏賣友；魏若與趙，則河南忠臣謂魏反君。賣友反君之名，魏不忍受。執事若能陰解陴障，遺魏一城，魏得持之奏捷天子，以為符信。此乃使魏北得以奉趙，西得以為臣。於趙為角尖之耗，於魏獲不世之利，執事豈能無意於趙乎？』趙人脫不拒君，是魏霸基安矣。」季安曰：「善。先生之來，是天眷魏也。」遂用忠之謀，與趙陰計，得其堂陽。縣名，屬冀州。
忠歸燕，謀欲激燕伐趙，會劉濟合諸將曰：「天子知我怨趙，今命我伐之，趙亦必大備我，攻與不伐孰利？」忠疾對曰：「天子終不使我伐趙，趙亦不備燕。」劉濟怒曰：「爾何不直言濟、趙叛命？」忠繫獄。因使人視趙，果不備燕。後一日，詔果來，曰：「燕南有趙，北有胡，胡猛趙孱，不可捨胡而事趙也。燕其為予謹護北疆，勿使予復挂胡憂，而得專心於趙，此亦燕之功也。」劉濟乃解獄召忠，曰：「信如子斷矣，何以知之？」忠曰：「潞牧盧從史外親燕，內實忌之；外絕趙，內實與之。此為趙畫曰，燕以趙為障，雖怨趙，必不殘趙，必不為備。一且示趙不敢抗燕，二且使燕獲疑天子。趙人既不備燕，潞人則走告于天子，燕厚怨趙，今無見伐而不備燕，是燕反與趙也。此所以知天子終不使君伐趙，趙亦必不備燕。」劉濟曰：「今則奈何？」忠曰：「燕孕怨，天下無不知，今天子伐趙，君坐全燕之甲，一人未濟易水，此正使潞人將燕賣恩於趙，敗忠於上，兩皆售也。是燕貯忠義之心，卒染私趙之口，不見德於趙人，惡聲徒嘈嘈於天下耳。唯君熟思之。」劉濟曰：「吾知之矣。」乃下令軍中曰：「五日畢出，後者醢以徇。」濟乃自將七萬人，南伐趙，屠饒陽、束鹿，二縣屬深州。殺萬人，暴卒于師。
濟子總襲職，忠復用事。元和十四年春，趙人獻城十二，德州管平原、安陵、長河，棣州管厭次、滴河、陽信、蓨、平昌、將陵、蒲臺、渤海。冬，誅齊，三分其地。忠因說總曰：「凡天地數窮，合必離，離必合。河北與天下相離，六十年矣，此亦數之窮也，必與天地復合。且建中時，朱泚搏天子狩畿甸，李希烈僭于梁，王武俊稱趙，朱滔稱冀，田悅稱魏，李納稱齊，郡國往往弄兵者，低目而視。當此之時，可為危矣，然天下卒於無事。自元和已來，劉闢守蜀，棧道劍閣，自以為子孫世世之地，然軍卒三萬，數月見羈。李錡橫大江，撫石頭，全吳之兵，不得一戰，反束帳下。田季安守魏，盧從史守潞，皆天下之精甲，賀趙為騎，鼎立相視，可為強矣。然後史繞壍五十里，萬戟自護，身如大醉，忽在轞車。季安死，墳杵未收，家為逐客。蔡人被重葉之甲，圓三石之弦，持九尺之刃，突前跳後，卒蔟忽反。如搏鶚，一可枝百者累數萬人，四歲不北二三，可為堅矣，然夜半大雪，忽失其城。齊人經地數千里，倚渤海，牆泰山，壍大河，精甲數億，鈐劍其阨，可為安矣，然兵折於潭趙，地名，鄆西六十里。首竿於都市。此皆君之自見，亦非人力所能及，蓋上帝神兵下來誅之耳。今天子巨謀纖計，必平章於大臣，鋪樂張獵，未嘗戴星徘徊，顐五困切。玩之臣，顏澀不展，縮衣節口，以賞戰士，此志豈須臾忘於天下哉。今國兵駸駸北來，趙人已獻城十二，助魏破齊，唯燕未得一日之勞為子孫壽，後世豈能帖帖無事乎！吾深為君憂之。」總泣且拜，曰：「自數人來，未聞先生之言，今者幸枉大教，吾心定矣。」
明年春，劉總出燕，卒于趙，忠護總喪來，數日亦卒。年六十四，官至御史大夫。忠弟憲，前范陽安次令，持兄喪歸葬于絳，常往來長安間。元年孟夏，某遇於馮翊屬縣北徵中，因吐其兄之狀，某因直書其事。至於褒貶之間，俟學《春秋》者焉。
會昌二年，歲次壬戌，夏四月乙丑朔，二十三日丁亥，皇帝御宣政殿，百辟卿士，稽首再拜，敢上「仁聖文武至神大孝」尊號于皇帝。受册禮畢，御丹鳳樓，因大赦天下，咸告天下刺史，宜祭境內神祇有益於人者，可抽常所上賦以備供具。牧為刺史，實守黃州。夏六月甲子朔，十八日辛巳，伏准赦書，得祭諸神，因為文稱讚皇帝功德，用饗神云。
皇帝嗣帝，天飭天付，前壬申年，坐統大業，慈仁寬恩，聖明文武。或曰誅殛，曰：我父母，譬彼嬰兒，豈不可恕。或曰畋遊，苑大林深，喈嘐跳突，千毛萬羽，豹裂鵬擒，其樂無伍。皇帝曰：「不，匪我不知，言豈假汝。未撫四夷，未考百度，天地宗廟，未陳簋簠。如寐未寤，如痒未愈。斥退狗馬，未可以御。」或曰酒飲，順氣完神，奠樂工習，自祖自父，瑤簪繡裾，千萬侍女，酬以觥斝，助之歌舞，富貴四海，不樂何苦。皇帝曰：「不，如聞四海，蝗蔽田畝，或曰亢旱，或曰淫雨。稚老孤寡，未盡得所，聞一有是，首不能舉。」
乃拔俊良，乃登耆老，夕思朝議，依規約矩。詳刑定法，深刻不取，摽揭典制，酌之中古。遠師太宗，近法憲宗，怵慄思惟，不治是懼，四國既平，六職攸序。黍稷稻粱，嘔啞俯僂，父子供養，嬰兒撫乳。萬里齊俗，實皇帝力，繄眠而食，罔知其故。皇帝乃曰︰「予見郊廟。」嚴法物，旓旐旅。五帝坐壇，百神立坫。天廉反。嵬嶷肸嚮，捧爵是醮。海外天內，戎狄蠻夷，奇服異貌，伏于除外，歡喜叫噪。迴御丹鳳，大赦四海，改元會昌，減論有罪，紹功嗣德，搜剔幽昧。寒暑合節，風輕雨碎，穀溢陳囷，畜繁腯大。東南西北，限岸畺紀，無有頓憚，得可反。不識災害。三事大夫，邦伯諸侯，曰︰「皇帝德，古不能侔，謳歌謠詠，安能可稱。」百工庶人，亦有聚謀，拜章口呼，願上大號，神聽天聞，欲揚宏休。皇帝曰：「無功不可虛受。」懇請不已，出涕叩頭。皇帝不能止，曰︰「予慚羞，曰因大赦，惟新九州。不窮不詐，不饑不偷，有窮有饑，實吏之尤。予實天吏，許之省修，約束教誡，纖悉丁寧，品類細偉，各當源流。」皇帝曰︰「俞，股肱耳目，誠示竭力。寒暑風雨，宜神是酬。匪神之力，其誰能謀？凡爾守土，各報爾望，剝烹羹胾，無愛羊牛。」天下聞命，奔走承事。
牧實遭遇，亦忝刺史，齋齋惕慄，臨谷臨墜。視牲啓毛，濯爵置羃，不委下吏，餚羞具潔，罔有不備。衣冠待曉，坐以假寐，步及神宇，蹐足屏氣。神實在前，敬恭跪起。《詩》不云乎？「皇天上帝，伊誰云憎。」天憎罪人，天可指視，止殃其身，豈可傍熾？刺史有罪，可病可死，其身未塞，可及妻子，無作水旱，以及閭里。皇帝仁聖，神祇聰明，唱和符同，相為表裏。黃治雖遠，黃俗雖鄙，皇帝視之，遠近一致。洋洋在上，實提人紀，無負皇帝，自作羞愧。
月惟孟夏，日惟辛巳，實神降祉。神如有言︰「我答皇帝。寒暑風雨，其期必致，瘥癘水旱，永永止弭。爾為官人，勉其爾治。」某敬再拜，汗流霑地。
下土之人，天實有之。五穀豐實，寒暑合節，天實生之。苗房甲而水湮之，苗秀好而旱莠之，饑即必死，天實殺之也。天實有人，生之孰敢言天之仁，殺之孰敢言天之不仁。刺史吏也，三歲一交。如彼管庫，敢有其寶玉；如彼傳舍，敢治其居室？東海孝婦，吏寃殺之，天實寃之，殺吏可也。東海之人，於婦何辜，而三年旱之？刺史性愚，治或不至，厲其身可也，絕其命可也！吉福殃惡，止當其身。胡為降旱，毒彼百姓？謹書誠懇，本之於天，神能格天，為我申聞。
牧為刺史，凡十六月，未嘗為吏，不知吏道。黃境隣蔡，治出武夫，僅五十年，令行一切，後有文吏，未盡削除。伏臘節序，牲醪雜須，吏僅百輩，公取於民，里胥因緣，侵竊十倍，簡料民費，半於公租，刺史知之，悉皆除去。鄉正村長，強為之名，豪者尸之，得縱強取，三萬戶多五百人，刺史知之，亦悉除去。繭絲之租，兩耗其二銖；稅穀之賦，斗耗其一升，刺史知之，亦悉除去。吏頑者笞而出之，吏良者勉而進之，民物吏錢，交手為市。小大之獄，面盡其詞，棄於市者，必守定令。人戶非多，風俗不雜，刺史年少，事得躬親，疽抉其根矣，苗去其莠矣，不侵不蠹，生活自如。公庭晝日，不聞人聲，刺史雖愚，亦曰無過，縱使有過，力短不及，恕亦可也，殺亦可也。稺老孤窮，指苗燃鼎，將穗秀矣，忍令萎死，以絕民命？古先聖哲，一皆稱天，舉動行止，如天在旁。以為天道，仁即福之，惡即殺之，孤窮即憐之，無過即遂之。今旱已久，恐無秋成。謹具刺史之所為，下人之將絕，再告於神，神其如何？
維會昌六年，歲次丙寅，某月某日，某官敬告于木瓜山之神。惟神聰明格天，能降雲雨，郡有災旱，必能救之。前後刺史，祈無不應。去歲七月，苗將萎死，禱神之際，甘雨隨至，槁然凶歲，化為豐年。仰神之靈，感神之德，願新祠宇，以崇祭祀。今易卑庳，變為華敞，正位南面，廟貌嚴整。風雷雲雨，師伯必備，侍衛旗戟，羅列森然。惟神繫雲在襟，貯雨在缶，視人如子，渴即與之。不容凶邪，不降疾疫，千萬年間，使池之人，敬仰不怠。伏惟尚饗！
維會昌五年，歲次乙丑，某月日，池州刺史杜牧謹遣軍事押衙王鏶，謹以清酌庶羞之奠，敬致祭于亡友李君起居之靈。
憶昔相遇，兩未生鬚，京師眾中，跡猶甚疎。一言道合，盡寫有無。我於宣城，忝跡賓吏；君隨幕府，東下繼至。復與友人，故薛子威，邂逅釋願，如相為期，放論劇談，各持是非。攻強討深，張矛彀機，怒或赩赫，終成笑嬉。於後七年，君拜左史，來蜀西川，我官補闕。云愧我先，拜章請代，蓋私我焉。我有家事，乞假南來，循行里第，君出離杯。令弟在席，恣為詼諧，耳熱膽張，觥聯相𧱉。我歸墜馬，一支幾摧，君來我坐，側倚旁偎。時簡酸吟，戲口猶開，云君我殺，以酒相加，忌我之才。及我南去，君刺池陽，我守黃岡，葭葦之場。惟君書信，前後相望，辭意纖悉，勉我自強。律我性情，補短裁長，一函每發，沉憂併忘。幸會交代，沿檝若飛，江山九月，涼風滿衣。為別幾時，多少歡悲，志業益廣，不可窺知。長人之術，首為吏師，縱酒十日，舞袖僛垂。語公之餘，且及其私，許以季女，配我長兒。莫云稚齒，可以指期，各負少壯，輕後會時。寓居宣城，書札日馳，一疾不起，訃來猶疑。嗚呼哀哉！
惟先僕射，儉德冠古，凡二十年，四領茅土，所至所治，曰人父母。官俸餘半，委庫不取，京師里第，蓬茅數畝。慶餘生君，曰天酬補。何聰明才智兮，不使施為？何付與之多兮，折之何暴？天陽地陰，高厚相侔，上有河漢，鈲普錯反。天橫流。百刻晝夜，平分不饒，皎不陰晦，一月幾朝。二男三女，俗率如此，三男二女，無有其地。君子小人，鼻目並列，與小人校，會無百一，於百一中，以秀奪實。凡稟陰陽，生於其間，陽常不勝，賢者宜艱。自古皆然，欲復何言。撫孤一弔，拍棺一哭，咫尺不遂，涕下相續。期於沒齒，盡力嗣子。嗚呼哀哉，伏惟尚饗！
維大中五年，歲次辛未，七月辛未朔，八日戊寅，故吏朝議郎、知湖州諸軍事、守湖州刺史杜牧謹遣軍事押衙司馬素，謹以清酌庶羞之奠，敬祭于故相國僕射、贈司徒周公之靈。
伏惟相公之道，徧於天下，至如牧者，受恩最深。爰自稚齒，即蒙顧許，及在宦途，援挈益至。會昌之政，柄者為誰？忿忍陰汙，平聲。多逐良善。牧實忝幸，亦在遣中。黃岡大澤，葭葦之場，繼來池陽，棲在孤島。僻左五歲，遭逢聖明。收拾寃沉，誅破罪惡。牧於此際，更遷桐廬，東下京江，南走千里。曲屈越嶂，如入洞穴，驚濤觸舟，幾至傾沒。萬山環合，才千餘家，夜有哭烏，晝有毒霧，病無與醫，饑不兼食，抑喑逼塞，行少臥多。逐者紛紛，歸軫相接，唯牧遠棄，其道益艱。相公憐憫，極力掀拔，爰及作相，首取西歸，授之名曹，帖以重職。虢國太子，絳市諜人，死而復生，未足為喻。旌旆西去，拜於都門，賢士大夫，無不攀惜。皆曰相公，事君盡忠，保道輕位，大張公室，盡閉私門，彼由徑者，跛倚不進，天下賢彥，明知所趣。重德壯年，眾期再入。
牧守吳興，繼奉手示，但思休退，不言疾恙。訃問忽至，慟哭問天。嗚呼！蒼生未濟，而喪我相，為蒼生慟，豈獨私恩。想像音容，思惟恩紀，期於令嗣，可以効死。吳、洛相遠，踰於二千，無因拜柩，見歸九泉。哭送使者，致誠奠筵。伏惟尚饗！
維大中五年，歲次辛未，五月朔，二日，湖州刺史杜牧謹遣軍事十將徐良，敬致祭于故龔秀才之靈。死者生之極，折脛而夭，復死之極。言於前定，莫得而推;出於偶然，魂其寃哉。鄉里何在，骨肉何人？卞山之南，可以栖魂。嗚呼哀哉，伏惟尚饗！
