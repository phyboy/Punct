宮闕崇崇，縈帶洛河之上，據臨天地之中。儼百司以環拱，流百川兮會同。曷君王之未顧，屹樓台而鎮空。或斑白裏人，或前後近侍。睹周公之舊制，憶開元之故事。當域中之正寢，實王者之定位。何乃內外如一，東西有異。思紫泥而日日將來，仰玉輅而年年未至。徒使萬室向曙，千門洞開。藹臣心以西望，希天眷之東回。見紅輪之漸晚，又翠華之不來。及夫玉漏報更，蟾輝永夜。皆傾耳以暗屬，恐飛詔之潛下；徒玉兔之屢虧，尚金龍之未駕。是必左右獻書，股肱啟謀。以為王者一德，合居上遊；以為金城千里，能制諸侯。殊不知四海無虞，五兵載戢。與殷周而抗節，豈秦漢之能及。在仁義而聿修，奚險固之是急。且夫中嶽為內，四嶽為藩，此則前控伊闕，右辟轘轅。乃文公立圭之地，是成王定鼎之原。寧勞百二之勢，足居九五之尊。所以乾乾屬望，戀戀何言。尚軫憂人之念，未垂巡狩之恩。雖年華不負於照灼，而煙花暗老於宮坦。況複伊洛王畿，崤函近地。往複無勞人之役，邐迤有行宮之備。冀我王之臨兮，示天下為家之意。
楚國之君，賢人為寶。彼則貴於無脛，此為尊於有道。琢磨仁義而不緇不磷，淬礪鋒铓而既堅既好。皎皎神爽，棱棱貌清。誌一潔而靡垢，行百煉而逾精。非暗投以取誚，不韞櫝以沽名。廉謹在心，命爵而蔑聞銅臭；文章滿腹，擲地而自有金聲。洞徹不欺，光芒相燭，砥名而可尚，礪節而自勖。吐清詞之粲粲，心水含珠；見正色之溫溫，情田積玉。言錯落而無玷，性真膽而不暇。袖懷荊璞，握有靈蛇，以鑒奸察邪之煥爛，比照乘映廡之光華。足可充盈軍國，輝耀邦家。何必積滿堂以遞矜，易連城而助詐。一非克儉之教，一損不貪之化。虞君受垂棘而滅，楚國得王孫而霸。徒美其色映層闕，光能耀夜，殊不知寸陰逾尺璧之珍，一經奪滿贏之價。所以愛茲被褐，重彼迷邦。以清德之惟一，奚白璧之能雙。況各藏器俟時，見機而作，直若弦矢，穎如鋒鍔，誠席珍之可任，洵柱石之有托。以此綏撫而上下康寧，以之守禦而內外胥樂。既三複之可驗，奚眾口之能鑠，則知金玉為寶者德義之衰，賢人為寶者邦家之基。國無日而無事，賢無代而無之，如此則何必楚也，獨二三子之可師。
峻宇沉沉，朱門阻深，豈為遙遠，有蔽徽音。跬步之中，易在一言之地；逾時之達，難於千里之心。莫不佇立盤桓，瞻風躑躅。或持穹崇以懈傲，或麗欺誣之阨束。遂使阼階之上，迢遞於天子之田；蕭牆之間，綿邈於黃河之曲。且夫百里之遠，一日致之；中堂之近，經旬履之。而所以借淹留之喻，等邂逅之期。豈君子同風之地，在小人革麵之時。瞻廊廡之不遙，便成燕宋；念庭除之匪邈，差若毫厘。是絕音塵，有暌言語。若非入室之士，過作脫巾之阻。布武之中，疲赤驥於崇朝；及肩之牆，困鴻鵠之一舉。唾井之路寥敻，及門之子回翔。希日日以見德，尚朝朝以觀光。每望恩波，如桂水之流淼淼；時瞻德宇，若金城之路茫茫。似蔽黃雲，才同明月。高深起於顧盼，山嶽生於倏忽。於是以南軒北宇之嶔岑，作河東河西之間越。如此禮讓無成，薰蕕不明。東閣苔滿，西園草平。倒屣之餘風頓削，握發之清規不行。自杜其匡諫之路，詎聞乎哀樂之聲。是使咫尺蕭條，人遐室邇。空施棖闑之橫壯，但見樓台之邐迤。則可以自勵於已，寧求於彼。君子勿嗟行路難，古來如此。
肉不愛蟻，蟻自來依。舜不求人，人自來歸。爾則以膻生向慕，我則以思深側微。祁祁子來，竟歡懷於德飽；侁侁類聚，各沾濡以家肥。是知取喻於彼，欲明於此。播薰風於酷烈，比黎庶於螻蟻。溫恭允寒，諒不阻於幽微；元德升聞，固無間於遐邇。是故四海紛會，千門競追。共仰來蘇之日，誠非逐臭之時。以孔甘為味，以潤下為脂。率從其旨，爰度乃私。應其欲而徇矣，思所利而啖之。各竭血誠，汝則如饑如渴；無勞肉視，吾乃龍章鳳姿；載求而膻不在身，三嗅而膻不在服。在乎安長幼，資亭毒。行葉揚芳，言蘭芬馥。以膏腴及萬姓，萬姓熙熙；以霈澤滂四門，四門穆穆。鹹遂其性，各安其族。並飲其風順雨調，豈止於觴酒豆肉。若乃望之如日，戴之如天。不銷不歇，沛然靄然。如此乃聞膻者焉。如或失之於上，迷之於下。四罪之徒，三苗之野。如此乃聞膻之者，喻既斯大，義豈憑虛。以心求芬芳者得，以鼻求芬芳者疏。自發德馨之惠，寧同乳臭之餘。服媚媲之而孰可，芬香擬之而豈如。由是蒸黎子來，蠻夷蟻附。八方鹹戴其煦育，九土共臻其道路。惠然若歸，往也如慕。煥重瞳而日月清朗，齊七政而恩威布。至矣哉巍巍堂堂，可謂承天有裕。
君言之重兮發彼加人，如絲之細兮出已成綸。將慎樞機之本，必滋秒忽之因。初具體而微，降一已之繩準；俄觸類而長，入百司而縷陳。是知作彼紀綱，從而推闡。密旨欲布，殊私以展。透冕旒以尚細，入鈞衡而漸演。及爾如貫，審知詞理綿綿；搏之則微，益見言容繭繭。且夫謂至密而已著，將未聞而已聞。遂意淫繹，隨聲糾紛。無類而洪纖起散，有條而派脈別分。離一庭之間，聽皆曆曆；出九門之外，遠已雲雲。是故遐邇羈縻，上下聯絡。毛舉之讚是恤，蠶食之譏詎作。詔多事而折藕難比，寫綢繆而曳緒不若。遇終軍之一請，便吐長纓；偶龔遂之載言，俄陳亂索。不同抱布而取，詎等茹柔而吐。孜孜下問，義同小往大來；軋軋若抽，事符以索繼組。不可卷也，引而伸之。不滯異維舟之紼，無點殊墨子之絲。與奪而起於分寸，傾危而失在毫厘。夫如是，上言也不可不精，下聞也不得不受。知駟足之難及，保三緘之可守。語不墮而寰宇歸心，思無邪而蠻夷稽首。可以網羅八表，可以倫貫九有。然後緝熙不紊，條章有餘。自契不言化矣，豈假聞斯行諸；方知微細之喻也，敢願戒慎之所如。
憬彼越裳，南之一方。感皇化於蠻貊，獻白雉於周王。原夫獲皎潔之姿，奉鴻私之德。閉靈質於雕玉，馳星使於絕域。夕辭南土，形迷夜月之光；曉向北風，影混朝霜之色。嗟乎！跋涉空闊，江山阻修。途程萬里，星歲幾周。過吳門而練影光透，染曹風而麻衣色浮。然後達成周之大廷，陳本國之所執。曆雉門而捧進，隨鴻臚而坌入。俯雕題而就位，拱疏趾以前集。利觜玉植，修領縞戢。風搖細尾，當軒而練帶長垂；日照輕毛，在手而雪花孤立。懿其耿介無比，貞明可稱。距列瑤刺，身摛鶴羽。徘徊而隙駒其轉，奮迅而振鷺將興。其淨瑉潔，其神露凝。皎皎敷粉，亭亭卓冰。自稟時清之化，誠非日浴之能。勿以臣之賤，所獻無徵；勿以禽之微，所來自遠。蒙恩覃而化及，似風行而草偃。是以齎此嘉瑞，唯憂後時。欲以明誠上答，敢以遐阻為詞。作獻靡遼東之豕，不緇殊墨子之絲。一以見澤兼鳥獸，一以彰德被蠻夷。王乃愀然色動，沉然念茲。發明南國之忠，汝之遠矣；舉奏殊方之瑞，予甚嘉之。方知雉之潔兮可珍，士之潔兮殊眾。可珍猶尚於夷俗，殊眾可標於歲貢。儻援引而不遺，願舉白之一送。
易意難見，言以存之。得意之後，而言可遺。本憑詮以指昧，既達誠而去詞。昔者先王，元通默想。以深指難可擬議，嗟後世無不瞻仰。是以錯綜六爻，森羅萬象。立文以寓其吉凶，頤隱以知其來往。憑有狀之狀而定其範圍，因可名之名以徵其影響。悟影響則可名之名息，達範圍則有狀之狀無。執可名為常名者謬，定有狀為常狀者愚。方知禮以適變，作事之符。符以觀設，遵意之樞。但魚兔之得也，於筌蹄而已乎。然則言者意之苗，得意而根源有據；意者言之本，得本而枝葉不禦。假以寄誠，明為定據。如鑽燧求火，獲火而燧之可忘；似剖蚌求珠，得珠而蚌之可去。於戲！置文字之館，植元牝之根。自入存存之室，廢乎察察之門。不爽毫厘，經濟無為之內；匪差黍累，彌綸有截之垠。既而搜未形之形，索無關之關。變以喻而立，幽籍明為準。則可棄喻取變，即明討幽。不可以理縛，難可以文囚。遇陽則明，豈必離乃為日；遇陰則順，何須坤乃為牛。夫如是，稽其意，窮其事。旁通其閫閾，曲盡其精義。英華可采，桎梏斯棄。儻究忘言之機，庶葉表微之思。
大禹君臨，勤求意深。苟一言之入耳，必載拜以明心。蓋以勵華夷，形古今。所以旨酒盈前，莫縱彈絲之響；美詞將貢，俄聞撼玉之音。豈不以詢彼芻蕘，防乎驕逸。既可大而可久，亦無固而無必。所以嘉謀乍聽，當嶪嶪以折腰；直語才聆，複虔虔而屈膝。蓋以廣乎所見，求其所聞。欲使善惡之源自別，賢愚之路斯分。況乎傳舜之規，受堯之命。得不固社稷根本，察風俗利病。是以臣不能諫君兮非曰忠，君不能納諫兮非曰聖。執至理以垂教，采昌言而化人。苟有言可佐王道，正人倫。陶也不得不進，禹也不得不遵。所以聞妙略以開容，拖冕旒而拂地。覽宏謨而致敬，低珩佩以鏘身。懼溝洫之未通，憂禮樂以將壞。以正直為龜鏡，以忠讜為規戒。是以蘊昌言兮不可不陳，聞昌言兮不可不拜。遂使共守丕業，長光帝基。若魚水相逢之日，同雲龍會合之時。符郊畤以陳儀，固難比矣；望竹宮而設禮，曷可方之。我皇紹九聖之雄圖，舉百王之令典。急於求士，樂於聞善。所以獻昌言之忠臣，必待之台鉉。
赫赫明堂，居國之陽。巍峨特立，鎮壓殊方。所以施一人政令所以朝萬國侯王。麵室有三，總數惟九。間太廟於正位，處太室於中霤。啟閉乎三十六戶，羅列乎七十二牖。左個右個，為季孟之交分；上圓下方，法天地之奇偶。時也六年之初，孟春之首。有截而至，無脛而走。將欲交正於成王之命，所以立辟於周公之手。洞入闥以臨八極，辟四門而來萬有。所司備班品於庭除，執事肅文物於前後。及夫諸位散設，三公最崇。當中階而列位，與群臣而不同。諸侯東階之東，西面而北上；諸伯西階之西，東面而相向。諸子應門之東而鶚立，諸男應門之西而鶴望。戎夷金木之戶外，蠻狄水火而位配。九采外屏之右以成列，四塞外屏之左而遙對。朱幹玉戚，森聳以相參；龍楊（疑）豹韜，抑揚而相偝。肅肅沉沉，巒崇壑深。煙收而卿士齊列，日出而天顏始臨。戴冕旒以當軒，見八紘稽顙。負斧扆而南面，知萬國歸心。於是鏘金石，揚律呂。動塤篪，搖敔。儼若思而山立，悄不言而雁序。一拜一起，嶽抃而齊傾；舞之蹈之，雷屯而復舉。俄而翠華轉，仙仗回。恩覃率土，化溢九垓。合蠻貊而畢至，盡梯航以爰來。彼禹有太室，武作靈台，曷與此而同哉！
倬哉惟漢，至德鴻融，元功絢煥。敷仁義於異哉，俾華夷而同貫。故能臣匈奴，來單於。超沙漠，越餘吾。棄穹廬而雲起，望高闕而風趨。屈膝而來，有以見其蠢爾；垂拱以待，是用表於巍乎。況當行幸祠祀之禮崇，甘泉泰畤之儀盛。肅肅乎文物是備，昭昭乎威容既正。象胥以譯，豈言語以不通；司儀式班，示進退之必敬。然後差行列，辨尊卑。序璧羔皮帛之等第，示要荒守衛之威儀。冠帶之容，間彼荷氈被毳；韶是作，雜夫僸亻末兜離。雍容之禮有則，倔強之心不施。元塞永安，寧蝟起兮於彼；青蒲方奏，猶蟻伏而在斯。信純化之雲布，俾遠戎之星馳。不然，何以其國則賒，其人不遐。修臣之節，為國之華。朝一人於寓縣，涉萬里之窮沙。則周公明堂之儀，寧九采之足美；而夏禹塗山之會，雖萬國而何嘉。且夫懷我有方，所由者漸。德之為被，我不可掩。非慕義而有求，奚尊君之自貶。是知撫禦之道，莫善於漢宣；威儀之設，莫盛乎甘泉。美舞徒稱乎幹羽，鏤勳何愧於燕然。布令陳辭之義行，豈事成而後樹；引領稽顙之容作，乃瞻之而在前。自可光九功，服九土。曠萬代而一時，宜耀今而榮古。
漢七年兮海內已清，恃兵強兮深入平城。將耀武於窮邊絕域，欲用壯於四夷八紘。舉國興師，婁敬之言莫聽；七日不食，陳平之計方行。於時命雕木之工，狀佳人之美。假剞劂於繢事，寫嬋娟之容止。逐手刃兮巧笑俄生，從索而機心暗起。動則流盼，靜而直指。似欲排君之難，匪憚陋容；如將報主之仇，無辭克己。既拂桃臉，旋妝柳眉。目成可望，肉食無遺。摛粉藻而標格有度，傅簪裾而樸略生姿。節操堅貞，狀刳剔之刑無懼；穠華窈窕，見削成之肩不疑。然後迥出孤域，逍遙獨步。向鋒刃之形稿高，秉松柏之心堅固。既而踟躕素質，婉娩靈娥。日照顏色，風牽綺羅。睹從繩之容楚楚，混如椎之髻峨峨。有貌而自為飾詐，無情而不轉橫波。時也匈奴合圍，嬖人興事。故持娉婷之淑態，用撓閼氏之所忌。果驚如劍之眸，不識運斤之鼻。觀其玉立漢壘，花生女垣。香飛大漠，名動雄蕃。各揣蕞陋之姿，胡顏恃寵；競念腥膻之質，苟且孤恩。乃儲仇以極諫，並懷禮而獻言。以為漢之與蕃，本為殊國。冀兩地之無患，曷二主之相殛。落日而鳴鼙自怨，中夜之重圍暗失。
李夫人月墜香焚，花沉九源。繁華委地，零落何言。有少翁兮術通神鬼，為漢帝兮夜致精魂。於是詔未央之宮，備通靈之所。五位之壇離立，九奏之音克序。珠籠翠幰，龍師虎旅。銀燭之煌煌次列，金管之愔愔慢舉。帝乃坐中寢，禦纖幃。森羽衛，儼天師。佩符籙以威重，拂香花而步遲。左止簫韶之奏，右啟甲乙之旗。搢霜珪而斂色，執紅旌而盡思。立北斗星文之下，當中壇月午之時。萬籟寂寥，發清音於漢殿；九天空闊，寫招魂於楚詞。詞曰：「白玉潔兮紅蘭芳，忽玉折兮蘭已傷。魂兮勿復遊他方，盍歸來兮慰我皇。」又曰：「彩雲裾兮流霞袂，倏而來兮忽而逝。魂兮勿復遊四裔，歸來兮膺萬歲。」已而愴悢沾巾，淒涼侍臣。蟋蟀而房櫳變色，熒煌而戶牖生春。如扇如花，開睹恍惚之中事；非煙非霧，卷見希夷之外人。珠璫瓊佩，鬢髮絳唇。仿佛平生之貌，依稀歌舞之身。顧步嬋娟，回翔綽約。似發言而尚默，若將前而復卻。於是斜漢將傾，繁奏爰作。琳琅璀璨，綺羅回薄。風淒雨切，忽消散於杳冥；鳳去鸞歸，空珠翠之寥落。自是妖妄日恣，虛無念作。侮萬乘為脫屣，陋百載之浮榮。幸河海之無事，賴干戈之暫平。不然少翁此夕，豈宜一拜於文成。
元冥之政已息，青帝之令將行。太史先三日以奏，天子率千官以迎。是知齋沐夙興，虔恭慎栗。命奉常按東郊以嚴備，詔金吾肅中禁以警蹕。內外相比，上下是率。俄而鬥轉招搖，日當甲乙。褫元冕於殘漏，掛青衣於曉律。翠華忽舉，見閶闔之初開；蒼龍啟行，與朝陽而對出。觀夫飛輦輅，儼珠旒。萬騎而前分儀仗，千乘而後列公侯。出青門之郊，至祈神之地。簨虡羅植，珍羞有次。陳靈威於中宮之座，設大昊於配享之位。東向西向，勾芒歲星而對列；左之右之，三辰七宿以相廁。既竭百辟之心，用展一人之事。帝乃玉色以進，磬折而前。求發生之候不忒，祈溫和之氣罔愆。盡敬於地，冀佑於天。一拜而北陸之寒去矣，再拜而東方之風煦然。獻酬既已，尊卑備矣。拂祥光於龍顏之上，納和氣於禦衣之裏。鳳詔還闕，金輿返軌。遂舉措而凝令載行，隨指顧而發生四起。我風有截，郊祀無假於文王；我化無為，律呂不勞於鄒子。故乃布德施政，遠達幽通。高卑鹹沐，貴賤攸同。始振蟄蟲，在好生惡殺；遂行慶賜，可滅私徇公。乃得化洽方隅，恩光岐雍。遵古典以立則，授人時而敬用。願迎乎千春萬春，與夷夏之所共。
曹氏之蠅，因誤而致。既失手以傷善，乃象形而取類。胡能有定，將飾非於寡尢；變而從宜，善奪真而不異。原夫裂素凝璧，纖毫露鋒。展霜花以雲薄，墜鬆煙而漆濃。於不可為之處，見不可去之蹤。處小瑕之間，義寧有怒；居太白之上，汙實難從。由是潤色成功，從權善補。逐手見營之狀，隨筆長薨薨之羽。乍若蟋蟀之居壁，複類蕭蛸之在戶。然而迥立素絲，不失毫厘。侔止樊之貌，類附驥之姿。當似是似非之前，吾與點也；於一顧一盼之際，默而識之。將起枚生之說，那虞翟子之悲。然而就之不爽，酷得其象。雖違心以著，可悅目而賞。隱映纖絺之內，囊螢處中；附麗紃組之間，牖蟲將上。嗟乎！巧以飾詐，假能亂真。始自不材之典，俄成有用之身。捷捷幡幡，誘讒人之思發；跂跂脈脈，透輕綃而色新。已而吳主是臨，奇工斯布。左右曆覽，徘徊周顧。睹詩人止棘之體，絕王思立筆之怒。迷邂逅之所致，載揮拂而方喻。將特模於手成，了莫知其筆誤。懿夫汙不足誚，瑕豈難除。知過善改，巧思積舒。卒能珍賞玩之不失，成奇文而有餘。彼田夫之禾麥，景山之鯉魚，方之不知。
惚不可視，無臭無聲。恍不可聽，希夷杳冥。於不可為之內，有不可狀之形。則可徇其惚，徇其恍。於無是無非之間，見有若存若亡之象。似菖蒲之秀，聞之而不見其形；同合浦之珍，知有而難期入掌。且夫視之不見將謂虛，聽之不聞將謂無。則虛無之內，有罔象之珠。及夫視之可見以為真，聽之得聞以為實。則真實之外，有強名之質。故執無而求者，理則謬焉；執有而求者，理亦不然。寄精於從無之地，韜光於入有之權。其象也虛，其體也元。謂兮尚默，謂虧兮複全。其方不中於矩，而規不中於圓。自索隱於心契，可忘形於意筌。靜以神觀，黃帝得之於三月；反於目聽，列子寤之於九年。然後舍兮如容，浩兮如海。體混沌而不殆，成胚渾而不宰。先天地之始，已塊然而生；後天地之終，尚澹然而在。何者為生，何者為生。生萬物兮吾象不顯，成萬物兮吾象不呈。謂之有兮無兮，元關謂之無兮有精。故道我者非常道，名我者非常名。及夫清有形而為天，濁有形而為地。列而為九疇八卦，播而為五行六位。此皆非其象，此乃象之器。自可外廢其境，內存其至。一喻老氏之言，曷無為之不致。
手運斧而方圓自縱，斧有柯而規模可觀。誠取則之非遠，曷持心以常難。是知選材於山，操刃於手。將散樸於大巧，是侔形於妙有。則可審分寸，定妍醜。不脫故而圖新，亦瞻前而顧後。然後擬議是啟，經營靡停。方坎坎以無撓，聿丁丁而未寧。觀所措而舉措，因其形而制形。且勿謂效之難，尚俟乎繩墨；勿謂象之遠，仍憂乎差忒。左手將舉其樸斫，右手足見其成式。不離指掌之旁，自有短長之域。龜鏡頗邇，儀容在側。見幾而作，成於目擊之間；殷鑒不遠，便契握中之則。何必公輸是集，梓匠具陳。雖欲遠徵其類，不如近取諸身。於造次顛沛之時，尚思行已；於一顧一盼之所，何必求人。庶得揣稱攸宜，諮謀可考。冀析薪之入用，知缺斨之足保。終懷繼踵之誠，未爽從繩之道。嗟乎！柯在手兮至近，不能觀者有諸。道於身而豈遠，不能行者信歟。故取則於人者矣，聞道於人者疏。乃可端其末，慎其初。反視於周旋之內，收心於躁動之餘。因而利焉，是可宗也。譬以身者，方或同於。夫如是，正其規，從其本。揆度而枉柄無阻，睥睨而迷途自返。儻忠恕之內存，信率性之非遠。
國有禁火，應當清明。萬室而寒火寂滅，三辰而纖靄不生。木鐸罷循，乃灼燎於榆柳；桐花始發，賜新火於公卿。由是太史奉期，司烜不失。平明而鑽燧獻入，匍匐而當軒奏畢。初焰猶短，新煙未密。我後乃降睿旨，茲錫有秩。中人俯僂以聲聽，蠟炬分行而對出。炎炎就列，布皇明於此時；赫赫遙臨，遇恩光於是日。觀夫電落天闕，虹排內垣。乍曆闈瑣，初辭渥恩。振香爐以朱噴，和曉日而焰翻。出禁署而螢分九陌，入人寰而星落千門。於時宰執具瞻，高卑畢賜。降五侯以殷渥，曆庶僚以簡易。煖逐來命，風隨逸騎。入權門見執熱之象，閱有司識燭幽之義。鹹就第以照臨，示廣德之遐被。於是傳詔多士，同歡令辰。將以明而代暗，乃去故而從新。均於庭燎，貺彼元臣。熠熠當門，煙助鬆篁之茂；熒熒滿目，焰如桃李之春。群臣乃屈膝辟易，鞠躬踧踖。捧煦育之溫惠，受覆載之光澤。各罄謝懇，競輸忠赤。拜手稽乎，感榮耀之無窮；舞之蹈之，荷鴻私之累百。然後各爨鼎鑊，傳輝膳官。爭焚爐炷，競爇膏蘭。銷冷酒之餘毒，卻羅衣之曉寒。方知春秋故事，未逾於我。周禮救災，徒稱變火。曷若賜於百官，萬方同荷。
大演之數五十，其用四十有九。未諭一之本末，徒訝數之奇偶。於是稽所據，推所受。以不用為用端，以非數為數首。方知一不可見，上不在天；一不可尋，下不在田。是太極含三之本，居混元不二之筌。成出天入地之契，乘屈伸合散之權。作數之本，為唱之先。伏質於無體之體，反形於自然而然。則無者有之宗，有者無之據。一從虛而體立，數憑一而神助。舒而用，萬象自虛無而來；攝而終，萬象複虛無而去。安得不存我而立，因我而著。昧者以此一為無用之徒，先聖以此一為庶幾之處。是以舍此則數不足，兼之則義有餘。終萬物之末，始萬物之初。在窮理以考實，勿存形而課虛。亦猶一人無為，兆人欣從。一氣無體，群生所共。本立而道存，主適而臣從。若十二月之輸轉，不宰者歲之宗；三十輻之運行，無有者車之用。今則以未分而象太極，中分而象二儀。未分而百事隱，中分而百事隨。然後四四而布，七七而具。可以明淺深，可以明好惡。總而舉也，葉仲尼知命之籌；考其成焉，契伯玉識非之數。儻明得一之義，庶達傳心之路。
貞元初既平凶醜，海縣安阜。歸戌人於田裏，卻戰馬於隴畝。所以示力爭之無益，昭靜勝之足有。乃命司武，辟禦皂。出群騶於紫陌，閱眾驥於黃道。吉行之乘，存六駁而有餘；無戰之時，惜萬蹄而空老。於是脫羈鞅，任超逾。騰驤於古塞之外，飲齕於洪地之隅。恣蕭蕭之永逸，免逐逐之長驅。天廄初辭，誠貴人而賤畜；農車儻駕，亦以有而之無。留之則其駿足而不與人共，舍之則遂其生適而省國用。顧東道之常來，淩北風而遠縱。曩者揚鑣噴沫，擐甲鳴鞭。角紫燕以行地，隨飛龍而禦天。追風於陣表，絕電於君前。功德難忘，信彌多而不厭；驕者作戒，故雖愛而必捐。任物自然，仁之上者。修文偃武，德之要也。屏危事之形影，張禮容於宗社。尚茲恬淡，見道發宸衷；釋彼權奇，知化成天下。材雖駔駿，用亦有時。艱難則雲從而騁力，開泰則野逸而呈姿。昔常代於人勞，良多效矣；今則遂其天性，非曰棄之。感君恩之有序，彌天壤而得所。望驂騑而躑躅，依水草而容與。彼周武之歸，漢文之卻，曷足方我王之明舉。
吳阪之馬兮駿且奇，伊孫陽兮知不知。伏櫪而誰憐拘絆，倚輈而但見清羸。兩耳長垂，不斷於嘶風噴月；四蹄可試，何愁於玉勒金羈。當其初出渥窪，孰分駑驥。雖白日之可逐，曷青雲之自致。頓銜驤首，逢人兮不鳴強鳴；弄影超群，知已兮未至須至。嗟乎！全無芻粟，半臥沙泥。況精靈之粗有，亦毛骨以非低。金埒行時，儻拔風塵之跡；玉鞭垂處，願親桃李之蹊。於是將躍未騰，欲真尚假。徘徊龍廄之側，卷鹽車之下。良時易失，常憐過隙之光；朗鑒難逢，多是迷途之者。善相爰來，精神陡回。奮迅而蝟毛俱聳，嘶鳴而星眼俄開。舊皂雲辭，步步而風雲借便；長衢一去，行行而珂珮相催。曩夕猶賤，淩晨已貴。群心惕惕以暗伏，眾口喧喧而相謂。乍同曲突，收將宮徵之音；又似豐城，指出鬥牛之氣。蓋非斯人無以辨龍駒，非斯馬無以動寰區。固二者之冥契，播一時之令圖。馬兮雖遇新知，還因舊主。儻一顧之未替，必載馳而可睹。更有瑤池方外之程，願著鞭於造父。
有驥子兮，維之朽索。服鹽車兮，困於絕漠。將發憤於一哀，遂求知於伯樂。由是騰健步，奮奇毛。連嘶自若，驤首彌高。負調鼎之資，空慚引重；持向人之意，終願代勞。當其迢遞燕郊，蒼茫吳阪。悲東道之莫及，念北風之將晚。既同跡，載馳之用靡分；儻遇知音，千里之期何遠。寧曳輪之是辱，恐危軛之非名。飲齕誰憐其垂耳，鞭驅奚敢以抗衡。是使元黃莫遇，款段無營。汗血匪難，一日有祈於用力；求人未易，三年何恨於不鳴。今也勞役薦臻，高名斯矚。將激昂以待顧，願奔馳而徇欲。重伸羸氣，自殊{西乏}駕之難；載發哀聲，幸比擊轅之曲。或有賤同牛皂，用匪龍媒；亦在異於剪拂，辨以駑駘。夫如是，則當於輗軏之下，自然不愧於群材。
蟄處於冬，雷生自震。啟一聲於春候，知萬類之奮迅。虺虺初動，祁祁始振。首出庶物，為陰陽號令之端；有開必先，作天地發生之信。原夫飛走各誌，群分處陰。既不戁以不竦，尚聲銷而影沉。及夫勾芒禦辰，夾鍾應律。整雲師布露之澤，迫和氏春分之日。溫風載扇，重陰四密。動豐隆之大聲，發昆蟲之暗室。跂行喙息，聞填填而鼓舞爭馳；脰振翼鳴，隨虩虩而雷同競出。隱蔽雖久，騰揚有期。變平轟而作矣，俱引領以從之。見群生向風之義，知大鈞播物之時。是則感之於彼，而乃乘之在茲。且遂隱隱以起予，各侁侁而挺爾。穴處者聆之而厲誌，泥蟠者聞斯而舉趾。均發萬品，非唯百里。各騰聲實，鶯出穀而載飛；競逐明時，範彈冠而思起。搖車效之而可也。聚蚊因之而有以。然後舍彼即此，違陰就陽。角觡奮迅，羽翼弛張。殷南山之粗厲，啟出地之潛藏。似俘鼓之才終，戈鋋熠熠；如擊石之止後，鳥獸蹌蹌。有若眾彙居蒙，一呼而告；群生未覺，一言以導。曾無震寢之虞，誰有擊台之暴。於是桃吐其秀，鷹化為鳩。助發生之德，省囹圄之囚。潛匿假之而振拔，毛介因斯處休。大哉震元利，拯群生而出幽。
琴蘊雅兮閑暢，瑟合音以高張。忽雙聲以動作，合六律之短長。一則玉軫金徽，無爽於清濁；一則瑟弦疏越，不間於宮商。君王政美和同，化能率舞。放鄭聲於域外，屏優雅於樂府。所以顧綠綺之韻高，愛清廟之器古。憑曾皙之所奏，與師襄而對撫。滌慮而匪隔毫厘，共坐而自齊徵羽。靜而各守，動而合矩。左諧乎蔡炎之音，右扣於湘靈之鼓。況複素女弦怨，重華調清。以風中之響，入雲和之輕。便契虛徐之節，雅符閑淡之名。誠二體之區別，能九奕而混並。流水一聽，柱間而涇渭合派；簫韶共奏，指下而鸞凰和鳴。彼弄互揭，此意還發。一曲之金飆[QO51]，再奏而玉堂清越。寫斷續於秋空，激寥亮於雲中。琴弦促而影細，瑟弦繁而體殊。伊和樂之假主，俾合散之同途。理心而寧乖高下，盈耳而不離笙竽。故若出有入無，唱予和汝。覺響於輕重，等洪纖於律呂。播南風於大道，秩秩無差；配上古之希聲，愔愔備舉。遂使敦本誌切，去邪義深，惉懘之亂不作，非僻之思不侵。由自內而率外，皆謂樂而不淫。
