景讓字後巳，贈太尉憕孫。寶曆初為右拾遺。沈傳師觀察江西，表以自副。曆中書舍人禮部侍郎尚華虢三州刺史。自右散騎常侍出為浙西觀察使，入為尚書左丞。拜天平節度使，徙山南東道。封酒泉縣男。大中中進御史大夫，拜西川節度使。病丐致仕。以太子少保分司東都。卒年七十二，贈太子太保，諡曰孝。
青門之左兮，層宮嶙峋。資睿覽以臨下，得嘉名於望春。故在東以就乎陽位，當出震必俟於良辰。乃發惠和，式遵夫月令；無勞轍跡，自表於時巡。其初也，度宏規，法大壯。標上苑而獨出，儼複道而明望。遠天聽以遂於群生，浹皇情用交乎四暢。鮮飆微扇，籠輕靄於高台；淑氣初臨，鎖浮光於彩仗。吾君於是縱目前檻，馳神遠郊。散晴煙於地表，拂佳氣於林梢。睹青陽之煦然，載懷祈穀；聽倉庚之鳴矣，不使覆巢。布政有孚，宸遊是假。察微明於遠嶠，睇新綠於平野。南山之翠色盈前，渭水之素光在下。蓋將賦籍田於晉代，豈比選吉日於周雅。美矣哉！矗雲楣以重疊，煥藻井以輝潤。居高而遠無不臨，涵澤而動無不順。諒可裨於恭默，非取樂於崇峻。況乎流鶯欲囀，初柳生姿。懿祥風之習習，增麗日之遲遲。偉鳳闕之樓台，萬邦仰止；盼龍鱗之原隰，五稼惟時。聖上所以成化用彰，克勤是務。元功廓以遐及，仁術紛其大布。斯宮寧泰侈之為，斯望匪盤遊之故。而天地葉，神人和。修文以昭士，耀武以止戈。然則賦望春之事，宜乎播大雅而登歌。
《戴禮》有之曰：「五嶽視三公，四瀆視諸侯。」古之禮於嶽、瀆尚矣。在昔夏後氏隨山濬川，以畫九州。華陽黑水，界我庸蜀。劍閣之陽，益都饒焉。岷山導江，東別為沱。禹績也。瀆者，曰江、曰河、曰淮、曰濟，導積石桐柏沇水，凡四流，皆發源注海者也。唐天寶六載，開元神武皇帝加封南瀆為廣源公，其三者亞焉。漰沛滈汗，自峽奔荊，且北且東，百川會同。爰及吳、楚，萬里歸海。水府怪神，非江不安；水物族生，非江不全。海門二山，送我為滄。由岷激迤，遠邁無壅。斯所謂祇上天而被下土，南瀆之為大也壯矣。開元皇帝古禮是式，詔曰：惟夏四月，肇辰迎氣。太守其率祭官祀南瀆於益州，設玉筐及洗樽罍簠簋。既舉冪初獻，祝進神，左右跪揚我詞，其文曰：維某年歲次月朔❥子嗣天子遣某官某昭告於南瀆大江。惟神包總大川，朝宗於海。功昭潤化，德表靈長。今因夏首，用率常典。敬以玉帛犧牲粢盛庶品，明薦於神。尚饗！至於今不衰，詔之歲歲直丁亥，迨及戊寅當大中十二年，合一百一十有二歲。越五月朔辛酉日甲戌，臣景讓承聖敬文思和武光孝皇帝詔，自禦史大夫檢校吏部尚書尹成都鎮蜀西川。又五日戊寅，複加檢校尚書右仆射，其他如故。凡再命，皆以兼禦史大夫寵焉。秋七月庚午，乘輅至止，遂謁瀆廟。惟神盛烈，著金石刻，他所必見，於斯闕耶。惟神奉大禹之休，得蠶叢魚鳧望帝之勳。開明之沒玉壘，李冰之穿二江。嘉而保之，沃此黎首，水旱不作，於今賴之。赫哉成功，其可默耶！乃作銘曰：
滔滔沲江，發自岷山。浪溢流飛，走峽之荊。迨及吳、楚，百川以歸。南北東西，萬里湯湯。電激雷馳，水府神宅。鮫人陽侯，世不可窺。南瀆之功，載主載張。陰烈希夷，上戴大禹。丕承我唐，開元其期。先主不容，天絕劉宗。匪瀆殆而，洸洸孔明。鞠躬墮星，匪瀆不悲。念此下民，於萬斯年。九穀繁滋，我來守土。敬揚神休，以琢豐碑。
珣，宣宗朝官中書舍人。以禮部侍郎出為浙東觀察使。
門下。周禮將軍，以六官參選；漢庭拜郡，俾九卿迭處。出入中外，發揮聲績。選用之重，古今所難。銀青光祿大夫行尚書工部侍郎紇幹臮，惟爾元和中，以文學德行，升為甲科。貞規藹然，雅有公器。火化而方知玉性，歲寒而益見鬆心。洎振拂朝纓，抑揚官閥。章羽儀於省署，煥詞藻於綸闈。朕以瀕江之西，悍俗難理，輟爾禁掖，委之藩條。果能宣愷悌之風，著循良之跡。南台起部，無展爾庸。所宜將我舊章，化彼南服。於戲！朕垂衣裳以臨四海，因性分以撫群生。必欲葉軌而同文，不敢重近而輕遠。況駱越故地，蠻夷錯居。尤須謹廉，以察封部。青綬係趙堯之印，皂幨分鮑永之兵，同升將壇，式表予意。爾其往哉！勉移風俗，不挹於貪泉；無使珠璣，獨還於合浦。
門下，昔孫宏以儒學進身，寵兼裂土；鄧禹以勳庸著效，儀比三司。是皆內外同規，古今所重。再揚新命，允屬元臣。特進守司空兼門下侍郎同中書門下平章事充招討山南平夏招無當項兵馬都統制置等使白敏中，才智可以讚元功，誠明可以匡大務。事君惟恐不盡，守道惟恐不遜。而能以無心為待物之心，以無用為當官之用。朕君臨之歲，首付台衡。六更星霜，勤節如一。自羌戎犯塞，師旅屯邊。招懷莫來，征伐無狀。爰用命爾，往其鎮之。果能潛移梟獍之心，坐絡豺狼之首。始自夏半，及於秦正。大建功勞，克寧烽驛。終此誠意，非卿而誰？今封部既清，是用休爾之討伐；馬牛皆散，是用罷爾之統臨。不移論道之榮，更帖持衡之貴。纂乃舊事，對予勤懷。可守司空同中書門下平章事充邠寧節度觀察使。
門下。彭城重鎮，西楚故都；壺關奧區，上黨雄寄。一則控長淮之津要，一則衛洛邑之封疆。撫制稱難，才謀是急。爰得二帥，乃建戎麾。前四鎮北庭涇原節度使康季榮，方麵信臣，軍旅良將。氣振金鼓，義激風雲。慕耿恭拜井之誠，有王翦請田之計。武寧軍節度使鄭涓，杞梓宏材，圭璋秀質。明能燭物，利可剸犀。挺翁歸文武之能，繼叔度循良之美。或藝習韜鈐，性惟忠義。擅威聲於百戰，布雄名於五營。作鎮邊方，克彰勳業。或早踐華資，夙揚休問。騰芳猷於詞囿，振官業於吏途。累膺寄任，必流政聲。並用推馭眾才，蘊斡時器。績效既宣，獎擢是命。建高牙於徐土，移大旆於邢郊。用展良能，務從委著。爾其分蒞茲土，敬敷國恩。嚴號令於三軍，信賞罰於百吏。使轅門推戴，閭井謳歌。再膺九揆之榮，更峻六卿之命。仍兼亞相，式寵中權。無替前功，勉收壯節。
門下。星以鬥牛，鎮臨吳楚。有重江複關之奧，實通都大邑之雄。控制上遊，儀刑群後。自非台衡舊德，廊廟宏材。則何以膺茲喬嶽之求，副彼經邦之寄。高選中外，無逾碩臣。劍南西川節度使杜琮，間氣孕賢，相門襲慶。韓安之國器宏茂，元凱之武庫深嚴。禮樂文身，守而勿失；政刑體要，用之則行。夙振英聲，薦登相位。廟堂之上，有所不為；縉紳之間，共稱其道。象賢祖德，嗣美前修。體平陽之縝密，暢黃瓊之練達。自持瑞節，作鎮靈關。盛有建明，眾推理行。故疆盡複，嚴道益清。夷洛威懷，軍儲流衍。德政有同於冬日，邊封不犯於秋毫。朕以禹貢九州，淮海為大。幅員八郡，井賦甚殷。分閫權雄，列鎮罕比。通彼漕運，京師賴之。自江已南，近聞歲歉，黎民稍困，流庸是虞。思得慈惠之師，以行惻隱之德。黃霸在位，朕無憂焉。汝為司空，兼持邦憲。慎乃出令，以臨其人。務遵訓誡，勉宏休績。
門下。寅亮天工，既稱星琯；葺寧戎塞，頗茂功庸。信出入之有勞，顧優崇而宜及。況梁岷巨鎮，全蜀奧區。有彭濮之富饒，帶巴峽之險要。非圖舊德，難洽新恩。邠寧節度使白敏中，嶽降英靈，時推才傑。周旋文雅，城府寬宏。久侍禁闈，備流聲績；及居鈞軸，頗茂芳猷。朕起滯淹，網羅賢彥。外野無孤鴻之響，歸軒有連茹之征。揚於王庭，鬱矣皇士。莫匪爾績，動契予衷。洎羌寇憑陵，殿茲西土。戎醜斂路，柵堡相望。既收功於郇邠，宜移旆於井絡。於戲！勿以地遠而怠於躬親，無以位高而忽於微細。勖思後效，無替前勞。懋哉懋哉，服我成命。
門下。漢制，郡守有善政者，增秩賜金；周官，諸侯有聲名者，加地進律。前代令典，我將因之。天平軍節度使李景讓，早以文學德行，列於四科。中含柔嘉，表以堅白。直比汲黯，孝如曾參。素懷澹然，清節可貴。峻風規於台閣，流愷悌於方州。居為國楨，出作藩柄。朕惟憲宗親除狡穴，手複全齊。付任在子，敢不祇授。以爾事親既孝，於我必忠。俾之鎮臨，果茂聲績。是用載新社土，改築齋壇。不可使萃美於東方，所宜遷仁於南國。況荊衡舊服，江漢上遊。天作城池，地連襟帶。昔曹王以法繩封部，歲久則弊除；於頔以共東征徭，人流而賦在。不有斯惠，安能理之。勉圖官守，式副令聞。
門下。登壇仗鉞，訓整為先；攬轡登車，澄清是切。膺一方之寄任，兼二事之重難。不有宏才，孰允茲選。銀青光祿大夫守刑部尚書韋損，稟天之粹，體道之和。接物如冬月之溫，操心若寒鬆之勁。導詞源而不竭，泛學海而莫窮。久服大僚，早揚休聞。累更中外，迭處清崇。善政克著於藩方，雅量見推於朝右。朕以天平巨鎮，慎擇帥臣。割據魯、衛之封，控帶山河之壯。臨制綿遠，戎旅驍雄。非仁惠無以蘇疲人，非威信無以正師律。以爾才周物務，識洞事先。斷自餘懷，得之長理。爾其推誠撫士，布德安人。容易則惠奸，苛察則撓政。害於事者必去，無顧慮以妨公；利於俗者必行，勿因循而不決。當竭乃力，副我知人。升崇班於五兵，啟元戎之十乘。服茲寵渥，勉恢令圖。
門下。陶唐古郡，晉國全服。掌北門之管鑰，控朔塞之河山。貔虎連營，氐羌萬落。用鎮興王之地，必求易俗之才。果獲碩臣，允膺謀帥。銀青光祿大夫檢校司空兼太子少師盧鈞，玉山當晝，水鑒澄秋。揣摩政經，淬勵心術。蘊賢人之大業，蹈君子之中庸。進取不爭於險夷，操尚無移於風雨。曆踐華貫，早揚淑聲。便蕃大僚，始終一致。屢委戎寄，亟聞獻功。番禺清紹於隱之，江漢愛侔於叔子。壺關所複，汙俗惟新。解亂繩而有條，遷惡子而從化。洎佩囊天府，受鉞夷門。克樹風猷，薦舉方策。今以塞垣未靜，虜族多虞。莫善綏懷，愈生疑貳。道路既聞於漁奪，凶殘頗見其鴟張。尚念前勞，猶寬肆伐。爰擇待時之器，式觀禦從之能。輟於朝端，俾之鎮府。爾其賞罰無私，德刑公用。以清靜之方，闡吾聲教；以愷悌之義，宣我化條。理必成於恩威，政無庸於煩紊。勉爾令典，副予知人；於戲！北虜熾周，南仲有往城之績。西羌擾漢，營平陳保勝之方。疇其嗣之，必有能者。寵秩既光於論道，恩榮仍亞於台庭。以壯戎旃，勉服休命。
門下。鎮臨白馬，介趙魏之封陲；地控黑山，振羌渾之衝要。儔茲並命，允屬長才。前河東節度使李業，宗室誠臣，幹時良傑。傳山西之將略，襲隴右之家聲。右金吾衛大將軍契通，早擅英姿，常推壯誌。挺鶚立鷹揚之操，知玉鈐金匱之書。或建旆雄藩，功宣保塞；或馳軺異俗，績茂和戎。鹹竭器能，載光任使。穆撝謙於大樹，蘊風望於長城。以爾威足靖邊，故委以疆場之事；政能檢下，故授以統馭之權。於戲！整旅訓戎，觀風蒞俗。仗誠明以懷獷悍，布惠化以恤疲羸。將務息人，無或生事。明典刑以謹侯度，示恩信以洽戎心。用葉睦鄰，宜籌經遠。換騎省八貂之貴，仍地卿六職之榮。勉恢壯猷，無忝登壇之寄；行膺休命，用收制閫之功。
門下。太公經武，首述文韜；春秋謀帥，亦啟義府。大暢弛張之道，必求通變之才。況乎撫易動之羌戎，扞難集之關郡。安邊禦侮，斷付能臣。權知刑部侍郎畢諴，端愨知善，文學致身。氣則沉詳，思有高妙。早馳榮問，亟踐清途。該洽憲章，抑揚台閣。聿來禁署，益茂芳猷。孔光之溫樹不言，王褒之《洞簫》曾諷。憲慮必振於遠大，抗誌不避於重難。擢於文昌，以酬職效。強明不滯，朕心器之。固可以式是師幹，授之龍節。況地雄秦塞，境壓邠郊。壯南牧於盛秋，作西陲之巨屏。是宜平其險難，繕彼甲兵。貞律臨戎，推誠馭眾。遠明邊務，贍❥軍儲厚衣食之恩養（闕闕）之勇稱於無事之日，常為有備之謀。連營苟示於嚴莊，種落自當於柔服。布我大信，深仗親規。於戲！竇嬰賜金，不為廊廡之有；營平積粟，免煩飯饋挽之勞。減費惠人，於斯為急。節宣柄任，稱朕意焉。貴視漢貂，榮兼趙印。茲為寵數，以耀啟行。
門下。王者建諸侯以鎮撫方域，立將帥以藩屏皇家；受任惟難，選命斯重。而況控三江之黎庶，總六郡之賦輿。必得兼能，乃膺成獎。前鄭滑觀察使韋愨，紳冕令才，人倫粹器。業光經濟，道茂溫恭。蘊冒雪之貞姿，挺發硎之利刃。自馳聲詞苑，耀價儒林。雅範蘭馨，詞雄綺麗。踐更華貫，揚曆顯途。懿效彰明，布於台閣。洎職司誥命，參貳春官。業彌振於訓詞，道愈光於得士。及再遷會府，休聞尤彰。由是嘉乃良才，俾升節制。流美化於洪河之曲，布威聲於白馬之津。宜舉寵光，用酬休績。乃眷夏口，實曰雄藩。通波遠接於荊衡，作鎮式臨於漢沔。由是再新戎旆，改築齋壇。興滑台之詠歌，慰鄂渚之黎庶。爾其以信義為理本，以賞為政柄。法亞夫訓旅之術，以肅轅茫滑采龔遂理人之方，以清郡國。崇秩兼寵，無易舊恩。勉乃令圖，勿替前誌。
門下。撫千里者，必仗於誠信；統三軍者，固資於良帥。況地雄鄜畤，壤接王畿。總貔武精銳之師，制犬羊雜種之俗。聿求上將，以鎮近郊。守太子少傅李彥佐，夙負雄明，早通軍誌。生知忠義，旁閱詩書。計擬六奇，功高百勝。聚米而山川可料，變幟而壁壘盡傾。奮廉藺之明謀，蓄關張之妙用。頃者常膺獎任，累踐藩垣。信洽戎夷，愛深師旅。有馭眾安人之效，著在邊方；有廉平貞慎之規，騰於朝論。自避榮私室，物論尤歸。朕以雕陰重藩，羌渾小擾。蓋由乖於撫馭，遂失和寧。思得長才，往圖鎮理。爾其敷我恩信，戢其猖狂。靜彼戎疆，用資壯略。於戲！廉頗雖老，尚請臨戎；李牧居邊，未嚐生事。遐觀前舉，勉副徽猷。榮加五教之尊，仍帖三台之貴。服茲休命，無忝寵光。
門下，乃眷岐陽，襟汧擁漢。古稱右輔，以扶助王圻；今為別京，以屏翰戎落。載煩元老，往撫舊邦。實資經國之謀，高副安邊之寄。守太子少保崔珙，稟粹嶽靈，挺生國戚。門容駟馬，族盛八龍。胸襟洞開，智略輻赴。早以茂業，踐於台衡。宣力致君，有犯無隱。怙叔敖之喜慍，體伯玉之卷懷。洎服休天朝，保釐洛邑。誠明之道，華皓不逾。能全素履之真，雅得大臣之體。方叔之猷克壯，師尹之望攸歸。朕以保塞禦戎，深圖良算。饋軍艱食，常在勞懷。由是渴王商之儀刑，佇營平之籌畫。伏蒲之奏，前席忘疲。既符谘嶽之求，宜舉齋壇之典。自閫以外，爾實專之。斷守宏才，庶集吾事。勉敷恩信，務洽華夷。且慰恩思，善圖政柄。峻槐庭之禮命，寵茅社之侯封。服我徽章，敬茲有土。
門下。乃眷營邱，表於東海。富強號千乘之國，繁雜聚四方之人。假上將之威權，壯中軍之垣翰。將疇閫寄，必在信臣。守尉衛卿韋博，文苑騰芳，儒林擢秀。襟靈曠遠，風度詳閑。周通爰表於器能，強濟式彰於事任。早以重價，踐遷清途。諫垣流謇諤之名，通邑擅神明之稱。頃自移曹九棘，緩步八磚。衝澹安身，卷舒惟道。應茲圖任，允葉僉諧。懿彼全齊，實為右壤。禹貢別九州之盛，海濱綜五郡之雄。昔周命太師，漢封韓信。啟土用申於帶礪，分茅克懋於藩維。選任之隆，古今攸重。於戲！平仲盡規之節，夷吾當俗之方。經堂阜而徽猷可循，指牛山而忠讜如在。餘波未泯，遺愛斯存。禮節既洽於裏閭，風謠尚傳於古老。為政之暇，無忘諮詢。盛鐵馬於師壇，帖金貂於騎省。祇膺成命，勉服寵光。
門下。將相大臣，中外迭任。入奉股肱之寄，出為藩翰之雄。無爽具瞻，式彰注意。金紫光祿大夫守中書侍郎兼戶部尚書同中書六下平章事充集賢殿大學士上柱國河東縣開國子食邑五百戶裴休，氣稟嶽靈，夢葉岩瑞。威鳳孤翔於玉圃，仙鶴獨步於芝田。學精典墳，文緯邦國。自彤庭對策，諫列升班。粉署擅貳卿之榮，綸闈回五字之妙。洎司饋運，整葺牢籠。策畫每得於親聞，功庸必見於顯效。章程軌範，曆試無差。是用付以權衡，宜承任委。谘之遠略，炳然大綸。四後協心，萬邦係爾。今百度有截，庶績其凝。前時屢以疾辭，猶煩臥理。豈無優賢之道，因遂由衷之意。乃眷梁苑，實為重藩。荒大東於周疆，接小沛於漢壤。富庶將及，悍勇無嘩。仁化已洽於一方，清風漸扇於全境。閉關自固，懸瞂不鳴。可仗台臣，置之靜理。爾其踐厥位，暢厥庸。侯服既增，相印不解。輔弼莫係於遠邇，聲容暫間於朝昏。敬哉戒哉，服我重命。可檢校戶部尚書同中書門下平章事使持節汴州諸軍事行汴州刺史充宣武軍節度副大使知節度事汴宋亳等州觀察處置兼亳州太清宮等使，散官勳封如故。
門下。秦之舊都，漢為右地。扼戎疆之要害，作上國之藩籬。旁聯封畿，前抗巴蜀。其所受任，必擇忠良。刑部尚書兼宗正卿李比，生王侯之大家，傳帶礪之盛業。夙負才術，顯於官名。周旋令圖，佩服義教。信以自立，誠而致明。北海著輯睦之規，南方流愷悌之化。潔清知己，寬猛協中。連委翰垣，載高理行。朕心所屬，物議與能。洎擢處月卿，掌我天旅。不忝維城之寄，副予同姓之求。今以昆夷來朝，願納故壤。將複河湟之境，必資整訓之方。遂結疆場，付爾汧隴。於戲！惟昔乃祖，曾顯是邦。勿隳貽謀，光膺分閫。兼尹正察廉之重，帖文昌憲府之崇。勉副家聲，以酬殊獎。
今上元年春正月，楚州新作內城之南門。何以言新，因舊之雲也。何以言作，更從王制也。王制若何，曰天子諸侯台門也。何稱內城，別於外郛也。《春秋傳》曰：南門者，法門也。南面而治者，政令之所出也。楚大邦也，且者草創，南雖設譙門，卑且陋，但闔兩扇，為露棚於前，振軍旅焉。露棚不能蔽風雨，亟理而亟壞，由是刺史兼御史中丞李公新作之。
公名苟，隴西成紀人。用文學德行進，嘗言於賓客曰：「走前為戎曹郎，白於執政曰：『太平時天下有府兵，今散矣，而折衝果毅郎將戌官等輩尚冗食焉。艱難後天下有府兵，而軍籍多空名，庫兵皆刓腐。安不忘危，易道也；有備無患，軍誌也。晉室尚清言，胡為噪河洛；天寶怙富庶，燕盜腥中原。職司其守，言非出位，幸相公財之。』當時執政雖似不為意，他日揖走於列曰：『溯淮而上達於穎，而州兵之益團練者，纚聯五郡焉。楚最東為名郡，疆土綿遠，帶甲四千人，征賦二萬計，屯田五千頃，凡兵賦食三者相通也。公嘗亟言兵，願試鋒穎焉。』召對延英，得列以聞，可脂轄矣。故遂授銅虎符竹使符來此。」
公始下朱轓，遽視城洫，簡兵甲，閱卒伍，若不適於意者。楚人再無歲，負租逋穀甚多，乃去鄉胥之啄害良民，斂賦與之緩期，人載其惠，征租力人入矣。得善用籌者勾稽公物之出入，抉負財且二百萬。俾軍吏之敏察者覘公田之稼，得將隱謾之穀，不翅萬斛。掌公財而坐於市，占軍籍而蔽其家。計其入，僅足其廩食，牧財而斥其人。外廄有征馬，雖不滿四千蹄，而槁粟脂藥之用，圉牧將卒之列，繁且耗。公曰：「幸天下無事，就有道。而此，悉罷去之。」月省費三萬，藏有墆財矣。乃完補卒伍，乃犀利甲兵，乃飫飽吏士，乃恢崇規制。掾曹有公膳，牙門有常饔，胥史有官廚，衛卒有給食。合而言之，曰廩餐錢者三百七十人。先是以歲用不足，常自正月迄於仲夏，凡曰廩餐錢者皆半之，俟斂新賦而後復之，或災沴水旱，賦不畢入，亦終歲不復。公曰：「寧損他費，焉有責其盡力而使之歉復耶？悉賙之，仍筆於檢日用約，若今歲後或不易，羊羹之敗，其無虞乎？」由是吏胥醺其德，將卒許之死矣。士伍寒燠有若賜衣，詔以歲貢征緡賦之。向者泉輕而幣重，賦之以帛，而士得其贏，今也泉重而幣輕，猶賦之以帛，官受其利。公曰：「吾心有不安焉。盍賦之以緡，苟不足，即與帛而時其物之價而直之。」既聞令，歡聲動壁壘，皆曰：「有君如此，使我蹈水火可也。」
乃新南門，巉然而樓，增以舊五之二焉。劃為雙門，出者由左，入者由右。夾築高阜，類觀闕而非者九，軍壘皆爾，命之曰卻敵。慮壚土之喜陂陁也，鱗臂而塗固之，周施檻楯。其暘也，建大旆，鳴笳鼓，以司昏曉焉。其雨也，卷旆援袍於樓中。以謹擊柝，以嚴教令，以仕都鄙，以張軍聲。為理若此，足塞執政之雲兵賦食三者相通，試鋒穎之說矣。凡畚築攻木瓴甓塗暨者，無慮備於軍伍，而州閭人皆來縱觀耳。
既休役勞工，顧謂吉曰：「子學舊史，願為我記日月，不願黼飾空言。」曰「古者國有史，舉事必書；國有詩，王者采之，知其國之風。自秦郡縣天下，史之與詩皆止矣。獨有銘功記事，文之金石者，近於國史國風之類歟！然言之不文，不能播遠。請將俟作者。」公曰：「否，子焉用辭！」既不得命，乃考三實以書。往歲有將作少監李姓陽冰名，善籀書，尤工為大字，瑰碩多力，郡邑省寺得其署題者，榮而葆之。大曆中客有楚，因大署州門。昔人措之於西偏，至是公易之於南門，以表揭遠近。或曰：「宏制異跡，公相期於數十年間，斯盛事也，不可以不識。」故著之於末，仲春貞陵復土，群臣上言，請禦端門，赦天下改元，上思慕未許，故猶以大中紀年。十四年四月二十一日謹記。
大禹分九州之產，生物各有其處，獨人之善惡，無區別之地，是聖人知民心牽於所化也。夫理有風而化有本，國者風帝王之理，邦者本牧守之化。二漢以還，風化相蕩。貪波孛攵漲，人不棲身。故有得一郡，若豪虎之暴豚羊焉。猛既有餘，化宜不善也。有唐洗叔世之弊，惟牧守不新其規，實乃知風化之本，未可移去。然則祿食者，任國不務其理，為邦不敞其化，愚而不知夫祿食之道也。惟閩嶠拔一臂西指，則建安在焉。其郡襟山而束水，其人猱黠而易隨，等閩之支屬。特稀聞善化者，得非地深法蠹，會斂無時，猾吏坐恣奸欺，黎庶日為蜂蠆哉！皇帝遠懷疲俗，樂有嘉政。使君前刺三郡，雅稱善化。今茲東授，必能伸病俗以紓重寄矣。將期後賀，特以序行。
唐武宗二年，餘遷斯境。其場由西十裏，右協精廬，前距危岫，形拘勢促，不似公門。故共人輕而險，其官屑而殘。時非厭遷，殆有數也。今己卯年覲季父於此，視廛裏若巨邑，覽風物如大邦。鱗鱗然廨宇之羅，靄靄然煙火之邦。一派趨碧，群峰走青。橫飛而野鶴衝塵，曠望而晴郊遠去。是以俗阜家泰，官清吏閑。淩晨而舟車競來，度日而笙歌不散。故知興廢有時，吉凶由地。不然，何勞於舊宇，而逸於新亭耶，吾友王顓字還古，鶯泊未遷，祿為親屈，莫邪曾試，犀象無全。是年冬，枉車再至，蓋有為也。先是知子，謀展覲視，驟謁簾幃，去才旬月，歸諧素誌。知還古不日青雲，暫適我願耳。徒服其所刊，變風易俗。嚐聞期月之內，變為大縣乎！是亦斯場人士之所願也。其他故事，前記已詳。其或加予，未可無述。
涒灘歲，越垠曠旱，塞諸陽，遷市不雨。祈山川庶神又不雨，觴土龍舞巫覡愈不雨。或言邦有術人，能捕退龍而噪之。昔歲嚐然，農剩其澤。及召術人至，而旱色如故。太守怒，亟命擒之，術人遁去矣。其遺囊有書一幅，目曰人旱。旱有三，曰天旱、國旱、人旱。曷為天旱？蹇陽肆凶，下土祇慎，雖六七歲，黎人不饑。曷為國旱？君道熾災，德涸仁枯，貪風暴氣，蒸為時癘。曷為人旱？邦毀其政，吏賊其行，千里人心，燥不為陰。夫天旱求諸仁，仁洽而時豐。國旱求諸德，德潤而澤流。人旱求諸政，政清而俗阜。今貨遊於上，刑黷於下。百姓焦愁，結成恨暑，所謂人旱者也。邦守不清其政，而逮龍貨雨，是猶乘檋適海，豢羊望翼，於何可冀乎！太守得書增怒。是歲自正月不雨至於五月。明年殍死者數千人，而太守亦以財禍。
學者多稱仲尼曆聘不遇，吾謂仲尼觀禮行道，不曆聘不遇。吾謂仲尼觀禮也。夫二國文曰聘，以臣使於君亦曰聘，男輸財於女，國駕帛於士，皆曰聘。故無財與無君國之命，不曰聘也。當德蝕衰周，道徂七國，蓋仲尼傷禮樂不起，是以學《韶》於齊，求師於周。將欲鑄義以鏡國，張仁以羅俗，使明笥為宗資也。且去魯適衛，蓋辭在於仕矣。自宋之鄭，殆非臣矣。絕糧於陳蔡，亦無財矣。官至司寇，果不為士。安謂聘哉？吾聞夫子觀夏道則之杞，觀殷道則之宋。較是而言，雖他國可知也。安謂曆聘哉。
客有抽時賢待已之禮，舉葉君愛龍意於座曰：「葉公好假而憚其真，誠然乎？」均曰：「即飛出丹青者殊未真，翔來庭宇者愈假矣。何則？夫靈濟於物，無求於物，無求於人，實龍徒也。今聞葉公鱗畫其象，則摹形趨之，是欲滋乎豢育宛蛇魚類耳，真鳥在哉！」曰：「然則擾於夏，鬥於鄭者非邪？」曰：「妖而怪，所以幽王眚身，子產不禮焉。率假物矣。彼其真龍者，道能神化，其流多派。或蟠於天，或巢於田，或翼於人，或為馬，或為劍。有侔於此，靡徒不居。其在天也。機紐陰陽，不蹉厥常；其在田也，贍腴疆土，庶彙蕃廡；其在人也，珠媚心瀾，呀成智門；其為也。匝體柔油，遍崇九州；其為劍也，鬼淚淫淫，秋江萬尋。至如挾雲則十雨時濡，銜照則三光遞舒。是群龍也，綿古今而不僵，渥生人以無倦。聖賢在上，將利益於物；天下無道，必亢悔於時。豈獨矯矯欄端，露威於葉公而誇爪喙哉！是謂妖怪假物也。」客皺眉而俯，不複抽言。
孔子曰：唯天子受命於天。士受命於君，故君命順，則臣有順命；君命逆，則臣有逆命。嗚呼！君人者得不鑒戒於是言乎？王者將順天行道，而臣下自修德矣。苟逆於天命，而臣下隨所化矣。然忽湯文居其下，則將因是逆以原於德，搖民心於宇內，為其上者無危乎！故為君不易，而作臣者知難，不易則德明，知難則畏命。是故夏、殷、周、秦、漢、魏、晉、宋、齊、梁、陳、隋末之為理，內逆於心，外亂於身，豈不以受天命者耶！故夫十二朝之亡也，十二朝之作矣，雖小民女童，必知其過矣。何者？為君以為賢，為臣以為然，常不觀於前，無慮於後，大渙一時之榮而已矣。曆以度之，鹹失於此。嗚呼！君人者得弗鑒戒於是言乎！
古今畫品，論之者多矣。隋梁已前，不可得而言。自國朝以來，惟李嗣真《畫品錄》，空錄人名而不論其善惡，無品格高下，俾後之觀者，何所考焉？景元竊好斯藝，尋其蹤跡，不見者不錄，見者必書，推之至心，不愧拙目。以張懷瓘《畫品》斷神、妙、能三品，定其等格。上、中、下又分為三。其格外有不拘常法，又有逸品以表其優劣也。夫畫者以人物居先，禽獸次之，山水次之，樓殿屋木次之。何者？前朝陸探微屋木居第一，皆以人物禽獸，移生動質，變態不窮，凝神定照，固為難也。故陸探微畫人物極其妙絕，至於山水草木，粗成而已。且蕭史木雁風俗洛神等圖畫尚在人間，可見之矣。近代畫者，但工一物以擅其名，斯即幸矣。惟吳道子天縱其能，獨步當世，可齊蹤於陸、顧。又周昉次焉。其餘作者一百二十四人，直以能畫定其品格，不計其冠冕賢愚。然於品格之中，略序其事。後之至鑒者可以詆訶，其理為不謬矣。伏聞古人云：畫者聖也。蓋以窮天地之不至，顯日月之不照，揮纖毫之筆，則萬類由心，展方寸之能，而千里在掌。至於移神定質，輕墨落素，有象因之以立，無形因之以生。其麗也。西子不能掩其妍；其正也，嫫母不能易其醜。故台閣標功臣之烈，宮殿彰貞節之名，妙將入神，靈則通聖。豈止開廚而或失，掛壁則飛去而已哉！此畫錄之所以作也。
臣聞身體髮膚，受之父母，不敢毀傷。所以樂正子春下堂傷足，三月不出，而有憂色。民間多有割股上聞天聽者。伏以堯代則共推虞舜，孔門則首舉曾參，皆以至孝奉親，不聞割股肉療疾。或真有懷怙恃之感，報劬勞之恩，孝起因心，痛忘遺體。實行此事，自是人子之常情，不合鼓扇聲名，希沾恤賚。伏惟陛下道齊覆載，孝治寰區，漸致升平，全除矯妄。乞願明敕遍下諸州，更有此色之人，不令舉奏。所冀真誠者自彰孝感，詐偽者免惑鄉閭。鹹歸樸素之風，永布雍熙之化。
公諱島，字浪仙，范陽人也。自周康王封少子建侯於賈，因而氏焉。誼則大漢太傅，寅則晉尚書，由是徽音流遠。祖宗官爵，顧未研詳，中多高蹈不仕。公展其長材間氣，超卓挺生。六經百氏，無不該覽。妙之尤者，屬思五言。孤絕之句，記在人口。穿楊未中，遽罹誹謗。解褐授遂州長江主簿。三年在任，卷不釋手。秩滿遷普州司倉參軍。諸侯待之以賓禮。未嚐評人之是非。豐骨自清，冥搜至理。悟浮幻之莫實，信無生之可求。知矣哉！又工筆法，得鍾、張之奧。所著文篇，不以新句綺靡為意，淡然躡陶謝之蹤。片雲獨鶴，高步塵表，長沙裁賦，事略同焉。攸望遭時，紫泥必降，優遊華省，遊泳清塗。噫！修短定期，數豈能越，會昌癸亥歲七月二十八日，終於郡官舍，春秋六十有四。嗚呼！未及浹旬，又轉授晉州司戶參軍，榮命雖來，於公何有？痛而無子。夫人劉氏，承公遺旨，粵以明年甲子三月十七日庚子，葬於普南安泉山。慮陵穀變遷，刊石紀時。絳忝公知已，見命為誌詞，仍為之銘曰：
猗歟賈君，天縱奇文。名高天下，鶴不在雲。蚤振聲光，高步出群。今則已矣，馨若蘭薰。
