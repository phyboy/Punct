肇字子發，袁州宜春人。會昌三年進士第一。除著作郎，遷倉部員外郎，充集賢院直學士。咸通中出為歙州刺史。曆宣、池、吉三州卒。
石比臣心，水猶君德。誠見投而不阻，如從諫而無極。蓋所以作仁聖，思正直。清逾萬頃，能容落落之姿；操或一拳，以造沉沉之色。惟我聖後，啟乎宸聰。每以淡然之德，能取確爾之功。言乎水也，逾漢祖之虛受；稱乎石也，遇留侯之盡忠。是以王事竭誠，群臣報政。具懷鑿鑿之美，允納洋洋之聖。君心潤下，已覃滂沛之恩；臣誌補天，願表堅貞之性。故得朝廷肅穆，上下交慶。小伊傅以輸忠，配唐虞而比盛者也。當其欲進嘉謀，心懷隱憂。思袞職而有補，隨諫鼓以來投。於是鹹趨丹陛，若蹈洪流。且推誠而上達，亦虛心而下求。既乃契皇情，承天獎。介然允臻乎浹洽，渙若盡納其忠讜。一言初進，開龍顏而似激圓波；萬國皆聞，入宸心而若流清響。乃知窺日月之光，有虧必諫；震雷霆之怒，有諫必從。雖磊落以難進，乃廣大而見容。既無悔以無尤，子產徒言於狎水；那將恐而將懼，韓非奚患於攖龍。且夫瓊瑤為報而匪珍，夜光處暗而多患。未若我喻水於盛德，比投於納諫。允當上善之求，勿謂下流之訕。遂用握金鏡，臨玉除。忠言得進以無隱，聖慮每徵於往初。如是則祥符出，惠澤舒。將無事而無諫，見寰瀛之晏如。
夫潮之生，因乎日也；其盈其虛，係乎月也。古君子所未究之，將為之辭。猶憚人有所未通者，故先序以盡之。
肇始窺《堯典》，見曆象日月以定四時，乃知聖人之心，蓋行乎渾天矣。渾天之法著，陰陽之運不差。陰陽之運不差，萬物之理皆得。萬物之理皆得，其海潮之出入，欲不盡著，將安適乎？近代言潮者，皆驗其及時而絕，過朔乃興，月弦乃小嬴，月望乃大至。以為水為陰類，牽於月而高下隨之也。遂為濤誌，定其朝夕，以為萬古之式，莫之逾也。殊不知月之與海同物也。物之同，能相激乎？《易》曰：「天地暌而其事同也，男女暌而其志通也。」夫物之形相暌，而後震動焉，生植焉。譬猶烹飪，置水盈鼎，而不爨之，故望膳羞之熟，成五味之美，其可得乎？潮亦然也。天之行健，晝夜復焉。日傅於天，天右旋入海，而日隨之。日之至也。水其可以附之乎？故因其灼激而退焉。退於彼，盈於此，則潮之往來，不足怪也。其小大之期，則制之於月。大小不常，必有遲有速。故盈虧之勢，與月同體。何以然？日月合朔之際，則潮殆微絕。以其至陰之物，邇於至陽，是以陽之威不得肆焉，陰之輝不得明焉。陰陽敵，故無進無退，無進無退，乃適平焉。是以月之與潮，皆隱乎晦，此潮生之實驗也。其朒其朓，則潮亦隨之。乃知日激水而潮生，月離日而潮大。斯不刊之理也。古之人或以日如平地執燭，遠則不見。何甚謬乎！夫日之入海，其必然之理乎。且自朔之後，月入不盡，晝常見焉，以至於望。自望之後，月出不盡，晝常見焉，以至於晦。見於晝者，未嘗有光，必待日入於海，隔以映之。受光多少，隨日遠近，近則光少，遠則光多，至近則甚虧，至遠則大滿。此理又足證夫日至於海，水退於潮，尤較然也。
肇適得其旨，以潮之理，未始著於經籍間，以類言之，猶乾坤立，則易行乎其中，易行乎其中，則物有象焉，物有象而後有辭，此聖人之教也。肇觀乎日月之運，乃識海潮之道，識海潮之道，亦欲推潮之象，得其象亦欲之辭。非敢炫於學者，蓋欲請示千萬祀，知聖代有苦心之士如肇者焉。賦曰：
開圓靈於混沌，包四極以永貞。至陽之元精，作寒暑與晦明。截穹崇以高步，涉浩漾而下征。回龜鳥於兩至，曾不愆乎度程。其出也，天光來而氣曙；其入也，海水退而潮生。何古人之守惑，謂茲濤之不測。安有夫虞泉之鄉，沃焦之域。棲悲穀以成暝，浴蒙汜而改色。巨鱒隱見以作規，介人呼吸而為式。陽侯玩威於鬼工，伍胥泄怒乎忠力。是以納人於聾昧，遺羞乎後代。曾未如海潮之生兮自日，而太陰裁其小大也。今將考之以不惑之理，著之於不刊之辭。陳其本則晝夜之運可見其影響，言其徵則朔望之候不爽乎毫厘。豈不謂乎有耳目之疾，而將判乎神醫者也。粵若太極，分陰分陽。陽為日，故節之以分至啟閉；陰為水，故霏之以雨露雪霜。雖至賾而可見，雖至大而可量。豈謂居其中而不察乎渺漠，亡其外而不考其茫洋者哉。故水者陰之母，日者陽之祖。陽不下而昏曉之望不得成，陰不升而雲雨之施不得睹。因上下之交泰，識洪濤之所鼓。胡為乎曆象取其枝葉而迷其本根也，策其涓滴而喪其泉源也。於是欲抉其所迷而論之，采其所長而存之。光乎廓乎，汨磅礴乎。差瀴溟之無際，曷鴻濛而可以盡度乎。乃知夫言潮之初，心遊六虛。索蜿蜒乎乾龍，駕翏轕乎坤輿。知六合之外，洪波無所泄；識四海之內，至精有所儲。不然，何以使百川赴之而不溢，萬古揆之而靡餘也。是乃察乎濤之所由生也。
駭乎哉！彼其為廣也，視之而蕩蕩矣；彼其為壯也，欱乎其沆沆矣。其增其嬴，其難為狀矣。當夫巨浸所稽，視無巔倪。洶湧鴻洞，窮東極西。浮厚地也體定，半圓天而勢齊。謂無物可以激其至大，故有識而皆迷。及其碧落右轉，陽精西入。抗雄威之獨燥，卻眾柔之繁濕。高浪瀑以旁飛，駭水洶而外集。霏細碎以霧散，屹奔騰以山立。巨泡邱浮而迭起，飛沫電烻以驚急。且其日之為體也，若熾堅金，圓徑千里。土石去之，稍邇而必焚；魚龍就之，雖遠而皆靡。何海水之能逼，而不澎濞沸渭以四起。故其所以淩鎖，其所以薄激者，莫不魄落焯爍，如爨巨鑊。兮不可探乎蓅蓅之內，呀焉若天地之有齦齶，其始也。漏光迸射，虹截縣。拂長庚而尚隱，帶餘霞而未殄。其漸沒狗兮，若後羿之時，平林載馳。驅貙虎與兕象，懾千熊及萬罷呀偃蹇而矍鑠，忽劃礫而矍鑠，劃礫而<齒差><齒宜>。其少進也，若兆人繽紛，填城溢郭。蹄相蹂蹙，轂相摩錯。哄澶漫，淩強侮弱。倏皇輿之前蹕，孰不奔走而揮霍。及其勢之將極也，涾兮若牧野之師，昆陽之眾。定足不得，駭然來奔。騰千壓萬，蹴摶沸亂。雄棱後閼，懦勢前判。懾仁兵而自僵，倏穀呀而巘斷。此者皆海濤遇日之形，聞者可以識其畔岸也。
賦未畢，有知元先生諷之曰：「斯義也，古人未言，吾將揮乎文墨之場，以貽永久，為天下稱揚。」爰有博聞之士，駭潮之義，始盱衡而抵掌，俄< 禁頁>齘而愕眙。攬衣下席，蹈足掀臂，將欲致詰，領畫天地。久之而乃謂先生曰：「伊潮之源，先賢未言。枚乘循涯而止記其極，木華指近而未考其垠。焉有末學後塵，遽荒唐而敢論。」先生矍然而疑乃因其後，推車捧席執腒伺顏。言之少間，請見征之所如。客乃曰：「人所不知而不言，不謂之訥，人所未職而不道，不謂之愚。彼亦何敢擅談天之美，斡究地之俞。指溢漭之難悟，欲蠱聽於群儒。今將盡索乎波潮之至理，何得與日月而相符。且大章所步，東西有極。容成叩元，陰陽已測。陽秀受乎江政，元冥佐乎水德。莫不窮海運，稽日域。及周公之為政也。則土圭致晷，周髀作則。裨灶窮情乎天象，子雲讚數於幽默。張衡考動以鑄儀，淳風述時而建式。彼皆凝神於經緯之間，極思乎圓方之壺。胡不立一辭於茲潮，以明乎係日之根本也？先生苟奇之，胡不思之？先生將寶之，胡不考之？苟由日升，當若準若繩，何春夏差小，而秋冬勃興？其逾朔也當少進，何遽激而鬥增？其過望也當少退，何積日而馮陵？晝何常微？夜何常大？何錢塘洶然以獨起，殊百川之進退？何仲秋忽爾而自興，異三時之{滂}霈？日之赫焉，猶火之烈，火至水中，其威乃絕。入洪溟以深漬，何日光而不滅？潮之往來，既雲因日，日惟一沉，潮何再出？萬流之多，匪江匪河，發自畎澮，往成天波，終古不極，盍沉四國，何成彼潮，而小大一式？為潮之外，水歸何域？又云水實浮地，在海之心，日潛其下，而逢彼太陰。且其土厚石重，山峻川深，投塊置水，靡有不沉。豈同其芥葉，而泛以蹄涔，繄坱圠之至大，何水力之能任？吾國之，天地噫氣，有吸有呼，晝夜成候，潮乃不逾。豈由日月之所運，作誇誕以相誣者哉！」先生閱賦之初，深通厥旨。及聞客論，欣然啟齒。於是謂客徐坐，善聽厥辭。蓋聞南越無頒冰之禮，鄭人有市璞之嗤。常桎梏於獨見，終沉溺於群疑。既別白而不悟，爰提耳而告之。然事有至理，無爭無勝。猶權衡之在懸，審錙銖而必應。稽海潮之奧旨，諒餘心之足證。當為子窮幽而洞冥，豈止於揆物而稱哉！
夫日北而燠，陽生於復。離南斗而景長，邇中都而夜促。當是時也，氣蒸川源，潤歸草木。既作雲而泄雨，乃襄陵而溢穀。魚龍發坼於胎卵，鳥獸含滋於孕育。且水生之數一，而得土之數六。不測者雖能作於溟渤，苟窮之當無羨於升掬。其散也為萬物之腴，其聚也歸四海之腹。歸則視之而有餘，散則察之而不足。春夏當氣散之時，故潮差而小也。及其日南而涼，陰生於垢。退東井而延夕，遠神州而減晝。當是時也，草木辭榮，風霜入候。水泉閉而土涸，滋液歸而下湊。瘁萬物以如燖，運大澤而若漏。縮於此者盈於彼，信吾理之非謬。秋冬當氣聚之時，故潮差而大也。兩曜之形，大小唯敵。既當朔以制威，陽雖盛而難迫。其離若爭，其合如擊。始交綏而並鬥，終摩壘而先釋。日沮其雄，水凝其液。既冒威於一朝，信畜怒乎再夕。且潮之所恃者月，所畏者日。月違日以漸遙，水畏威而乃溢。亦猶群後納職，來造王門。獲命以出，望寧而奔。引百寮而盡退，何一跡之敢存。此潮象之所以逾朔二日而鬥增也。黃道所遵，遐邇已均。肆極陽而不礙，故積水而皆振。自朔而退，退為順式；自望而進，進為乾德。伊坎精之既全，將就晦而見逼。勢由望而積壯，故信宿而乃極。此潮之所以後望二日而方盛也。自曉至昏，潮終復始。陽光一潛，水復迸起。復來中州，逾八萬里。其勢涵澹，無物能弭。分晝於戌，作夜於子。子之前日下而陰滋，子之後日上而陽隨。滋於陰者，故鑠之於水而不能甚振；隨於陽者，故迫之為潮而莫肯少衰。此潮之所以夜大而晝稍微也。嘗信彼東遊，亦聞其揆。賦之者究物理，盡人謀。水無遠而不識，地無大而不搜。觀古者立名而可驗，何天之造物而難籌。且浙者折也，蓋取其潮出海屈折而倒流也。夫其地形也。則右蟠吳而大江覃其腹，左挾越而巨澤灌其喉。獨茲水也，夾群山而遠入，射一帶而中投。夫潮以平來，百川皆就。浙入既深，激而為鬥。此一覽而可知，又何索於詳究。群陰既歸，水與天違。當宵分之際，避至烈之輝。因圓光之既對，引大海以群飛。夫秋之中而陰盛，亦猶春之半而陽肥。事苟稽於已著，理必辨於猶微。故濤生於八月之望者，尤岌岌而巍巍也。萬物之中，分日之熱。叩琢鑽研，其火乃烈。吹煙得焰，傳薪就爇。附於堅則難消，焚於槁則易絕。所依無定，遇水乃滅。太陽之精，火非甚匹。至威無焰，至精無質。入四海而水不敢濡，照八紘而物莫能屈。就之者咸得其光學，仰之者不知其何物。其體若是，豈比夫寒灰死炭，遇濕而同漂汨哉！方輿之下，陽祖所回，曆亥子而右盛，逾醜寅而左來。右激之遠兮遠為朝，左激之遠兮遠為夕。既因月而大小成，亦隨時而前後隔。此日之所以一沉，而潮之所以兩析也。天地一氣也。陰陽一致也。其虛其盈，隨日之經。界寒暑之二道，將無差於萬齡。故小大可法，而乾坤永寧也。若夫雲者雨者，風者霧者，為雪為霜者，為雹為露者，雷之所鼓者，龍之所赴者，群生之所賦者，萬物之所附者。彼皆與日而推移，所以就其衰而成其茂也。然後九圍無餘，而萬流為之長輔。
談未竟，客又剿而言曰：若乃寒暑定而風雨均也。吾聞之《洪範》云：豫常燠，急常寒。狂乃陰雨為沴，僭則陽氣來幹。苟日月之躔一定，又何遠於王政之大端？彼有後問，姑紓前言。夫三才者，其德之必同。天以陽為主，地以陰為宗。參二儀之道，在一人之功。一人行之，三才皆協。德順時則雨霽均，行逾常則凶荒接。僭慢所以犯陽德也。故暴尫莫之哀。狂急所以犯陰德也，故離畢為之災。此則為政之所致，非可以常度而剸裁也。客曰：「唯其餘如何？」復從而解之曰：惟坤與乾，餘常究焉。清者浮於上，濁者積於淵。濁以載物為德，清以不極為元。載物者以積鹵負其大，不極者以上規奠其圓。故知鹵不積則其地不能載，元不運則其氣無以宣。夫如是，山嶽雖大，地載之而不知其重；華夷雖廣，鹵承之而不知其然也。氣之輕者，其升乃高。故積雲如嶽，不駐鴻毛。輕而清也，而物莫能勞。及其幹霄勢窮，霏然下墜。隨坳壑而虛受，任畎澮之疏潰。著則重也，故舟楫可以浮寄。至夫離九天，堙九地。作重陰之膠固，自堅冰以馴致。固可以乘鴻溟以自安，受萬有而不圯者也。聽茲言，較茲道。定一陽之所宗，何眾理之難考。且合昏知暮，而翰音司晨。安有懷五常之美，預率土之濱，苟無諒乎此旨，亦何足齒於吾人。子以天地之中，元氣噫噦。為夕為朝，且登且沒。泛辭波而甚雄，處童蒙而未發。孰觀地喙乎深泉之涯，孰指天吭乎巨海之窟。既無究於茲源，寧有因其呼吸而騰勃者哉！客謝曰：「辭既已矣，欲入壺奧，願申一問，先生幸以所聞教之。嘗居海裔，覿潮之勢。或久往而方來，或合遝而相際。曷舛互之若斯，今幸指乎所制。」先生撰屨旁眄，亦窮其變。吾因訊夫墨客，當大索其所見。彼亦告於餘曰：日往月來，氣回天轉。其激也大，則體甚而相疏；其作也小，則勢接而相踐。惟體勢之可準，故合遝而有羨。其何怪焉！
客乃跽軀斂色，交袂而辭。彼圓元方賾，古惑今疑。歎載籍之不具，恨象數之尚遺。方盡迷於閫域，非先生親得於學者，而孰肯論之。於是乎若卵判雛生，鼓擊聲隨。雷電至而幽蟄起，蛟龍升而雲雨滋。形開夢去，醒至酲離。既手之舞之，足之蹈之。乃避席而稱詩為賀，演知元先生之辭。辭曰：噫哉古人，迷潮源兮。刓編齾翰，曾未言兮。羅虛列怪，無藩垣兮。名儒幽討，理可尊兮。高駕日域，窺天門兮。潮疑一釋，永立言兮。若和與扁，祛吾惛兮。昔之論者，何其繁兮。意摩心揣，隻為歡兮。陰陽數定，水長存兮。進退與日，遊混元兮。一升一降兮寒暑成，下凝濁兮上浮清。隨盈任縮兮浮四溟，釜鎘蒸爨兮擬厥形。願揚此辭兮顯為經，高誇百氏兮貽億齡。先生曰：彼能賦之，子能演之。非文鋒之破鏑，何以解乎群疑。客乃酣然自得，由然而退也。
瀟湘二姬，桃花玉姿。獻柘枝之妙舞，佐清宴於良時。始其金罍欲陳，象筵宿設。考清音於弦管之部，選麗質於綺羅之列。何彼姝之婉孌，媚戎服之豪俠。司樂以魚符發詠，侍兒以蘭膏薦潔。華燈張，翠被徹。聽銅壺之刻漏，瞻銀漢之明滅。佇新詞以潛習，隱含具而才閱。恐急節之將差，撫柔荑而不絕。及夫陽烏浴彩，寒雞早晨。登妝台而鸞鳳比翼，對寶鏡而菡萏爭春。袿裳馥以彩翠，玉指皓以嶙峋。互飾鉛華，畏濃澹之殊態；共聽金管，恐高低之不均。須臾饔正奉羞，司尊舉酌。左肴兮右胾，兕觥兮玉爵。朱題以垂虹，素幕翩以騰鶴。羅異果之芬芳，映雕盤之錯落。時也群工合奏，弦悲管清。升歌闋，賓禮成。於是乎扌壘鼉鼓，啾鳳笙。雲駢四座，花芬兩楹。舞師巧誨於蹈厲，諧優飾辨以縱橫。且曰不巾不櫛，匪鐸匪舌。古也郅支之伎，今也柘枝之名。因清角之繁奏，見韶華之並榮。佳人乃整金蟬，收玉燕。襲舞衫，突舞弁。珠彩熒煌，鈐光炫轉。外寶帶以連玉，中丹裾而疊蒨。則有鞶鑒逶迤，瓊瑰四垂。靴瑞錦以雲匝，袍蹙金而雁欹。將翱將翔，惟鴛惟鴦。稍隨緩節，步出東廂。始再拜以離立，俄側身而相望。思東南之美兮清風甚長，凝情頃刻兮靜對鏗鏘。再撫華裾，巧襞修袂。將勻玉顏，若抗瓊弟。懷要妙以盈心，望深思而滿背。彼工也以初奏迎，我舞也以次旅呈。乍折旋以赴節，複宛約而含情。突如其來，翼爾而進。每當節而必改，乍慘舒而複振。驚顧兮若嚴，進退兮若慎。或迎兮如流，即避兮如吝。傍睨兮如慵，俯視兮如引。風兮弱柳，煙冪兮春鬆。縹緲兮翔鳳，婉轉兮遊龍。相邇兮如借，相遠兮如謝。忽抗足而相跐，複和容而若射。勢雖窘於趨走，態終守乎閑暇。飛飆忽旋，鸞鶴聯翩。撼帝子之瑤佩，觸仙池之玉蓮。擁驚波與急雪，卷祥雲及瑞煙。詞方重陳，鼓亦再歇。俄舉袂以容曳，忽吐音而清越。一曲曲兮春恨深，一聲聲兮邊思發。傷心兮隴首秋雲，斷腸兮戍樓孤月。歌扇兮才斂，鳴鼙兮更催。將騰躍之激電，赴迅疾之驚雷。忽如厭乎揮霍，戢餘勢以徘徊。屹而立，若雙鸞之窺石鏡；專而望，似孤雲之駐蓬萊。輕攢翠蛾，稍拂香汗。暫爾安逸，複騁陵亂。抽軋軋於蕙心，耀纖纖之玉腕。躊躇曠望，若戀虞以南馳；俯僂回旋，非為劉而左袒。拾華衽以雙舉，露輕裾之一半。花灼灼，鼓逢逢。帽瑩隨蛇，熠熠芝蘭之露；裾翻莊蝶，翩翩獵蕙之風。來複來兮飛燕，去複去兮驚鴻。善睞睢盱，偃師之招周伎。輕軀動蕩，蔡姬之讋齊公。則有拂菻妖姿，西河別部。自與乎金石絲竹之聲，成文乎雲韶鹹夏之數。然後能使燕趙慚妍，威嬙掩雩。我之服也，非妹喜之牝雞；我之容也，非木蘭之雄兔。既多妙以多能，亦再羞而再顧。鼓絕而曲既終，倏雲朝而雨暮。
謝尚以小節不拘，曲藝可俯。願狎鴛鴦之侶，因為鴝鵒之舞。於是褫貂裘，岸章甫。在容止可觀之際，方見翼如；當管弦互奏之時，俄逞退旅。伊昔王導，延為上賓。陪謁者讓登之處，遇群賢式燕之辰。俎豆在列，尊卑且倫。始服膺於末席，方酬賞於主人。導曰：久慕德音，眾皆傾想。願睹傞傞之態，用答嚶嚶之響。非敢玩人以喪德，庶使棲遲而偃仰。徒欲見長觜利距之能，豈比乎弋林釣渚之賞。公乃正色洋洋，若欲飛翔。避席俯傴，摳衣頡頏。宛修襟而乍疑雌伏，赴繁節而忽若鷹揚。由是見多能之妙，出萬舞之傍。若乃三歎未終，五音鏗作。貪若燕而蹙頻，德如毛而矍鑠。眾客振衣而跂望，滿堂擊節而稱樂。且喤喤之奏未終，而泄泄之容自若。於是愧飲啄，盡歡娛。聽式歌而調兼吐鳳，觀屢起而勢若將雛。以樂慆憂，既醉者於焉已矣；手舞足蹈，囅然者豈得而無。是知因此名聞，那辭跡屈。同漁陽之慷慨，鄙五原之噎鬱。將美其率爾不矯，怡然任真。自動容於知已，非受侮以求伸。況乃意綽步蹲，然後知鴻之誌，不與俗態而同塵。
惟天有河，是生水德。淩浩渺之元氣，掛崢嶸之遠色。所以正辰極，奠南北。其清莫挹，濯星鬥以滋上元；其惡可流，蕩雲霓以臨下國。赫赫融融，自西自東。沿大象而其源不竭，橫中古而其運無窮。磅礴九霄，浸潤豈沾於土宇；輕清一氣，波瀾寧動於天風。匪湯湯而就下，但耿耿而浮空。處晝則潛，由昏則見。俟良夜之延矚，故高明而自擅。光連月窟，何慚媚以懷珠；影照天津，豈愧淨而如練。至若白榆風勁，析木煙秋。吹玉葉而將落，泛金波而共流。皎無際，闌幹自浮。渡蟾魄之孤輪，不聞濡軌；漲鵲橋之遠岸，詎見操舟。莫議高深，孰能揭厲。演漾必滋於若木，氛氳更襲於丹桂。映蒼山而漸出，想積石於河源。拂遠樹以將低，誤一葦於天際。遙思濯手，遠憶乘槎。流合璧之輝，幾疑沉玉；映散金之氣，或類披沙。辨牛豈見其津涘，聞雞遽隱於雲霞。是宜以河之名，居天之大。閣道蛇橫於曲渚，驪珠蚌剖乎淺瀨。源流自遠，清無可羨之魚；分野甚明，皎若誓封之帶。鑿自太古，疏於圓靈。奔注肯隨於川瀆，高明自貫於日星。夫其濟黃道，決青冥。蔭地軸，灑天經。悠矣久矣，配吾君之永寧。
天不自明，垂之以日月；聖人不自理，付之以公卿。日月所以成天之文者，無私照故也；公卿所以成人之文者，無私心故也。為天之明，行帝之德，是公卿與日月同體者也。然日月未嚐私，晝夜以序，明晦以時。人生而戴之，固無驚懪耳目延頸企踵而望之也。及碩人重德，恢宏綱於將絕，時人莫不拭眥假聽傒其聲明矣。如是，則又雖與日月同體懷，人望之心過之也。伏以文物之勢，嶪乎將頹。聖上一旦惕然思高祖、太宗經天緯地之勤，基美於千萬世，其術隻在乎人文之中。人文之中，則不逾擇士之賢否也。故度天下之德，莫重於仆射；計天下之學，莫深於仆射；觀天下文章，莫富於仆射。兼是三美，然後詢於廟堂之上，使諮於仆射，俯而蒞之，其實不啻若移太山之重以鎮之也。夫如是，則預於貢士者，何敢造次而進哉！
某本孤淺，生江湖間。自知書已來，竊有微尚，窺奧索幽，久而不疲，垂二十年，以窮苦自勵。伏念當太平之辰，不預兵役，農商之伍，得盡其誌。則將欲發其身，大其家，盡心於明時，以竟其歲也。乃誌望士林之中，及來輦下，再試皆黜，觀望於時而揆於事，至於得之者未必盡賢，失之者未必盡愚。意謂隨天下貢士，且進且退，可以無咎。今乃不意遇聖君賢相，以仆射為日月。照臨多士，莫不屏氣攝息。人之自咎，若抱罪戾。其在王門公族，少讀文學，尚為憂惕，啟仆射之德，振於文機，其必得天下苦心之人而進之。然後優遊盛明，為皋為伊，以茂生植者也。不然，豈至於是。逾二十載，複匡之乎！是知天啟德於仆射，在此時也。某於此時，若不得循牆以窺，則是終身無竊望之分也。敢布愚拙，伏惟特以文之光明而俯燭之。幸甚幸甚！並獻拙賦一首，塵冒尊嚴，無任悸栗之至。
夫以璿樞顯視，周四七而成文；玉琯潛聆，載十二而分統。肇在憑翼，生乎象先。雖迷放屬之源，終識踆躔之數。是以迎推洞乎三合，分至貞乎四禽。既測洪荒，了分清濁。於是九圍所遝，必揆於靈台；萬古無差，可徵於幽讚。且彤車白馬，先命羲和；紫極黃龍，次分甘石。雖東流不溢，天問猶疑；而北戶承陽，地維何隱。稽乎儒氏之業也。莫不鹹思蟻轉，盡愧雞如。安可命曰三靈，或至迷其二大。愚以始聞方數，側揆元黃。亦嚐以大竇酬嘲，敢雲早慧。既不用蛉膠習戲，自鄙童心。及竊譽裏中，拘法長者。執經堂奧，避席嚴師。自悟牖間，愧非胡廣；頻依廡下，虛感伯通。而日月居諸，榆槐屢改。管窺之心妄切，瞽史之學難修。而又爛額焦頭，方思馬褐；捉襟見肘，久困牛衣。颯垂領以若驚，顧生髀而增歎。信天人之際，難可究思；考經緯之文，固有宗旨。竊以海潮之事，代或迷之。今於賦中，盡抉疑滯。輒依洛下閎、張平子、何承天等以渾天為法，水與地居其半，日月繞乎其下，以證夫激而成潮之理。並納華夷郡國，環以二十八宿，黃道所交及。立北極為上規，南極為下<失見>。以正乎日月之所由升降，其理昭然可辨，謂之潮圖。施諸粉繢，庶將無闕。緬螢囊之已久，撫魚網而多慚。敢避識者之譏，固受不知之罪雲耳。
八月之望，日在翼軫之間，此時潮最大。今立此望之夕，日入初於時在戌，見潮初生候。
地浮於水，天在水外。天道右轉，七政左旋。日入則晚潮激於左，日出則早潮激於右。潮之小大，則隨於月，月近則小，月遠則大。右，此賦中具論之矣。
新定海潮集解渾天古今正法圖。自古說天有六，一曰渾天（張衡所述），二曰藎天（周髀以為法），三曰宣夜（無師法），四曰安天（虞喜作），吾曰昕天（姚信作），六曰穹天（虞聲作。自蓋天以下並好奇徇異之說，非至說也。先儒亦不重其術也）。
右。經撰賦及圖，定取渾天為法，其增立渾天之術。自張平子始言天地狀如雞子，天包於地，周旋無端，其形渾渾。故曰渾天也。
晉葛洪謂天形如雞子，地如雞子之黃。周天三百六十五度四分度之一，半覆地上，半繞地下。二十八宿半隱半見。宋何承天雲，乃觀渾儀，研求天意，乃悟天形正圓，水居其半，中高外卑，水周其下。梁祖亙雲，渾天之形，內圓如彈丸，其半出地上，半隱地下。
右。今撰圖正用此法。但諸家能言天形，而未知日之激水而成潮也。又按《周易》，離為日，坤為地。日出地上，於卦在晉；日入地下，卦為明夷。乾為天，坎為水。天右旋入水為夕，則天在水下，於卦為需。天左旋升出為潮，於卦在訟。又離為日，坎為水。日出水上，卦為未濟。濟之言涉也，日東出而未西涉水，此其象也。日入水下，卦為既濟，言日右隨天入，已涉於海。則《周易》之象，其事較然。
右。今撰潮圖，探於《周易》，合乎渾天，推於爻象。故賦指複後二卦，以定陰陽。
言不及渾天而乖誕者凡五家，《莊子》（逍遙篇）、《元中記》、王仲任《論衡》（言日不入地）、《山經》，釋氏言四天（《乙巳占》具解訖）。
右。並無證驗，不可究尋。王仲任徒肆談天，失之極遠。桓君山攻之已破，此不複雲。莊生則假物為喻，以論真宗，而學者多誤，故列之為難信之首。《元中》、《山經》，一無可取。釋氏俱舍，乃自立心法，非可以表測而度量也。又按吳王蕃法雲，餘因《周禮》鄭眾、鄭元之言，用勾股之術，以求天之裏數。夏至之日，以八尺之表，求晷於陽城，表南得影一尺五寸，南至日南，下無影，則日南去陽城一萬五千裏。立八十而旁十五，則日高八萬裏，日南邪去，以勾股法得八萬一千二百九十四裏有奇，蓋天頂至地之數也。倍之得十六萬二千五百八十八裏有奇，即天徑之數也，以周徑之法乘得五十一萬三千六百八十七裏有奇，即周天之數也。
右。肇始學渾天法於度支推官監察禦史太原王軒，軒以王蕃之術授焉。自後因演而成圖。既知夫天地之薄厚，則日月之行，寒暑之候，皆由自得之。遂用覃思巨溟，稽萬流之升降，果見潮生之候。由是博考群言，以證遇晦。而自得之旨，無所疑焉。
渾儀之制，渾儀法，肇得自虞舜以璿璣玉衡以齊七政。鄭康成云：其轉運者為璣，其止息者為衡，皆玉為之。七政者，日月五星也。則渾儀之本法。晉侍中劉智云：顓頊造渾儀，黃帝為蓋天。則此二器，皆古聖王之制作也，但學者失其用耳，說者乃雲，始自張衡。今考其事，張乃巧述其法而揆之，非始造者也。虞喜又云：洛下閎為漢武帝於地中轉渾天定時，修太初曆。又知此術在張平子前也。後漢左中郎將賈逵以永元十五年造黃道渾儀，張衡以延熹七年更造銅儀。以四分為度，於密室中，以漏水轉之。令伺者閉戶而唱，以告司天者云：璿璣所加，某星已中，某星今沒。皆如合符契。其後吳王蕃修之。如陸績及後魏太史令晁崇、隋河間劉焯，皆修渾儀之法。李淳風因為遊儀，蓋與靈憲同也。
右以物象天，謂之渾儀。則日月四海，在渾儀之內。日月盈縮之度可察，而獨迷潮水生來之候，豈古人未之思乎？肇秪於此術，究而得之，不為怪誕無據之說。猶恐時之學者，尚有所疑，故以著之。
籲！天地之至賾，天地之元精，升降變化，因時而發者，惟聖人焉！惟神物焉！聖人理乎陽，神物理乎陰。故能靈浹乎寰區，功濟乎動植。君大道而不屈，運元德於無窮者，天之為也。夫能知天之為者，必探乎坤輿之涯，必有司宰。當夫萬物不振，百姓不親。虎豹虺蝮，搏齧騰觸。骨月冰泮，害毒草靡。於斯時也，天地發既否，雲電將屯。則有軒毓乎繞樞，商生乎元乙。薑原履歆而後稷誕，慶都夢龍而伊祁興。五精在天，迭降於代。是三才不理，乃生聖人也。聖人既生，品物既盛。德刑政事，克傳克修。其或山塚崒崩，高岸為穀。道德乎功，德隱乎奢。貪敗生災，風雨不若。於斯時也，草木失滋，胎卵血賣。則有至精下降，乃生神物。既坼既堛，光明蜿蟺。則溫姥之毓龍，義斯在矣。
昔者秦毒天下，神鬼乏主。英精怪質，潛躍失次。故龍遁乎漲海之涯，托乎嫠姥之室。圓苞不陣，霞錦相光。鱗鬛未生，風雨如晦。姥既躭之在手，覆之以衣。一夕，威靈欲震，雷電皆至，龍遂育焉。厥後姥以母，龍以子，提護縈繞，如乳如嬉。或遊於泉，或躍於滸。姥方朝膳，必薦鮮鱗。他年，姥斫鱗於溪，龍遊於刃下，而尾觸銛鋒。姥駭視之，則墮數尺矣。因泳去。於是盤天乘風，出幽入冥，惚恍變化，潛乎乾，戰乎坤，不知其往矣。姥恨其誤傷，竟不複至。而姥亦逾乎鮐鯢，克慎厥化。姥無煙戚，閱城人葬之水涯。惟龍乃寓形於人，衰杖如瘵，洟苫涕塊，哀呼浹日。謂人曰：「藏我母卑矣，他日潮水齧之，非葬之所也。其將假爾牛馬為役，以遷於顯爽。」一夕，風雷大至，明日視之，則姥之封若覆夏屋矣，在於山巔。裏之中牛馬皆殆不飲，齊衰者亦亡所在。閱城人立姥及龍之像，以禮祠之。既而龍降於祠堂，形類虺，徙日而不見。其趾尾端之枿，突而圓焉。其大小長短，視無常質。人或誠禮之，則飲卮酒，循衣繞軀，玩狎如喜。其能司人禍福，若有權衡度量焉。
自秦至於聖唐，千六百餘歲，其靈不泯。今乃有龍伯、龍叔、龍季焉。伯則舊也。叔季不知何代相踵而來也，今皆在閱城。元和中，故宜春縣令盧府君嚐遊宦南越，乞靈於龍，契乎其旨，嚐夢龍伯謂之曰：「君將宰邑江西，其致我焉。」許之。及太和五年，歲在壬子，府君來宜春，遂立祠於邑東昌山津右。府君諱，舉孝廉，三遷為宜春令。始至，遇邑大饑，令豪族以陳積周賦貧民，故得不佻不病，不橫不流，民從其化矣。夫神物蒞乎陰，府君之美政，微龍之輔乎？予於府君為宗侄，予為兒而府君多之曰：「乃異日其聞乎？」故予始終龍姥之事，及載府君置祠之旨焉。姥溫姓，閱城人也。閱城為秦南越邑，代謂之曰龍母。龍母古矣，其言甚質。吾思以文之，追書姥為閱城君焉。刻銘於祠之闑西云：
天地何寶，聖人之道。天有五精，惟聖迭生。聖道未弭，百靈奉祉。惟周之湮，稔毒於秦。龍迷所奉，棲於越人。伊姥何慈，惟龍克孝。如持天綱，示越人教。涕洟封樹，有禮有容。豈惟神物，是謂孝龍。孝龍之靈，宜崇宜薦。岩岩此祠，君子攸建。有雲在山，有水在川。龍德永永，為民有年。惟蘭斯叢，惟芷斯茂。龍德馥馥，作為民祐。鳴鳩之飛，在於灌木。彼哺者鳥，亦歡其族。龍有孝思，俾民敦睦。瓜紹惟瓞，麥秀其歧。龍錫民福，子孫嗣之。逐逐蹄輪，汔汔檣楫。龍靈可依，且不爾愜。惟龍之祠，蒞於此津。千萬其祀，福於袁人。
右。臣聞神農立極，先定乾坤；軒後統天，始宏曆象。蓋以大聖有作，而大法乃明。必自臣子之所為，克成君父之至德。隻如陳韶奏夏，允諧聖帝之音；而伐鼓鏗鍾，元在工人之手。業雖成於微賤，事乃表於皇王。臣今所陳竊用此道。
伏惟睿文明聖孝德皇帝陛下德邁伊媯，道包覆徒。垂衣而九有無外，執契而萬國來庭。日月貞明，天地交泰。珍圖瑞物，允膺得一之符；伯益皋繇，共佐千年之聖。臣實陋賤，亦忝方州。而微臣始自知書，誌在稽古。或觀天地之道，得於經史之間。既察置圭，亦聞測管。究黃鍾於玉律，窺碧落於璿樞。伏念司馬遷則書載天官，張平子則儀鈞地動。臣仰遵前哲，輒揆圓虛，偶識海潮，深符易象。理皆摭實，事盡揣摩。既當鳳紀之朝，願陳蠡測之見。臣肇誠惶誠恐頓首頓首！
臣又聞天垂象而六合成，道生一而三才具。皆由日月運乎陰陽，是謂神明分乎晝夜。伏知此道，盡在陛下睿鑒之中，故不俟微臣因此別白。然自古以來，莫不以地厚難測，日既入而人不見其行；海大無涯潮潛生而人不知其候，上古聖人則之於八卦，學者演之成六家。而有講論未明，根本不圖。天垂大法，假乎微臣。獲在聖朝，彰此愚見。
臣門地衰薄，生長江湖。誌在為儒，弱不好弄。研求近代寒苦，莫甚於斯。臣伏念為業之初，家空四壁。夜無脂燭，則爇薪蘇；曉恨頑冥，亦嚐懸刺。在名場則最為孤立，於多士則時負獨知。累竊皇恩，遽變白屋。臣於會昌三年應進士舉，故山南節度使同中書門下平章事王起擢臣為進士狀頭。筮仕之初，故鄂嶽節度使盧商自中書出鎮，辟臣為從事。自後故江陵節度使贈太尉裴休，故太原節度使贈左仆射盧簡求，皆將相重臣，知臣苦心，謂臣有立。全無親黨，不能吹噓。悉賞微才，奏署門吏。臣前年二月，蒙恩自潼關防禦判官除秘書省著作郎。其年八月，又蒙恩除倉部員外郎充集賢院直學士。去年五月，又蒙恩除歙州刺史。臣謹行陛下法令，常懼愆違。理郡周星，未有政績。潛被百姓詣闕，以臣粗能緝理，求欲留臣。奉七月二十二日敕，又蒙聖恩賜臣金紫。臣素無強近之援，不異草澤之人。忽荷寵光，及此叨忝。臣不以平生誌業，上奏於宸慈，實懼犬馬之微，忽先於溝壑。則臣積年無所闡揚，非唯自負片心，實亦上辜聖代。是敢竊以所撰前件《潮賦》並圖進上。臣為此賦以二十餘年，前後詳參，實符象數。願潢汙之水，輒赴溟渤之流。而雕蟲所為，刻鵠難肖。塵冒天聽，罪當鼎鑊。今差軍事押衙盧師洎隨狀奉進，上瀆宸嚴，敢期睿覽。臣肇無任惶懼戰越屏營之至！謹錄奏以聞，伏俟誅責。
宜春郡東五里有山，望之正若冠冕，同麓而異峰。四首相屬，兩仰成形。況在東方，如畫震卦。郡人名之曰：呼崗。意者亦謂其若長幼相呼，同在一處。其義不顯，予無取焉。其西北有石室，臨遊溪之涘，邑人彭先生嘗釣此岩下。先生諱構雲，善黃老言。寶應中，詔以玉帛召先生不至。時太守命其鄉曰徵君鄉，岩曰徵君釣台。咸通七年，予罷新安守，以俸錢易負郭二頃，在震山之西，又得楓樹之林於溪南。日與郡守高公遊其下。公名厚，衣纓之茂士也。為政嚴簡，民悉安之，咸瞻仰之。而以震山易呼岡之名白公。公喜，命刊其事於岩下。予既得西林，而羅鳥罝兔，挾彈走馬於其間，亦請命其林曰盧氏弋林，以對其東彭氏釣渚也。因謂高公，使郡人無得樵漁於是。林之檀欒杉檜，不日豐茂，以冠於郡。主帥高公因戒吏以丹書貽盧氏，使西疇之人世世掌之。時郡民相率言曰：「二刺史俱好事者，吾儕幸寓目焉。」遂以刊之。是歲景戌十一月二十三日謹記。
至哉！邃古已來，天之永錫正命者，其惟帝唐乎！聖祖神宗，光啟土宇，垂億萬祀，克承休嘉。莫不以禮樂先兆人，以慈儉任天下。仁居惠往，營魄離者，而其施猶存；揭淺厲深，心跡泯者，而厥功亦在。常善救人，常善救物，非至德誰能普行之。故鬼神受祉，黎元樂康，寶祚延洪，率由此道也。於是表大覺為靈根，與群生共有；叩真空而不壞，惟聖者獨知。非崇夫金輪氏之教，則焉得窮理盡性，齊萬法於物我哉！是以沉善惡於洗妄之泉，擢枝莖乎植性之囿。嚐令學者，崇飾精廬。顯有堂皇，亦如庠序。郡國分理，必付元臣。將俾群生，罔不開悟。且夫斯幹秩秩，止在周邦。靈宮彤彤，唯居魯國。曷有列刹映乎霄顥，飛薨麗乎陽光。瞻彼玉毫，儼然金地。翬軒雕皖，岫聳雲攢。遍於州郡，若斯之美與！
若夫宣城新興寺者，會昌四年既毀，大中二祀，故相國太尉裴公之所立也。公諱休，字公美。河東聞喜人。代齊文德，洎公彌大。擢進士甲科，登直言制首。未三十，由拾遺遷殿內。鴻名偉望，迭處清雄。入奉絲綸，出省風俗。拜春官則齊驅驥騄，視民部則克阜生齒。至於調入王府，貨出水衡。洎陟台司，亦勞厥事，凡三拜廉察，五授節旄。孫先生有愧知兵，山巨源當慚視史。揆路既長乎百辟，荊門複平乎水土。公降由辛未，歸以甲申。為唐碩臣，作佛大士。光瑉顯竹，此不複書。所至之邦，必興修淨行。大中二年拜宣城，常與名緇會難。有設疑以試公者曰：「三界虛妄，群生顛倒。可有修行，能解纏縛？孰為智慧，可化凡愚？胡為乎公之區區，徒自撓耳？」公曰：「噫嘻！珠玉在櫝，啟之則見其珍；聖賢有門，行之則踐其閾。分塗而往，惟善惡焉。善惡如東西耳，趣之不已。則至其所焉，在乎推心於不染，馭馬於無塗也。如是三界信真實，群生非顛倒。但學者不能窒欲攘貪，遺名去利。弗舍有漏，而思住無為耳。然舍之自我，取不由人。非用智慧，解彼纏縛，如此則了無一物，以撓吾真也。」他日，門人有謂公曰：「敢問三界之言未立，人不知修行，不知因果。畏陰騭者不為之多，介景福者不為之少。理亂增損，係乎其時；洎斯教也。行乎諸華。愚人畏罪以損其惡，賢者望福以增其善。增之不已，則至今當盡善矣。損之不已，亦至今宜無惡矣。何昏迷暴虐，無減於秦、漢之前；福慧聰明，不增於魏、晉之後？歸之者殊途輻湊，立之者萬法雲興。稽諸天不見其文，求諸古莫有其法。號為大聖，作天人師，是宜使吾人盡升覺路，不宜使蚩蚩庶類，由古迄今，若斯之迷者也。設使像法至今未行，將盡墮惡道，為鬼為蜮乎？夫法未始有，今而有之，希聖之徒，可存而知之也。其由之之固，庸非溺乎？」公笑謂之曰：「大昭肇啟，法不齊備。聖人繼作，代天為工。結繩畫卦，質文滋變。一聖立，一法生。天道人事，顯若符契。夫燧人氏之未為火也，則天無火星，人無火食，龜無火兆，物無火災必矣。少昊氏之未理金也，則天亦無金星，人亦無金用，龜亦無金兆，物亦無金災必矣。及聖人攻木出火，鍛石取金，於是乎精芒主宰，騰變上下。則知世法時事，隨聖而立。佛聖人也，考精神之原，窮性命之表，作大方便，護於群生。群生受之而不知，蓋由天道運行，物以生茂，皆謂自已，孰知其然也。」於是問者廓然，自得佛味。
武宗時毀寺，而宣之新興，故有崇基廣廈，文甓雕薨，鞠為土梗，唯喬柯灌木，森聳澗澞，祥煙翠靄，交覆岩麓耳。及宣宗詔許立寺，宣之四人相鼓以力，請先立之於宣郛。公獨不許，遂命芻上首元敬謂之曰：「吾聞之新興寺，大曆初有禪師巨偉，南宗之上士也，與北宗昭禪師論大慧綱明實相際於此，始作此山道場。後有浩禪師作草堂於道場西北，其旁有藻律師居之。律師去世，門人立塔院。貞元中，巨偉之門人靈翹始請於太守，合三院而為寺。彼皆智慧傑出，親啟山林。今之立寺，無以易此也。」議定。郡東故有妙覺寺，寺雖毀而杉檜多大十圍。一旦有二龍鬥穀中，拔大樹三十二，視之皆殿宇之材也。公歎曰：「將立寺而龍拔巨樹，天其有意乎！」遂用之。於是霜斤沐楹，玉砂瑩礎。上下其響，音中桑林。不期年而雲攢四榮，風搖寶鐸；蟉拏六扇，月照金鋪。勝紀一源，繚牆百雉。繕修多羅為攝受，置無盡藏為莊嚴。{穴叫}[QMDF]幽邃，輪奐博敞。蓋江南之首出也。初奉詔隸僧三十人，今其存者大半。構殿立門，有軒有廡，則律師元敬、法華、道延首其事。編經立藏，不遺句偈，則維摩從省禪門真會著其功。善集檀施，備修房廊，學於三時，旁窺六義，則金剛清越服其勤。而法華遂言涅槃明則洎法林超度，皆以禪學為宗。
律師道隨，宜春人。幼植淨行，得泥丸妙旨。一日，以披文相質之事，造餘於新安。餘既許之，道隨複言，繼二十人皆苦修持，能遺物累，則有應元、友恭、道幽、仁寶、懷賁、從儉、惟恭、文明、師回、師宗、思靜、常政、文暢、宏暢、契蒙、景先、法進、惟勤、誌宏、元操，與前輩又為三十人矣。而太尉所立，有殿內千佛，有地藏院，有上方石盆院。又以俸錢入膏腴之墅，為地藏香火。定中之謀，始於太尉。太尉作之，門人述之。有作有述，誰曰不然。乃為銘曰：
奕奕新興，敬亭南麓。巨構崇基，崢嶸煜煜。伊昔既毀，神愁鬼毒。洎將再營，天人合福。有逴龍，其怒則觸。助作棟楹，拔此巨木。雨運風移，騰川跨陸。神怪戮力，老幼同心。蚨翼飛貨，龍鱗布金。揭立赫奕，化成嶔。玉礎方丈，花台百尋。日明香刹，雲生寶林。太尉裴公，聳其學者。宏以戒光，甘露披灑。示厥有為，取彼難舍。必有精靈，扶持大廈。小儒刻石，有慚史野。永言歌之，庶近風雅。
韞咸通末為州刑掾，時盧陵盧肇罷南浦太守歸宜春。公之文翰，海內知名。韞竊慕小學，因師於盧公子弟安期。歲餘，盧公忽相謂曰：「子學吾書，但求其力爾。殊不知用筆之方，不在於力。用於力，筆死矣。虛掌實指，指不入掌，東西上下，何所關焉。常人云永字八法，乃點畫爾，拘於一字，何異守株？翰林禁經雲，筆貴饒左，書尚遲鈍。此君臣之道也。大凡點畫，不在拘之長短遠近，但勿遏其勢，俾令筋骨相連，意在筆前，然後作字。若平直相似，狀如算子，此畫爾，非書法也。吾昔授教於韓吏部，其法曰撥鐙。今將受子，子勿妄傳，推拖撚拽是也。訣盡於此，子其旨而味乎！」韞加以久罹戎事，筆硯多亡，終不能窮其妙。亦猶古人有得不死之術者，人將從學焉，未至，得術者物故，歎恨不極。人或議之曰：「彼尚不能自免，何恨之有耶？」客曰：「昔有善算術者，臨終傳於子，終不能曉，乃傳於人。他人盡其妙，彼何妨得而不能演哉。」愚雖受盧公之命，既不能自益其要妙，敢吝復傳於智者。
