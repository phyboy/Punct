棨字輔之，福清人。咸通三年進士。杜宣猷鎮山南，請為團練巡官。李騭為江西觀察使，辟為團練判官。調大理司直，除太常博士。遷水部郎中。
昔在明皇帝，召葉尊師。當新歲月圓之夜，是上元燈設之時。帝謂京洛，他處固難比也；師言良夜，今宵亦可觀之。於是請宸遊，憑妙術。將越天宇，俄辭宣室。扶鳳輦以雲舉，揭翠華而飆疾。不假禦風之道，倏忽乘虛；如因縮地之方，逡巡駐蹕。已覺夫關隴途盡，河湟景新。到遝雜繁華之地，見駢闐遊看之人。千條銀燭，十裏香塵。紅樓邐迤以如晝，清夜熒煌而似春。郡實武威，事同仙境。彩搖金像之色，光奪玉蟾之影。一遊一豫，忽此地以微行；不識不知，竟何人而望幸。於時有露沾草，無雲在天。金鴨揚輝而光散，冰荷含耀以星連。樂異梨園，徒笙歌之滿聽；人非別館，空羅綺以盈前。既而鬥轉玉繩，漏深銀箭。周回未愜於睿旨，曆覽尚勞於宸眷。莫不混跡尊卑，和光貴賤。亦由鳳隱形於眾鳥，眾鳥莫知；龍匿影於群魚，群魚不見。俄而歸思潛軫，皇情不留。仿佛而方離邊郡，斯須而已在神州。稍異穆王，至自瑤池之會；非同漢武，來從柏穀之遊。一自風滅蘭釭，雲迎羽客。塵昏蕃塞之草，煙暝秦陵之柏。空令思唐德之遺民，最悲涼於此夕。
帝以先生久駐長安，應思故山。新恩而綸綍雲降，舊德而岩巒許還。今朝北闕之前，已辭丹陛；幾日南溟之下，再啟玄關。始者蒙穀傳真，羅浮隱耀。造恬澹之深域，達希夷之眾妙。來親玉輦，膺再禮於鵠書；去憶石樓，契心於鳳詔。詔曰：朕聞軒後求其大隗，唐堯師乎務成。雖則臨治，皆思養生。是以深殿延佇，安車遠迎。久處彤闈，恐鬱池魚之性；永懷碧洞，難忘雲鳥之情。乃曰：陛下頃辱英明，旁求固陋。毀容出入於仙禁，複許潛歸於海岫。常慚羽服，相逢而道異君臣；益荷鴻私，欲別而情深故舊。於是罄風馭，奮電衣。千年之靈鶴將去，一片之閑雲欲飛。有異二疏，出都門而惜別；寧同四皓，指商嶺以言歸。持青囊兮藥使傍隨，執絳節兮橘僮先遣。道尊而不顧名位，德重而如加黻冕。當九重之宮裏，思山之意則深；及萬里之途中，戀闕之誠不淺。既臻蘿洞，乃辟鬆軒。別後而嵐光未老，來時之春色猶存。白鹿青牛，卻放煙霞之境；玉芝瑤草，終承雨露之恩。懿夫來協皇情，去全真趣。於秦無徐巿之惑，在漢免文成之誤。臣知其史筆已書，故聊詳於斯賦。
節乃端午，經惟《尚書》。當煬帝窮奢之際，見蘇公為壽之初。五日嘉辰，欲有裨於聖德；百篇奧義，敢將獻於皇居。始夫蕤賓既調，星火初正。雖為祭屈之日，合有祝堯之敬。鹹求玩好，冀盡竭於忠勤；競薦珍奇，願延長於睿聖。惟公以邦紀將紊，洪圖漸傾。欲諷江都之幸，思停遼水之征。繇是訪注於安國，求篇於伏生。既逢采艾之時，合祈洪算；遂托獻芹之禮，庶達微誠。蓋以文盡雅言，事傳上古。前王之善惡皆載，曆代之安危可睹。自然於禮無爽，於君有補。豈效辟兵之法，專用靈符；寧依續命之儀，隻陳彩縷。既而對麵丹墀，虔而進之。其為贄也。非雁非羔，非玉非帛；其為書也，非《易》非傳，非《禮》非《詩》。且曰臣則有誌匡主，無心順時。竊以百王之典，可為萬歲之資。願陛下察所以是，究所以非。豈不知（不知一作以）枕推虎魄之珍，裘有雉頭之美。誠未若典謨訓誥，閱斯而北闕長存；虞夏商周，鑒此而南山相似。所以鼓篋斯至，稱觴自殊。藉手則惟臣矣，而服膺其在君乎。願因犬馬之心，取為龜鏡；欲取比綸之筆，用作規模。且浴蘭獻物兮古豈無，捧酒祝厘兮今亦有。誰能將十三卷之雅誥，上千萬年之洪壽。向使其乙夜能觀，豈死乎賊臣之手。
餘嚐自雍南遊，經過郢州。此地曾歌乎白雪，後人因創其朱樓。觀夫迢迢山峙，奕奕雲浮。屹臨江岸之旁，將其麗曲；傑起郡城之上，得以消憂。是何棟觸晴霞，簷侵虛碧。旁瞻目盡於千里，俯瞰心懸於百尺。何年結構，取宏制於庾公。此日登臨，仰嘉名於郢客。其為狀也，蹇產隆崇，攢煙遏空。勢聳晴蜃，梁橫曉虹。偉殊規之罕及，猶清唱之難同。試問鄒生，豈似梁王之館；如延孟子，何慚齊國之宮。莫不高與調侔，妙將雅比。籠輕霧以轉麗，帶微霜而增美。浮雲齊處，疊欞檻之幾重。明月照時，引笙歌而四起。斯則虛涼無匹，顯敞難名。天未秋而氣爽，景當夏以寒生。風觸棼楣，仿佛雜幽蘭之響；煙分井邑，依微聞下裏之聲。且樓之為號也，有翠有紅，或瓊或玉。豈若表此名地，彰斯妙曲。況複楚山入座，黛千點而暮清；漢水橫簾，帶一條而春綠。亦足以認彼清暢，憑茲麗譙。掩露台之高峙，軼煙閣之孤標。似繼餘聲，謝朓閒吟於暇日；疑遺妙響，劉琨長嘯於清宵。有旨哉！每見岧嶢，如聞宛雅。覽宏模之特秀，知屬和之彌寡。人或誇黃鶴奇落星，予雲俱弗如也。
皇德彌盛，宸心未休。雖昭昭而光啟，猶日日以勤修。常懷姑務之情，漸宏帝道；轉見增光之美，益闡王猷。豈非潛契無為，思齊不宰。誠蕩蕩之可及，故汲汲而罔怠。所以宅八極，家四海。實憲文之道長，信鑒武之功倍。惕如馭朽，化行克協於明哉；憂若納隍，令出必資乎慎乃。是故將致丕洽，克勤誕敷。亭育覃於九有，英明上合於三無。每儼形容，建前王之標表；未嚐晷刻，廢哲後之規模。懷德兮如斯，好生兮何已。承昌運兮鹹稱鼎盛，在聖躬兮寧惟玉比。旋立後圖，亟更前軌。蓋垂法於列辟，非取規於君子。由是祚既起漢，仁惟纂堯。式孚已及於千品，克懋匪由乎一朝。振三代之風，鹹知允葉；紹百王之業，是謂光昭。自可國肥，詎徒身潤。焦思無慚於夏禹，膻行遠符於虞舜。遂使卿雲瑞露，皆感之以呈祥；鑿齒雕題，具懷之而納贐。況乎混文軌，倒幹戈。惟馨之義斯在，既飽之人若何。播以樂章，八音而盡善盡美；導乎邦政，萬物而無偏無頗。大矣哉！垂拱端居，風行草偃。全臻教化之要，漸積邦家之本。臣知合天地而日新又新，豈致君之雲遠。
昔庖氏為君，斯文始分。畫卦而初成陽位，造書而肇見人文。豈非本自道生，終雲神得。俾大衍以虛數，從黃鍾而立則。君子守以制性，聖人抱而臨極。然後彤弓是錫，天王嘉重耳之勳；簞食見稱，夫子美顏回之德。萬物生焉，惟茲處先。況乃聞而知十，用以當千。名立兮卓爾，形標兮孑然。許子之瓢既棄，陳公之榻猶懸。或有錢囊譏世，芻束稱賢。改其月則為正月，號其年而曰元年。若夫李陵呼時，荊軻去日。歌興三歎之唱，智慚百慮之失。為山用簣，魯論之義足徵；載鬼以車，《周易》之文斯出。借如寒暑相推，薰蕕可知。鶚百鳥而匪匹，龍三人而共為。儉德彌彰，平仲之眾裘安在。仁心遠播，成湯之三網猶施。既聞興國之言，亦有傾城之顧。措辭雖屈於子夏，重諾常推於季布。天得地得，膺千年出聖之期；彼時此時，葉四海為家之數。琴瑟專矣，車書混之。分杯羹而孰忍，縫尺布以堪悲。雖雲管仲能匡，因成霸業；未若蕭何如畫，永作邦基。是知王居四大之初，日冠三光之首。目所加而可取，毛不拔而何有。愚則立節無二，幹時不偶。幸麟角以成功，庶桂枝而在手。
有女維神，徘徊恨新。既入文王之夢，方明尚父之仁。君蒞灌壇，自其來而有感；妾臨西海，將欲過以無因。豈非受命上天，稟靈下土。苟當鑒德（鑒德一作國）之職，誠是福謙之主。然而出則駕疾風，鞭暴雨。雖娉婷淑態，所行皆正直之心；而修閃陰徒，在處有晦冥之苦。今則望彼仁境，居惟太公。於國而棟梁斯喻，於民而父母攸同。謐爾封疆，無破塊之時雨；恬然草木，絕鳴條之曉風。安得暗恃威靈，長驅徒禦。不惟流麥以斯恐，抑亦偃禾而是慮。舊祠已別，固難返駕於今辰。直道須遵，豈可取途於他處。是使淚臉紅失，愁蛾翠銷。駐霞車而色斂，停寶蓋以香飄。潛羨羿妻，明月先逾於清夜；卻慚巫女，輕雲已度於晴朝。誰見其回惑蕙心，踟躕蘭質。感教化之幸免適，患奔驅之迅疾。花顏慘淡，非嫌勝母之時；玉趾遲留，異惡朝歌之日。王乃湣彼彷徨，詢其感傷。既非失佩於江上，亦非遺簪於路旁。入夢之姿，經三日以方過；非熊之道，曆千秋而更彰。則知執德感幽者係乎真，操心讋物者由乎正。苟在神而猶懼，豈於人而不敬。若夫蝗越境而虎渡河，未可與斯而論政。
漢祖還鄉兮鑾駕將還，沛中父老兮留戀潸然。憶故舊於幹戈之後，敘綢繆於旌旗之前。白發多傷，鳳輦願停於此日；翠華一去，皇恩再返於何年。昔以群盜並興，我皇斯起。英明天授其昌運，神武日聞於舊裏。今則秦楚勢傾，鼓鼙聲止。聖代而陽和煦物，元首明哉；暮年而蒲柳傷秋，老大耄矣。然而黃屋才降，丹誠未申。豈可風馳天仗，雷動車輪。一則以情深閭裏，一則以義重君臣。隆準龍顏，昔是故鄉之子；捧觴獻壽，今為率土之人。乃曰：陛下創業定傾，順天立極。臣等犬馬難效，星霜屢逼。窺泗水則淒若舊風，指芒碭則依然故邑。眷戀難盡，汍瀾易得。昔日望雲之瑞，豈有明言；當時貰酒之家，堪驚默識。帝乃駐天步，遂人心。戈矛山立，貔虎煙深。草澤初興，雲露而蛟龍奮翼；鄉園重到，煙空而鸞鶴歸林。時也親友鹹臻，少年並至。縱兆民如子，恩更洽於故；雖四海為家，情頗深於舊意。往事如睹，流光若驅。望幸誠異，攀轅則殊。交遊既阻於秦時，堪悲今昔；黎庶正忻於堯日，自恨桑榆。已而雙淚盡垂，一言斯獻。請沛為湯沐之邑，實臣愜死生之願。是使萬歲千秋，杳冥無恨。
夏黃綺季，角裏園公。抗跡君臣之外，潛身商洛之中。高帝搜揚，竟不歸於北闕；儲皇搖動，皆來衛於東宮。漢之初也，鳳輦情乖，龍樓恩失。將謀廢嫡以立庶，欲易黃裳而元吉。呂後憂深，留侯計密。且曰四人可致，一匡永逸。洎安車奉迎之後，當丹亭侍宴之日。森爾離立，皤然間出。似八公而少半，疑五老而無一。高皇問曰：從者誰乎，安得鶴氅斯眾，霜髯與俱。乃言曰：臣等質同蒲柳，景迫桑榆。是商嶺臥雲之士，皆秦朝避世之徒。邦無道則隱，邦有道則愚。上曰：自朕之興，待賢而用。顧朝廷之未治，念先生之所共。昔何遠跡，不為率土之臣；今乃辱身，盡作承華之從。對曰：陛下掃蕩寰宇，秦降楚平。未有稱臣之意，惟聞慢士之名。太子則卑謙守節，柔順利貞。理有承聖，斯宜繼明。臣等惟義所在，非道不行。雖蹈夷齊之潔，更無伊呂之情。故得隨雞戟之差肩，向龍墀而接武。星星於朝行之列，濟濟於王人之伍。帝曰：空勞逋客，來撫藐爾之孤；可謝周人，已有良哉之輔。既而問安之位克定，肥遁之心共還。其來也鶴集丹陛，其去也雲歸故山。懿夫出彼岩巒，成茲羽翼。一則免扶蘇之危，一則祛獻公之惑。誰知惠帝立而劉祚安，乃采芝公之德。
漢章帝以錫賚情重，君臣道全。示署劍推恩之禮，表經邦佐命之賢。雖彼百官，分恩光之渙汗；惟茲三者，睹禦墨以昭宣。是知器挺臣功，名由天獎。非霜刃無表汝之庸勳，非乾文無重予之慶賞。所以昭衝和，勸忠讜。鮫函盡啟，決雲之狀盈眸；彩筆初題，垂露之文在掌。豈不以良佐斯得，深謀可嘉。或染翰而紀其敦樸，或揮毫而以文華。彼錫彤教，我乃頒其秋水；彼銘鍾鼎，我乃鏤以蓮花。一則薛燭未逢，風胡不識。提攜可助於雄勇，佩服必資其挺特。能使巨闕慚價，豪曹失色。乃署龍泉之名，以表韓棱之德。一則龍藻日耀，霜風雪凝。麾之而氛祲以歇，帶之則威儀可聆。斯亦刜鍾難媲，斬馬奚稱。乃署漢文之號，以旌郅壽之能。一則利可衛身，威能禁暴。愜項伯以將舞，宜趙王之所好。豈羨乎五色奇形，千金美號。乃署椎成之字，以彰陳寵之操。故得光王環佩，榮冠簪裾。見魚水相逢之際，是雲龍契會之初。數比夢刀，各獲君前之賜；功齊神筆，長吞天上之書。洎吾皇威被華夷，德安岐雍。鋒芒不自其手署，頒賜盡歸其公共。蓋以韓魏為鋏兮宋為鐔，異漢朝之所用。
育物恩廣，垂衣道豐。流德澤於行葦，示仁心於牧童。且曰，驅爾牛羊，勿近萋萋之道；恐其蹄角，踐傷泥泥之叢。斯乃家國攸用，華夷所同。俾遂生榮之性，仍敦忠厚之風。是以發於蒿萊。今被仁風，所貴不殊於稷黍。懿夫拂水沙際，搖煙路傍。安可縱三犧而蹂躪，放千足以跳踉。莫不欽聖教，感吾皇。戒彼畜之奔逸，免斯條之折傷。由是綠野分驅，蒼葭共保。但局桃林之阪，自齕金華之草。春風澤畔，如生腓字之心；落日山邊，盡認下來之道。況乎挺本方茂，為航可嘉。靃靡而爭芳荇葉，參差而競秀蘭芽。若使大武斯履，柔毛所加。則八月洲前，無複凝霜之葉；三秋江上，難逢似雪之花。是以鹹仰嘉猷，式遵元德。牧者既以承其教，虞人得以修其職。故能隔瑩蹄於平野，莫往莫來；限賁首於荒郊，自南自北。然後澤靡不洽，恩無不周。國有殷充之實，家無罄匱之憂。網不入於汙池，斯言莫偶；斧以時於林藪，厥義難侔。偉夫至理彌彰，前經可駕。遠符大雅之什，允協文王之化。因知皇王之教，所憂不惟禾稼。
披老氏之遺文，見聖人之垂則。戒君上之所好，慮天下之為惑。且物有藏之無用，求之難得。若將貴也，則廉貞之風不生；吾苟賤焉，庶嗜欲之源可塞。斯乃複道德之本，為政化之端。雖聞乎無脛以至，會忘其拭目而觀。於以息襄攵敚，激貪殘。皆重黃金，我則捐山而孔易；鹹嘉白壁，我則抵穀以奚難。莫問瑕瑜，詎論妍不。節儉之德既著，饕餮之名何有。裘因焚後，應無為狗之勞；珠自鍛來，已絕伺龍之醜。隻如照車於魏，徒稱徑寸之貴；易地於秦，虛重連城之珍。一則受欺於強國，一則見屈於聖人。豈若端耳目，寂形神。視彼瓊瑰之類，齊乎瓴<商瓦>之倫。義動貪夫，皆少私而寡欲；化移流俗，盡茲有偽以歸真。可使路不拾遺，人忘好貨。顧子有摘玉之誌，俾爾無攫金之過。則以此行道而大道複隆，以此移風而元風再播。且夫君教矣，人效之。若不去其奢而返其本，必將胠爾篋而控爾頤。亦何必樹美珊瑚，競列華筵之玩；布求火浣，長充內府之資。方今闡靈符，握金鏡。若能來淮夷之琛，不以為貴；入王母之環，不以為盛。上崇樸素之道，下率廉隅之性。豈惟鹹五而登三，可與大庭而齊聖。
聲教斯播，戎夷自平。隻在推賢而耀德，豈由命將以觀兵。垂彼衣裳，示朝廷之有序；橐其弓矢，俾海內以惟清。皇帝以眇屬前聞，遐觀列聖。謂修文而可致其肅穆，謂立武必傷乎性命。將欲來萬國之好，去百王之病。鴻私元澤，常昭天子之仁；豹略經韜，不授將軍之柄。故得地協三無，風清八區。混軌文於殊俗，銷劍戟於烘爐。況其德乃車也，兵猶火乎。豈宜執以二三，臨於下土；安可封其十萬，擾彼邊隅。所以修之為勤，戢之不惑。湯修而葛伯斯服，舜舞而有苗自格。是知失德者由乎縱五兵，偃兵者在乎興七德。今則朔野烽滅，遼陽戌閒。堯心非樂乎丹浦，周馬已歸乎華山。使跂行喙息之微，鹹躋壽域；見執銳被堅之役，盡複人寰。然後澤溢區中，塵消塞外。四方忘覆載之力，百姓免殺傷之害。雕題辮發，傾心而俱喜子來；率土普天，鼓腹而悉歌時泰。蓋由煦嫗仁廣，含宏道深。慕羲農之化洽，鄙湯武之君臨。曉月彤庭，共睹乾坤之量；秋風榆塞，不聞金革之音。斯乃帝道潛融，宸襟洞照。得允文允武之體，臻一張一弛之要。可謂超五帝而越三皇，合二儀而齊兩曜。
欲廓文德，先韜武功，倒幹戈而是載，鑄劍戟以欣同。千里還師，回刃於戎車之上；一朝偃伯，垂仁於王道之中。皇上以心宅八紘，威加四極。有罪必伐，無征不克。旌旗西響，競納款於中原；鼙鼓東臨，鹹獻俘於上國。然後軫宸慮，惻皇情。萬姓苟宜於子視，三邊可俟其塵清。由是罷師旅，休甲兵。幹櫓勢傾，壓雙輪而委積，戈鋋色寢，滿十乘以縱橫。蓋以戰乃危事，兵惟凶器。欲今永脫於禍機，必使先離乎死地。所以前鐏俄睹，回轅繼至。虞舜舞而曾用，比此寧同；魯陽揮以員來，於斯則異。既不授其豹略，乃長包於虎皮。諒橐弓而若此，詎返旆以如斯。徵彼《禮》經，折軸苟聞於山立；考諸《易》象，盈車徒見其離為。豈慮自焚，誠同載戢。五兵從此以畢弭，七德於焉而複立。遂使頑凶之子，無日可尋；更憐忠烈之臣，徒雲能執。故得殺氣潛息，嘉猷孔彰。以此懷柔，而何人不至；以此亭育，而何俗不康。罷刃銷金，道無慚於齊帝；放牛歸馬，德寧愧於周王。大矣哉！因爾仁天，用藏兵柄。得東征西怨之體，見師出凱旋之盛。小臣伏睹乎橐，敢不歌揚於明聖。
至明者莫尚乎金鏡，可類者莫先於聖心，既施之於日用，如握此以君臨。有象必昭，含萬靈於睿聖；無幽不燭，若百煉於宸襟。稽夫稟氣於無形，成功於至妙。苟取喻於在掌，詎有疲於屢照。外發皇明，中凝德耀。克符磨瑩之體，允葉提攜之要。故能洞達千里，高臨兆人。尋元而光彩盈手，考理而貞明在身。雖跂行喙息之微，形容無隱；信率土普天之士，肝膽俱陳。莫不深貯乾坤，大極區宇。誠非出匣以斯舉，詎謂臨台而下取。潔澈在心，深沈似古。笑飛鵲以將繞，鄙芳菱崦欲吐。懿夫皎皎斯在，兢兢自持。異樞衡之是秉，見藻鑒之無私。所以辨愚智，洞華夷。豈惟分大小，別妍媸。塵垢不染，英明在茲。魑魅於焉而遠矣，奸邪無所以藏之。是知懸魏宮者難侔，掛秦台者莫及。詎端拱而見舍，諒臨朝而盡執。孕玉燭以光動，寫珠庭而影入。蓋以持察群品，非窺聖顏。迥出聲身之表，如存指掌之間。事異軒皇，得元珠於物外；功逾羲叔，禦白日於人寰。宜乎永保清平，長稱明聖。當宣室以潔朗，逗皇圖而輝映。臣知六五帝而四三皇，實由握乎斯鏡。
義則本在，路猶強名。雖無有而為有，亦時行而則行。人或未知，謂投足以山險；心如能制，信在躬而砥平。既絕回邪，無差正直。居則思之而可見，忽爾覓之而安得。默識終始，潛名南北。昧其所在，迷吾道之康莊；能此是敦，造先王之閫閾。然而視之者不為好徑，赴之者豈曰多歧。邁德而謂其達矣，立身而何莫由斯。聖人每修，孰慮乎崩榛所塞；君子常喻，寧求其老馬能知。稽夫近遠甚夷，往來無苟。周朝之柱史奚棄，鄘國之貞妻自守。旁生行葉，於列樹以寧殊；中引德車，在摧輪而何有。莫不亙深仁宅，遙通禮園。匪豺狼之所到，惟幹櫓以斯存。若乃循其軌，遊其藩。有如入顏巷之中，恬然自樂；複以經桃蹊之上，寂爾無言。可以導彼深誠，臻乎奧旨。相盡重氣之士，相護皆舍生之子。徘徊其側，多感分以遺身；馳騖於中，必先人而後己。厥大斯著，其高或聞。異邪途之徑捷，與左道以歧分。五霸三王，既適此以圖業；忠臣列烈士，亦從茲而報君。夫如是，則踶跂所為，坦夷斯喻。於以辟百家之蔽塞，於以洞五帝之旨趣。悲夫衝蒙行險之徒，曷不遵乎此路。
日暖風輕，有黃鳥兮。關關嚶嚶，始乘春而出自幽穀，俄擇木而求其友聲。尚沮群猜，每念載鳴之侶；方期類聚，詎無相應之情。於是紅破園桃，青勻葉柳。韶光媚原野之始，宿雨霽池塘之後。由是見睆遷喬，棲翱寡友。潛符切切之義，爰發嘐嘐之口。林間乍囀，誠謂乎知音可期；陌上頻啼，似恨其離群已久。既而雅葉交應，如懷故人。得鸚鵡之流言不信，見靈鳥而白首如新。灌木煙中，念友朋而有待；楊園景裏，豈鳩集之無因。鳴亳既殊，攀稽靡異。猶角徵之先奏，俟宮商之有自。遂使夕陽橋畔，人人增感別之愁；曉色樓前，處處動傷春之思。族類安在，間關未休。想王睢兮從吾所好，知斥鷃兮謂我何求。豈比蜀魄銜冤，啼巴月於長夜；燕鴻失侶，葉邊雲於凜秋。懿夫隔霧彌幽，含風轉好。似宏三益之旨，足警寡聞之抱。想伊鳥也，猶推故舊之心；矧乃人斯，忍棄友朋之道。取則寧遠，流音在茲。爾苟嚶鳴而占矣，吾將德義以求之。雖慕惠莊，願定交於他日；如令管鮑，得擅美於當時。夫如是，則結綬何慚，彈冠不惑。伐木將廢而莫可，穀風欲刺而安得。已乎！弗謂斯鳥之聲至微，而忘其是則。
彼木雖眾，何心可持。惟松柏其生矣，稟堅貞而有之。所以固節千歲，凝芳四時。積翠森疏，見冒雪停霜之性；攢空蕭瑟，無改柯易葉之期。懿夫外聳森棱，內扶剛直。或盤根於幽澗之畔，或挺資於高山之側。豈儕蘭桂，何慚荊棘。葉殊而可謂不同，節厚而盡雲難測。相連夾路，在成城而稍侔；未可為薪，比死灰而莫得。媲匪石而枝勁，葉懸旌而影搖。苟無懼於早落，亦何憂於後凋。聳幹山巔，且甚長於眾植；成行陵上，終不亂於驚飆。矧乎萬樹含秋，千林向晚。方見夫鶴棲之所彌茂，麝食之餘不損。天台溪畔，若有意以垂陰；太華峰前，豈無情於固本。既立端操，寧驚大寒。似蓋而秦封翠斂，如愁而殷社煙攢。勢迥蒿萊，競高標於塵外。時當搖落，爭秀出於林端。豈無井上之梧，亦有園中之柳。當春色以自得，在歲寒而則否。曾未若方寸斯抱，層空可淩。藿雖傾而莫比，蓬非直而何稱。至如嚴氣方勁，翠色猶增。亦何異君子仗誠，處艱危而愈厲；誌人高道，當顛沛以彌宏。是知斯木惟良，因心所貴。各固結其修幹，共青蒼於四氣。然則喻禮於人，欲舍此而何謂。
彼道雖遠，惟人可行。積一時之跬步，臻千里之遙程。亦如塵至微而結成山嶽，川不息而流作滄瀛。是則大自小成，遐因邇至。理苟均於積習，義必資乎馴致。莫不究其攸往，明其所自。不因布武之間，那及同舟之地。終尋高躅，必可繼於飛鴻；不躡前蹤，安得齊於赤驥。是則欲追迢遞，無或踟躕。始謂與其進也，不亦遠乎。玉趾勤遷，諒金城之可越，方城漸近，寧漢水之難逾。矧夫高以下為著，顯以微為本。既曳踵以將至，蓋執心而忘返。行行莫止，豈辭明月之程。去去不停，寧憚黃雲之遠。但勉行之，終能及之。苟循途而坦坦，盍履道以孜孜。知肯裂裳，自等聚糧之義；豈勞由徑，當齊命駕之期。得非務進彌專，遄征有稟。念踽踽以無怠，故儦儦而滋甚。自勤跋涉，邯鄲之學全殊；不暇因循，燕宋之遙可審。然而誌弗休者，雖難必易；行不止者，雖遠必臻。亦猶積水為瑩冰之始，層台實累土之因。大道能遵，終及奔馳之子；中途儻廢，誠慚跛躄之人。雖有局蹐員來，躊躕斯在。將欲拔跡霄漢，超蹤寰海。或能開道路，解縶維，則千里之途可待。
多辯名士，能文碩儒。或有不談於王道，終知取笑於樵夫。幸遭仄席之時，遂皆沈默；遂使執柯之子，因此胡盧。當其野集遺賢，朝稱多士。九土鹹歡乎富庶，四夷俱混於文軌。盡合讚洪猷，歌至理。而懸河健口，未聞袞袞之辭；擲地清才，不述便便之美。有夫則野，其業惟樵。或怡情於澗側，或放誌於山椒。乃曰：凡在吾儕，猶欣渥澤之汪濊；豈伊作者，長使聲歌之寂寥。所以向彼息肩，因茲掩口。是山中拾箭之際，正洞裏觀棋之後。尤堪撫掌，念牧豎以知無；聊用解顏，問樵人之信不。況乎邁三代，功超百王。士非君則好爵奚取，君非士則休聲不揚。豈言泉之杜竭，抑辯囿之荒涼。側耳聽時，嫌寂寂於都下；負薪歸處，輒怡怡於路傍。蓋以沐浴昌期，優遊元造。俱為卷舌之輩，不及擊轅之老。囅然未已，殊主人之答賓；莞爾難持，異下士之聞道。豈謂乎力伐摧柏，聲騰夕嵐。足令墨客增愧，詞人有慚。是知運屬無偏，合著奚斯之頌；時當有截，須陳吉甫之談。方今君則唐虞，臣惟周召。稱揚者皆白怪之辯，皆詠者盡雕龍之妙。可以流播千古，鏘揚八徼。若然則采樵之徒歟，又何由而竊笑。
當昭帝之禦乾，時猶眇年。能首率於農務，遂躬耕乎弄田。理葉生知，早識邦家之務；事殊兒戲，斯為教化之先。當其天駟既端，土膏初起。命開鉤盾之側，將幸上林之裏。有司於是整溝塍，修耒耜。另置膏腴之所，取法百廛；旁觀齷齪之間，如方千里。帝乃駕雕輦，出深宮。展三推而不異籍千畝以攸同。且曰：朕位極元首，身慚幼衝。每訪皇王之業，無先播殖之功。未遂躬親，於彼神皋之內；聊將樹藝，於茲禁苑之中。然後俯天顏，擁農器。向畎澮以懋力，對鋤耰而多思。豈無宴樂，不如敬順於天時；亦有遊畋，莫若勤勞於農事，是則非同學稼，粗表親耕。既留心於東作，寧無望於秋成。環衛近臣，盡起西疇之興；宮闈侍女，微生南畝之情。於是稼政既修，稻人是率。千牛之列有序，九扈之官鹹秩。神農舊務，嚐廢於他年；後稷餘風，複興於此日。嘉夫戲或是戲，為勝不為。審殷阜之由此，知艱難之在斯。自昔庸君，多昧三時之務；惟茲少主，能分五地之宜。故得教化下敷，皇猷上建。人忘荷鍤之苦，俗有帶牛之願。因知翦桐葉以命封，未若耕斯田而天下勸。
我後君臨九有，仁被諸華。伊炳靈之白鵲，倏效祉於皇家。變爾羽毛，以表恩沾於飛走；生乎邊鄙，是彰澤及於幽遐。始其決起春巢，輕翻素翼。不類雕陵之異狀，自受金方之正色。羅氏潛藏，封人既獲。且曰：昔聞興詠於《召南》，今見呈祥於塞北。乃發天慶，昭皇德。望雲將獻，鵠歸齊使之籠；拜表初行，雉別越裳之國。既而臻鳳闕，進丹庭。粉煥成橋之羽，霜凝化印之形。奚稽瑞牒，克葉祥經。異丹雀之呈質，同素烏之效靈。帝嘉其賁然斯來，爵爾難及。俾遂性以飲啄，顧無群而翕習。由是繞樹星飛，依枝玉立。乍捕蟬於上苑，不羨鶯遷；或報喜於丹墀，何慚鳳集。故得彩迥群類，名超百祥。播休徵於有截，昭聖祚之無疆。月下南飛，過銀河而混色；風前東向，映瓊樹以增光。若乃潛下庭隅，遠分林表，迷彼鳥之翯翯，奮爾駒之皎皎。狼生殷代，誠福應之未如；魚躍舟中，諒貞符之尚小。曾未若影度簾曙，聲來殿深。美掩條支之獻，珍逾隴坻之禽。昔在遐方，玉每抵於昆岫；今以至德，巢可窺於禁林。是知斯鵲來儀，惟天瑞聖。俾爾羽之潔朗，竟有時之清淨。臣聞雁有歌而雉有詩，又安得不形於讚詠。
魯國諸生，欣逢聖明。咸西響以迎睇，望東封而勒誠。習禮空勞，日日而徒瞻嶽色；凝旒何處，年年而尚鬱人情。豈不以兵偃三邊，塵清萬邑。欲行登禪之事，猶執勞謙之德。是使想黃屋以心傾，斂青襟而目極。乃相謂曰：自古帝王，功成業昌。盡皆增博厚，報穹蒼。所以山呈瑞應，水出榮光。國泰財阜，時豐俗康。固合陳俎豆，捧圭璋。高踐天壇之上，遙升日觀之傍。而乃闕其儀，寢其議。蓋九重之鳳詔缺敷，四海之鴻恩未被。空令漢史，願陪檢玉之行；更切孔徒，渴見泥金之事。莫不引領延佇，凝情盡思。未遂相如之請，空吟叔寶之詩。夫子壇邊，恐雲龍之會晚；顏生巷裏，憂日月以來遲。況可後示百王，前觀萬姓。三千徒兮，今日斯懇；七十君兮，當時稱盛。潛期山下，得聞萬歲之呼；每想封中，獲仰千年之聖。嗟夫！跡居洙泗，魂斷咸秦。俟南面之鸞駕，問西來之路人。當河清海晏之時，宜遵古典；是率土普天之幸，豈但素臣。近雖下國梟鳴，邊夷鼠盜。既有征而無戰，盡推凶而翦暴。宜允儒者之心，登泰山而昭告。
