醜虜侵塞，將軍耀威。弓一彎而天山未定，箭三發而鐵勒知歸。驍騎來時，疊利鏃以連中；宮人祭處，收黃塵而不飛。始夫寇犯朔方，檄傳邊壤。高宗乃將鉞斯授，仁貴而君恩是仗。初持漢節，鷹揚貔虎之威；爰臂燕弧，肉視豺狼之黨。軍壓亭障，營臨塞垣。九姓猶憑其桀驁，六鈞亦昧於戎蕃。既而胡兵鳥集，賊騎雲屯。將軍於是勇氣潛發，雄心自論。拈白羽以初抽，手中雪耀；攀雕鞍而乍逐，磧裏星奔。由是控彼烏號，伸茲猿臂。軍前而弦鬭邊月，空際而𩩉鳴朔吹。聲穿勁甲，俄駭膽於千夫；血染平沙，已僵屍於一騎。期後箭之中也，尚猖狂而背義。是用再調弓矢，重出麾幢。曜英琥於非類，昭雄棱於異邦。赤羽遠開，騁神機而未已；胡雛又斃，驚絕藝以無雙。斯二箭之中也，猶憑陵崦未降。且曰：志以安邊，誓將去害。苟犬羊之眾斯舍，則衛霍之功不大。又流鏑以虻飛，復應弦而狼狽。斯三箭之中也，遂定七戎之外。昔在秦漢，嘗開土疆。或勞師於征伐，徒耀武於張皇。未若彎弧手妙於主皮，大降虜眾；騁伎心同於偃月，遂靜沙場。故得元化覃幽，皇風被遠。鳥嶺之烽已息，靈台之伯斯偃。然知魯連雖下於聊城，豈定窮荒之絕巘。
離思難任，長宵且深。坐感夫君之別，誰憐此夜之心。念雲雨以初分，何時促膝；伏衾裯而起怨，幾度沾襟。始其歌罷東門，袂揮南浦。征車去兮塵漸遠，匹馬歸兮情自苦。閒庭已暝，對一點之銀釭；別酒初醒，聞滿簷之寒雨。且夕也，悄悄何長，悠悠未央。向銀屏而寡趣，撫角枕以增傷。蓋以緬行役兮路千里，邈音塵兮天一方。我展轉以空床，固難成夢；君盤桓於旅館，豈易為腸。由是觸目生悲，回身吊影。雲積陰而月暗，鳥深棲而樹靜。凝情漸久，訝古寺之鍾遲；會麵猶賒，柰嚴城之漏永。於時階滴飄冷，窗風送寒。徒抱分襟之恨，全忘秉燭之歡。遠林而未有烏啼，偏嫌耿耿；幽壁而徒聞蛩響，頓覺漫漫。嗟夫！昔每同袍，今成兩地。既睹物以遐想，復支頤而不寐。鄰機尚織，重增蘇氏之懷；詞客猶吟，更動江生之思。況乎燕宋程遠，關山道遙。怨復怨兮斯別，長莫長乎此宵。使人元發潛變，紅顏暗凋。杳向晨而若歲，嗟達旦以無聊。且夫名利猶存，津梁未絕。苟四方之誌斯在，則五夜之情徒切。然哉！吾生既異於匏瓜，又安得不傷乎離別。
七里灘急，三秋夜清。泊桂棹於遙岸，聞漁歌之數聲。臨風斷續，隔水分明。初擊楫以興詞，人人駭耳；既艤舟而度曲，處處含情。眾籟微收，濃煙乍歇。屏開兩面之鏡，璧碎中流之月。逃名浪跡，始蕩槳以徐來；咀徵含商，俄扣舷而迥發。一水喧豗，旁連釣台。群鳥皆息，孤猿罷哀。激浪不停，高唱而時時過去；涼飆暗起，清音而一一吹來。潺潺兮跳波激射，曆曆兮新聲不隔。初聞而彌覺神清，再聽而惟憂鬢白。遠而察也，調且異於吳歌；近以觀之，人又非其郢客。杳嫋悠揚，深山夜長。殊采菱於鏡水，同鼓枻於滄浪。泛濫扁舟，逸興無慚於范蠡；沈浮芳餌，高情不減於嚴光。況其岸簇千艘，岩森萬樹。湍奔如雪之浪，衣裛如珠之露。寂凝思以側聆，悄無言而相顧。此時遊子，隻添歧路之愁；何處逸人，頓起江湖之趣。由是寥亮清潯，良宵漸深。引鄉淚於天末，動離魂於水陰。究彼囀喉，似感無為之化；察其鼓腹，因知樂業之心。既而暗卷纖綸，潛收密網。灘頭而猶唱殘曲，水際而尚聞餘響。漁人歌罷兮天已明，掛輕帆而俱往。
有宏節先生，棲遲上京。每入樵蘇之給，長甘藜藿之羹。或載渴以載饑，未嘗挫念；雖無衣而無褐，終自怡情。其居也，滿榻凝塵，侵階碧草。衡門度日以常掩，環堵終年而不掃。荒涼三徑，重開蔣詡之蹤；寂寞一瓢，深味顏回之道。則有溫足公子，繁華少年。共造繩樞之所，相延甕牖之前。但見其縕袍露肘，曲突沈煙。僮不粒以愁坐，馬無芻而困眠。俱曰：「先生跡似萍乏，家如罄懸。且何道而自若，復何心而宴然。」先生曰：「子不聞蜀郡長卿，漢朝東郭。器雖滌以無愧，履任穿而自樂。蓋以順理居常，冥心處約。當年雖則羈旅，終歲曾無隕獲。又不聞前惟曾子，後有袁安。或蒸梨而取飽，或臥雪以忘寒。斯亦性善居易，情無怨難。不汲汲以苟進，豈孜孜而妄幹。盡能一榮枯，齊得失。顧終窶以非病，縱屢空而何恤。是以原憲匡坐而不憂，啟期行歌而自逸。況乎否窮則泰，屈久則伸。負薪者榮於漢，鬻畚者相於秦。更聞楊素之言，未能圖富；苟有陳平之美，安得長貧。」矍然二子，相顧而起。乃曰：「幸承達者之論，深見賢哉之旨。而今而後，方知君子固窮，小人窮斯濫矣。」
隴山下，汧水中。有石類魚龍之狀，成形匪追琢之功。半隱奫淪，若噞喁而斯在；餘依磧礫，將蟠蟄以攸同。嘉夫地出貞姿，天成詭質。雖騎鯨之勢可類，而跳獸之規莫匹。厥象有二，其堅惟一。水清見處，如欣得水之秋；雲起觸時，稍葉召雲之日。豈非自從凝結，有此規模。既異織女，還非望夫。或似罷江湖之遊泳，又如收雲雨之虛無。徒使漁人川上，而幾回顧盼；仍令豢氏路旁，而終日踟躕。蓋以磊磊漸分，磷磷酷似。溜穿而煦沫無別，苔駁而成章可擬。曾經飲羽，若銜索以斯存；或用紀功，疑負圖而載止，由是密聚鱗次，孤標介然。設赬尾於五色，認胡髯於一拳。初驚獺祭於地，復謂劍化於川。睹岸草以旁生，不殊在藻；遇春流而乍沒，又若潛淵。既將轉以揚鬐，亦因泐而無首。比岫居而苟可，於泥蟠兮曷不。中猶蘊玉，尚含呂望之璜；誰取支機，已在葉公之牖。造化難知，雕鐫者誰。何莓苔之古色，有鱗鬛之奇姿。謂湘水之燕且殊，寧俟飛也；與金華之羊自別，何勞叱之。既表元功，永存靈跡。映一水之晴綠，對群峰之暮碧。彼結網垂綸之士，與攀髯采珠之客。或命駕而西遊，試回眸於此石。
丹海之濱，青珠似塵。蓋輕細以無滯，遂飛揚而有因。或煦或吹，自得霏微之象；乍明乍滅，誰分圓潔之真。稽夫始自水涯，俄從風起。縈空而耀耀奚匹，散彩而冥冥相似。又雲來或鳥銜，積如邱峙。半穿圓隙，影寒於雲母屏中；或委空林，光亂於水晶簾裏。徒觀夫的晶熒，星流雪輕。集素衣而不垢，侵曉鏡以逾明。落淵客之盤，驚炫耀以同色；撲江妃之佩，訝依微而有聲。至如琪樹春歸，玉樓景霽。揉瓊蕊以光碎，浮瑣窗而影細。闌干輕舉，同羅襪之生時；璀錯斜飛，有歌梁之下勢。由是散亂清景，光芒碧空。昔隱耀於泥沙之地，今揚輝乎堀堁之風。不逐軒車之後，不在京洛之中。雨過而光騰鮫室，扇回而影動龍宮。如是則可用增山，難將彈雀。惹晴葉以垂樹，間遊絲而綴箔。自南自北，低瑤席以紛然；匪疾匪徐，拂璿題而炯若。況海日方盡，陰飆乍回。與白駒而競起，將野馬以俱來。魏國飛時，頓失照車之體；陳王望處，全無凝榭之猜。懿夫朗潔難逾，飛騰自遂。非罔象之見索，異無脛而斯至。或曰：泰山猶不讓微塵，況是珠璣之類。
器假人舉，名因燭彰。顧虛薄以中朗，亦輝華而外揚。銀焰始然，俟提攜而就列；香塵久暗，希拂拭以增光。懿夫煥爛潛融，周旋宥密。含明而每讓清晝，處晦而寧欺暗室。由是常患影孤，終期勢出。儻明時而不用，在手何年；或薄質以見知，升堂有日。觀乎表裏無隱，方圓可分。亦猶春晝而花藏縠霧，秋宵而月在羅云。照環堵之中，雖孤潔以由己；置瓊筵之上，實高低而在君。矧其稟量既宏，為功亦倍。韜光之義可見，內熱之情斯在。今則抱影求真，虛心有待。若此許設於高明，亦頗發其光彩。
碧雲初合兮，金烏已藏；深宮欲暝兮，歡娛未央。因綴明珠之彩，將為列燭之光。出寶篋以規圓，呈姿璀璨；入雕籠而豔發，香照熒煌。當其竹箭迎昏，蘭林向夕。司烜氏卻朱火之耀，守藏吏進驪龍之魄。然後縈縷花抱，籠紗霧隔。亦猶燎紅蠟而爇靈麻，可得燒椒房而煥瑤席。風來不動，凝四座之清輝；夜久逾明，貯一堂之虛白。由是價掩聯璐，形疑列錢。誠非其人火曰火，可謂乎自然而然。本出蚌胎，翻為龍銜於玉宇；從離蛇口，幾驚蛾拂於瓊筵。觀其布質闌干，含輝晃朗。分持而清夜星列，回舉而寒軒月上。累累交映，曾無見跋之嫌；爛爛相鮮，誰起偷光之想。莫不揚彩金屋，增華桂宮。幕以煙綠，布而焰紅。欄檻如曉，杯盤若融。孕美於琉璃窗裏，淪精於雲母屏中。是以名擅夜光，功參庭燎。妍醜無隱，毫芒必照。故得結綠懸黎之寶，不敢稱珍；龍膏豹隨之燈，於焉寢耀。且飾履者於義尤侈，為簾者其功未深。曷如仿此圓潔，資乎照臨。遂使或怨長宵，得縱秉遊之樂；有居幽室，不生欺暗之心。雖則魚目難儔，金釭非偶。終罹好寶之誚，不免窮奢之詬。燭兮燭兮，儒執智以為之，視隨侯而何有。
彼窗牖之麗者，有琉璃之制焉。洞徹而光凝秋水，虛明而色混晴煙。皓月斜臨，陸機之毛發寒矣；鮮飆如透，滿奮之神容凜然。始夫創奇寶之新規，易疏寮之舊作。龍鱗不足專其瑩，蟬翼安能擬其薄。若乃孕美澄凝，淪精灼爍。棟宇廓以冰耀，房櫳炯其電落。深窺公子，中眠雲母之屏；洞見佳人，外卷水精之箔。表裏玲瓏，霜殘露融。列遠岫以秋綠，入輕霞而晚紅。滿榻琴書，杳若冰壺之內。盈庭花木，依然瑤鏡之中。故得繡戶增光，綺堂生白。睹懸虱之舊所，疑素蟾之新魄。碧雞毛羽，微微而霧縠旁籠；玉女容華，隱隱而銀河中隔。幾誤梁燕，遙分隙駒。比曲欞而頓別，想圭竇以終殊。迥以視之，雖皎潔兮斯在；遠而望也，則依微而若無。由是蠅泊如懸，蟲飛無礙。光寒而珠燭相連，影動而瓊英俯對。不羨石崇之館，樹列珊瑚；豈慚韓嫣之家，床施玳瑁。如是價重瑣闥，名珍綺疏。徹紗帷而晃朗，連角簟而清虛。倘徵其形，王母之宮可匹；若語其巧，大秦之璧焉如。然而國以奢亡，位由侈失。帝辛為象箸於前代，令尹惜玉纓於往日。其人可數，其類非一。何用崇瑰寶兮極精奇，置斯窗於宮室。
奇幻誰傅，伊人得焉。吞刀之術斯妙，吐火之能又元。咽卻鋒铓，不患乎洞胸達腋；噓成赫，俄驚其飛焰浮煙。原夫自天竺來時，當西京暇日。騁不測之神變，有非常之妙術。初呈握內，豈吹毛之銳難親；復指胸中，雖爍石之威可出。於是叱吒神厲，唅谺氣恣。旁駕肩而孰不觀也。忽攘臂而人皆異之。俄而精鋼充腹，熾烈交頤。罔有剖心之患，曾無爛額之疑。寂影滅以光沈，霜鋒盡處；炯霞舒而血噴，朱焰生時。素仞兮倏去於手，紅光兮遽騰其口。始蔑爾以虹藏。竟 然而電走。隱於笑語，回看而鞞奉皆空；出自咽喉，旁取而榆檀何有。莫不刻意斯效，焦心已舒。想剛腸之礪乃，驚燥吻以焚如。胡為引鏡之形，銷於咀嚼；安得燎原之色，發自吹噓。亦足以道冠幻人，名傾術士。食針既可以增愧，噀酒亦宜乎讓美。且夫神仙兮不常，變化兮多方。或漱水而霧合，或吐飯而蜂翔。曾未若彼用解牛，我則虛喉而挫銳；彼皆鑽燧，我則鼓舌以生光。然眩惑如斯，雲為徒耳。雖誇外國之獻，本匪王庭之伎。吾謂吞詞鋒者可尚，吐智燭者為是。所以安處先生，終去彼而取此。
元凱立功，銘其始終。欲播美於萬年之後，乃沈碑於一水之中。剖彼貞姿，餘烈必期乎不朽；藏斯浚壑，垂名庶及於無窮。豈不樹佐晉之洪勳，立吞吳之巨績。思後世以不顯，俾中心而是惕。將紀乎竹帛，時移則令聞應亡；若銘以盤盂，代異而嘉聲恐寂。然則千古無壞，雙碑可憑。博約之辭既著，雕篆之功亦興。有美皆述，無勞不稱。一則置彼高山，謂高陵為谷；一則投茲深水，憚深谷為陵。且言曰：「水以柔而虛受，石以堅而可久。雖此隱而彼見，彼若泉而此阜。不知我者笑淪棄於目前，庶知我焉諒昭彰於身後。」既而憑岸爰舉，臨川載傾。逆洪漣而星落，殷白浪以雷聲。始觀其文，徒謂憂於沒齒；終窺其理，方知葉於流名。由是影動深泉，響連通谷。莫不讋波神，駭水族。靈龜將負以股戰，陽侯既覽而心服。盡驚是日，誤墮淚於斯源；卻想他時，閱色絲於誰目。至今五百餘年，英聲自傳。沔水之恩波尚遠，峴山之嵐翠猶鮮。但覺潭邊春盡，而遺芳不歇；更憐川上時移，而茂躅難遷。然則伊尹之作阿衡，姬公之為太宰。邁古之芳猷克著，迄今而英風未改。是知事若美於一時，語自流乎千載。亦何必矜盛烈，沈豐碑，欲功名之長在。
梁世子以體道安居，逍遙有餘。宴息而魂交成夢，分明而身化為魚。恍若有忘，顧物我以何異；悠然而逝，失形骸之所如。其初也，漏滴寒城，月籠涼牖。悄爾人靜，溘焉夜久。於銀屏既設之所，是角枕欹之後。遽因神遇，能遊之質斯成；漸覺形遷，相望之心曷不。是則仿佛川闊，依稀浪輕。始訝沈浮而在此，俄驚鬐鬛以俱生。恍兮惚兮，豈悟益刀之兆；今夕何夕，空懷畏網之情。由是涵泳無疑，噞喁未已。值良夜之寂寂，溯清波之唯唯。腹上之鬆俯映，在藻雖殊；懷中之日旁明，銜珠稍似。既掉赬尾，還張紫鱗。維熊維羆而自遠，有鱣有鮪以相親。沙際禽去，汀旁草春。遇周公而疑為釣叟，逢傅說而謂是漁人。於時砌竹無風，庭梧有露。既異為雲之事，空驚微禹之故。翻成浪跡，全忘枕上之身；卻憶浮生，寧異蓮東之趣。其夢也何樂如之，其覺也何愁若斯。復是魚由我變，抑當我本魚為。莊生化蝶之言，昔時未信；公子為烏之驗，今日方知。悲夫何事蘧然，欲思咸若。良由塵世之多故，難及深淵之或躍。人兮不因一夢之中，豈信濠梁之樂。
萬物生兮，巨細相懸。蚊之睫兮，蟭螟在焉。雖受氣以具體，亦成形而自天。取以比方，事著茂先之賦；齊其大小，理符禦寇之篇。眇矣麽蟲，生乎積壤。名為造化之內，質類希夷之象。離婁仰視，莫得見其形容；師曠俯聽，曾未聞乎聲響。既而遊元氣，入無間。就彼蚊而淒宛，止其睫以回環。日往月來，顧我而因依自得；晨趨暮見，覺伊而瞬息長間。由是拂眥謀安，沿眶可賴。喜榮乎噆膚之際，懼覆於成雷之會。仰觀厥首，謂如山嶽之崇；旁睨其肩，意似叢林之大。逼螢火兮，豈慮焚其；逢蚃兮，何憚居之。每保勁同於枝幹，詎知細甚於毫厘。未能鵲起，安肯蟲疑。常笑鷦鷯，立彼葦茹之上；寧同元燕，集於危幕之時。豈比夫蠕動微生，蜎飛異稟。蠅附尾以非類，虱處頭而殊品。言乎蚊也，則是睫而可知；向彼巢焉，乃斯形而因審。想夫影與塵混，身將道俱。察其生而洪纖則別，論其分而物我何殊。似菌朝生，不羨千春之壽；如蜩秋起，無慚六月之圖。悲夫！謂無至道者多，信有茲蟲者少。蓋述齊物之域，未遂忘形之表。若能效三月以齊心，必見斯蟲而不小。
麗日遲遲，江南春兮春已歸。分中元之節候，為下國之芳菲。煙冪曆以堪悲，六朝故地；景蔥龍而正媚，二月晴暉。誰謂建業氣偏，句吳地僻。年來而和煦先遍，寒少而萌芽易坼。誠知青律，吹南北以無殊；爭柰洪流，亙東西而是隔。當使蘭澤先暖，蘋洲早晴。薄霧輕籠於鍾阜，和風微扇於台城。有地皆秀，無枝不榮。遠客堪迷，朱雀之航頭柳色；離人莫聽，烏衣之巷裏鶯聲。於時衡嶽雁過，吳宮燕至。高低兮梅嶺殘白，邐迤兮楓林列翠。幾多嫩綠，猶開玉樹之庭；無限飄紅，競落金蓮之地。別有鷗嶼殘照，漁家晚煙。潮浪渡口，蘆筍沙邊。野葳蕤而繡合，山明媚以屏連。蝶影爭飛，昔日吳娃之徑；楊花亂撲，當年桃葉之船。物盛一隅，芳連千里。鬥暄妍於兩岸，恨風霜於積水。冪冪而雲低茂苑，謝客吟多；萋萋而草夾秦淮，王孫思起。或有惜嘉節，縱良遊。蘭橈錦纜以盈水，舞袖歌聲而滿樓。誰見其曉色東皋，處處農人之苦；夕陽南陌，家家蠶婦之愁。悲夫豔逸無窮，歡娛有極。齊東昏醉之而失位，陳後主迷之而喪國。今日並為天下春，無江南兮江北。
玉律奚始，黃鍾實先。潛應仲冬之候，仍居大呂之前。聲既還宮，初協乎八音七始；數從推曆，終由其兩地參天。當其黃帝命官，太師授職。參六呂以迭用，本一陽而立則。八風自此以條暢，萬物於焉而動植。權衡有準，知累黍之無差；寒暑相生，諒循環而不極。是知召呂者律，為君者宮。既從無而入有，可原始而要終。聲雖發外，氣本從中。或煦或吹，根初九爻而立紀；日來月往，首十二管以成功。懿夫肇啟乾坤，潛分節候。見曆數以無紊，顧萌芽而欲秀。革彼應鍾，先乎太蔟。克諧韶，惟子野以能知；自得厚均，匪伶倫而莫究。故洪纖溥暢，上下無頗。騰葭灰而漸散，映緹幕以方多。初感於人，復京房之姓氏；終昏於地，成燕穀之陽和。俾玉燭以調均，與璿璣而錯綜。於以宣於四序，於以貞乎三統。自然功歸不宰，理葉無為。蓋陰陽之變化，信氣序之推移。雄鳳鳴而雌鳳應，蓋皆類此；商為臣而徵為事，未足方斯。為律之本兮既如彼，為天之統兮又如此。明廷樂協，寧俟於李延年；皇上聲為，豈慚於夏後氏。既而榮發枯槁，春流遐邇。願一變於寒枝，復生成兮若是。
王武子所馭之駒，障泥特殊。念美錦以斯制，對深泉而不逾。拂玉鐙以雙垂，常憐煥爛；突金羈而屢顧，豈忍沾濡。始夫駿骨是求，奇蹤斯得。將以鞗革之盛，遂備連錢之飾。莫不價重千金，絲分五色。初傾豪貴，矜誇之意則多；誰謂驊騮，顧惜之心亦極。觀其萋菲熒煌，霞舒翼張。隱映桃花之色，鮮明紫貝之章。況乎還鄉曾衣，照地出光。得不春苑閑遊，愁露濕於花下；長衢載驟，恐塵侵於道旁。若夫噴玉柳堤，揚鞭蘭路。通步障以齊美，映流蘇而掩雩。瞻前顧後，雖無還淖之虞；時止時行，似有漸車之懼。一旦滉漾將涉，權奇少留。誠淺深之未測，眄侍從以如愁。頻頓紅纓，雖造父而寧知所以；潛憂綠地，縱孫陽而莫究其由。武子於是探彼柔心，察其深旨。善知褭之欲，必為蒲桃之美。令左右以解之，果騰驤而濟矣。然覆被其身，旁迷繡輪。夾汗溝而綺麗，排{馬中}尾以花新。向若輕華，煥渡奫淪。則王氏櫪中，空有代勞之用；晉朝書上，全無稱德之因。懿夫特稟超奇，非由服習。苟嘶風之性斯惠，豈戀主之名空立。若論彼滋侈，則錦障非所急。
衡嶽雲開，見一峰兮，秀出崔嵬。彼群雁以遙翥，抵重巒而盡回。豈非漸木有程，宜從茲而北向；隨陽既遠，不過此以南來。觀夫蒼翠遐標，嶔岑孤峙。輕嵐侵碧落之色，斜影染晴江之水。彼則俟時而動，渺塞外以爰來；此惟無得而逾，望岩前而載止。拂此穹崇，歸心忽同。遇瀑布而如驚飛繳，映垂藤而若避虛弓。絕頂千仞，懸崖半空。遙觀增逝之姿，似隨風退；潛究知還之意，不為途窮。蓋以應候無差，來賓有則。斂飄飄之雲翰，阻岩岩之黛色。亦猶鴝鵒，逾清濟以無因；何異鷓鴣，度澄江而不得。於時洞庭木落，雲夢霜晴。肅肅方臨於鳥道，嗈嗈俄背於猿聲。稍類乎王子乘舟，已盡山陰之興；曾參命駕，因聞勝母之名。若夫壁立天南，屏開空際。信紫閣以難匹，何香爐之可媲。徒見其似恨山塹，如悲迢遞。遽旋遵渚之心，倏別參雲之勢。殊不知識其分而不越，守其心而有常。若戢藻以咀菱，可居彭蠡；若浮深而越廣，自有瀟湘。志在養毛羽，違雪霜。何集九疑而棲息，曆五嶺以翱翔。大鵬聞而笑之曰：余北海而來，南溟是徙。高飛而萬里倏忽，下視而千峰邐迤。嗟乎！銜蘆違漠之群，年年至此。
疊翠重重，數千仞兮。峭若芙蓉，非華嶽之高掌，是衡山之一峰。朝日耀而爭鮮，嵐光欲拆；秋風擊而不落，秀色長濃。懿乎嶷若削成，端然傑起。雖千尋之直上，猶一朵之孤峙。聳碧空而出水無別，倚斜漢而淩波酷似。吐榮發秀，非因沼沚之中；固蒂深根，已在乾坤之裏。徒觀夫壁立莖直，霞臨彩鮮。上下邐迤而九疑失翠，旁側參差而五嶺迷煙。秋夜彌高，宛在金波之側；晴光半露，遙當玉葉之前。似吐江南，如開空際。高低鬥紫蓋之色，向背異香爐之勢。劍雖合質，匪三尺之微茫；石縱同規，殊一拳之瑣細。況乎高列五嶽，光留四時。名芳熊耳，影秀峨眉。然而隻可登也，誠難采之。幾處樓中，送目有池塘之景；誰家林表，凝情忘草對之姿。帳號既同，冠形無異。對夏雲而競峭，映花岩而增媚。遂使娥皇曉望，潛憐覆水之規；虞帝南巡，暗起涉江之思。由是楚澤陰遠，湘流影孤。挺煙蘿之蔥翠，寫菡萏之形模。本不崩而不騫，誰人欲拔；若無冬而無夏，何代能枯。餘嚐迥野遙盻，晴天遠望。見《國風》隰有之體，嘉《離騷》木末之狀。乃曰：亦可以獻君王之壽，助山河之狀。誇娥二子胡不移來，與蓬峰而相向。
龍火西流，涼風報秋。屆肅殺而金方氣勁，奪赫曦而朱夏威收。五夜潛生，聞桂枝而騷屑；千門溥至，覺玉宇以颼飀。於時北斗杓移，西郊禮畢。蓐收行少昊之令，夷則代林鍾之律。颯爾斯風，生乎是日。俄而徹鬱蒸，揚憀栗。減庭草以芳靡，掠林梢而聲疾。繇是淅瀝晴景，浸淫暮天。起蘋葉而有準，應葭灰而罔愆。無近無遠，淒然凜然。倏搖曳於紅梁，潛催歸燕；乍離披於碧樹，漸息鳴蟬。然後掃蕩千山，蕭條萬里。飄爽氣以極目，厲秋聲而盈耳。恨添壯士，朝晴而易水寒生；愁殺騷人，落日而洞庭波起。但遠戍煙薄，遙村杵頻。磨玉蟾而月色初瑩，泛瑤瑟而商弦乍新。虛檻清泠，頗愜開襟之子；衡門淒緊，偏驚無褐之人。北牖閑眠，西園夜宴。紅蕖將碧蕙香減，珍簟與纖絺色變。張翰庭前暗度，正憶鱸魚；班姬帳下爰來，已悲紈扇。故得苦霧晨卷，蒸雲晝銷。望裏而林端嫋嫋，夢餘而窗外蕭蕭。悄絲管於上宮，陳娥翠斂；颭簷楹於華省，潘鬢霜凋。既而冷遍中原，陰生兌位。幾人離避暑之所，何處軫悲秋之思。雖令蛩響東壁，鴻辭邊地。又安得吹賦客而促征車，自是功名之未遂。
帝里佳境，咸京舊池。遠取曲江之號，近侔靈沼之規。東城之瑞日初升，深涵氣象；南苑之光風才起，先動淪漪。其地則復道東馳，高亭北立。旁吞杏圃以香滿，前噏雲樓而影入。嘉樹環繞，珍禽霧集。陽和稍近，年年而春色先來；追賞偏多，處處之物華難及。隻如二月初晨，沿堤草新。鶯囀而殘風嫋霧，魚躍而圓波蕩春。是何玉勒金策，雕軒繡輪。合合遝遝，殷殷轔轔。翠亙千家之幄，香凝數里之塵。公子王孫，不羨蘭亭之會；蛾眉蟬鬢，遙疑洛浦之人。是日也，天子降鑾輿，停彩仗。呈丸劍之雜伎，間咸韶之妙唱。帝澤旁流，皇風曲暢。固知軒後，徒遊赤水之湄；何必穆王，遠宴瑤台之上。復若九月新晴，西風滿城。於時嫩菊金色，深泉鏡清。浮北闕以光定，寫南山而翠橫。有日影雲影，有鳧聲雁聲。懷碧海以欲垂釣，望金門而思濯纓。或策蹇以長愁，臨川自歎；或揚鞭而半醉，繞岸閑行。是日也，樽俎羅星，簪裾比櫛。雲重陽之賜宴，顧多士以咸秩。上延良輔，如臨鳳沼之時；旁立群公，異在龍山之日。若夫冬則祁寒裂地，夏則晨景燒空。恨良時之共隔，惜幽致以誰同。孰見其冰連岸白，蓮照沙紅。蒹葭兮葉葉凝雪，楊柳兮枝枝帶風。豈無昆明而在乎畿內，豈無太液而在乎宮中。一則但畜龜龍之瑞，一則猶傳戰伐之功，曷若輪蹄輻湊，貴賤雷同。有以見西都之盛，又以見上國之雄。願千年兮萬歲，長若此以無窮。
呂公子兮誰與營，魚為庶兮水為城。雖處至柔之地，還深作固之情。不假人徒，構神功而日就；寧勞版築，疊素浪以雲平。帝始封之於河，爵之為伯。既奄有其涯涘，遂恢張於基墌。因上善以中抱，若崇墉之外隔。赤魴掉尾，非經穀利之勞；紅鯉暴鰓，似困蒙恬之役。豈不以還茲淼淼，象彼言言。高標貝闕，洞設龍門。於以示神祇之化，於以昭鱗介之尊。霞影晴臨，四面之旌旗火烈；湍聲霧急，一樓之鼙鼓雷喧。彼則險阻可依，此則靈長是托。周圍而一帶斯繞，控引而百川皆作。曉遇撇波之子，稍類登陴。夜聞鼓枻之音，終疑擊柝。莫不外羅辱蛤，中集黿鼉。蕩蕩而欲吞江漢，沈沈而自恃山河。似慮交侵，益廣容刀之所；如虞勁敵，長流急箭之波。乃與川後為鄰，陽侯共守。奚鮫室之能匹，信龍宮而是偶。沙留聚沫，豈粉堞之雲無；岸轉盤渦，實湯池而自有。況乎左負滄海，前臨孟津。樂毅將攻而莫可，魯連欲下以無因。測彼淺深，豈有不沈之板；司其啟閉，誰為堅守之人。偉夫勢壓重泉，功齊百雉。咽喉苟有於九曲，襟帶詎雄乎千里。雖則都於坎，據於水，賴吾唐之聖君，四郊清矣。
暇日閑望，秋田遠分。彼盈疇之多稼，乃極目以如云。墾隴畝以青連，乍疑散漫；疊菑佘而綠合，長帶氤氳。豈不以膏澤調均，薰風順適，致南畝以豐稔，若西郊之重積。芒既抽而散紫，花已飛而帶白。幾多嘉穗，高低稍類於垂天；無限芳田，遠近有同於抱石。旁觀夫曼衍平川，綿延大田。接層阜而如從岫出，極低空而若與天連。農夫既愜於望歲，野老鹹欣其有年。滿原隰以蒼蒼，遙迷曉霧；被溝塍而彧彧，常混晴煙。有地皆勻，無川不遍。何秋成之色可羨，疑暮斂之容斯見。似能扶日，帝堯之日上臨；如欲隨風，後稷之風旁扇。故得邨落心泰，田家景閑。競秀發於郊之外，同垂陰於疆理之間。生因桀溺之耕，寧由觸石；起自樊遲之學，豈肯思山。市高下以鮮若，冪東西而波委。苟含穎以斯在，諒無心而若此。不稂不莠，同玉葉以紛敷；彌阜彌岡，異奇峰之邐迤。是知黍翼翼以相雜，麥芃芃而不如。誠匪揠苗之後，猶疑荷鍤之初。若昧躬親，奚百畝以斯盛；將其刈獲，獲千箱而有餘。且君之寶以穀而為，人之寶惟食是假。觀稼盛於五地，若雲凝乎四野，若不屬此以歌謠，終慮取嗤於樵者。
路入商山，中橫武關。呀重門之固護，屹峭壁以孱顏。昔在危時，屯千夫而莫守；今當聖日，致辭一卒以長閑。觀乎地勢爭雄，山形互對。西連蜀漢之險，北接崤函之塞。鎖百二都，綿幾千代。世亂則阨限區宇，時清乃通同外內。想其六國連謀，關防日修，則斯地也，雲屯貔虎，雪耀戈矛（一誤干戈）。張儀出以行詐，懷王入而竟留。縱下客之雞鳴，將開莫可；任公孫之馬白，欲度無由。洎夫塵起九州，波搖四海，秦鹿失而襟帶難保，漢能興而山河詎改。豈料禦衝之所，此日全憑；未知擊柝之徒，當時安在？所謂以兵而備之，莫之能守；以道而居者，無得而逾。千里之金城湯池，終為漢有；二世之土崩魚爛，自是秦無。今則要害何虞，隆平已久。雖設險而如在（一云雖設險以猶在）顧戒嚴而則不。蕭條故壘，豈臧文之廢來；曆漠空扉，似楊仆之移後。斯蓋文修武偃，國泰時雍。涘四溟而作塹，廓八極以為墉。遂使鼙鼓無喧，一水之秋聲決決；旌旗常卷，千岩之暮色重重。嗟夫！昔謂洪樞，今成隙地。信無外以斯見，實善閉之猶在（一云實善閑之攸至）。儒有經其所，感其事，乃曰：今朝西去，苟無隨老氏之人；他日東來，誰是識終童之吏。
