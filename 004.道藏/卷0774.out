某以今月九日到任上訖。疆分楚越，民雜華夷。殫獷俗巫風，帶三居五宅。頒條之寄，稱職為難。伏幸過潭州日，得與輿人詠我台座。聞寇恂之理行，窺樊仲之官司。誓欲披拂仁風，禱祈膏雨。粗師遺愛，俯惠疲。伏料清光，必亮丹款。至於酌泉投香之戒，飲冰食蘖之規，實惟素誠，敢有貳事？伏惟特賜恩察。
以今月九日到任上訖。地當嶺首，封接蠻陬。猿飲鳥言，罕規政令；銀簪銅鏑，本主羈縻。實憂下才，無以布政。唯當推誠慮物，潔已臨人。畏楊震之四知，從士伯之三務。所冀粗攀方國，無失賦輿。然後宣布朝經，闡揚廟算，設學舍媒官之令，峻頑人罷女之科。仰奉恩知，敢同荒墮，伏惟特賜恩察。
伏見恩制，伏承屢貢昌言，請均兼職。副天道福謙之旨，遵元元象易之文。果降絲綸，式光鈞軸。永言欣荷，難以鋪陳。且《詩》戒從事獨賢，《傳》美同班相恤，知者甚眾，行之實難。苟未研味道樞，探詳物理，則安得盡賢哲之至賾，合經典之大猷？凡在含生，罕不伏義。況朝廷道先報本，業重承祧。必用親賢，以奉宮廟。若華委照，仙李垂陰。恢大君無忝之功，稟聖祖永存之慶。某早蒙恩異，雖遠拜辭，擊節向風，撫床竊抃，末由陳賀，攀戀伏深。
不審近日尊體何如？道濟明時，德彰暗室。固已神祇薦祉，寒暑均和。竊料寢興，常保休祜，下情無任忭慰之誠。近者上台，出為外相。伏思元老，已注宸心。況十叔相公師律克貞，功成允懋。運籌調鼎，已著於他年；反風起禾，更在於今日。不唯宗族，實係蒸黎。伏為俯為休明，善加頤養。某實無材術，叨處察廉。唯當規奉上遊，因依下顧。庶將兢惕，以免悔尢。尋欲慎擇時才，式將好幣。屬楚南越北，苦異繁華；捆載橐裝，更無珍妙。又虞菲廢，以辱藩條。冒之誠，陳喻無所。李支使商隱，雖非上介，曾受殊恩。常願拜叔子於薊州，更諮魯史；謁季良於南郡，重議齊論。抒其投跡之心，遂委行人之任。其他誠款，附以諮申，伏惟俯賜恩察。
伏蒙仁恩，賜及銀器綾紗茶藥等。某雖征遐嶠，亦守小藩。就道已備資糧，到鎮粗有俸入。實無闕乏，可軫恩憐。方幸經途，得遂拜覲。稟同姓異殊之禮，展小國事大之儀。宴好頻仍，言教懇至。長途方即，厚賜仍加。俯稽推讓之誠，益重違離之戀。謹依榮示別教捧領訖。下情雲雲。
某素無材術，謬竊寵榮。論駁靡效於掖垣，廉問更叨於藩服。此皆相公十一丈早回掄覽，曲賜丹青，知其平生，未始郤曲。振毛羽於衝風之末，脫氛埃於剛氣之中。雖曰至愚，實佩嘉貺。即以今月七日赴任，瞻戀旌旆，徘徊路岐，杳然向風，魂動心至。相公十一丈早參大政，克建殊勳。成則不居，惕而無咎。然今茲昌運，實屬長君。優遊雖縱於宗臣，融冶必資於宰匠。竊計明台衢室，已懸夢思；豈複龍節霓旌，可淹偃息？伏惟特加寢膳，以副禱祠。歸奉休期，遠登壽域。內修百職，外庇庶藩。則某雖僻在遐方，仰違德宇，片心朽質，萬里不孤。特希終始恩亮。到任即差專使起居，諸續陳啟，謹狀。
得本道進奏院狀報，相公親鼓上軍，大破奚寇，鹹加元朔，慶動紫宸，凡在生靈，莫不欣快。伏以北邊諸虜，最強者奚，車帳既雜於華風，虧戟頗窺於漢制，馬牛銜尾，羔駱交蹄。朝廷常壓以雄軍，處之重將。訪於耆舊，不絕侵漁。相公太白傳精，雷泉稟氣，黃公授略，元女與符。綦連四弓，常推其百勝；蘭子七劍，不顧於萬人。建牙旗而草樹分形，橫雕戈而煙雲斂氣。而又以功勳任已，感激事君，每雪涕以論兵，願風驅而掃寇。永言異類，曾不畏威。或獸摶於桑河，或鴟張於遼水。彼專其暴，我務於仁。彼輕進以易奔，我薄威而養銳。待人百其勇，士一其心，然後分命驍雄，克期討伐。珍國見賊，唯懼其少；韓信用士，每辦於多。一麾而大野朝昏，再鼓而窮荒晝赤。朱旗喪斧，逸馬迷輪，耳盡貫而無所伏聽，麵皆夷而不容泥首。熸焚殆盡，孳息全空。向若非動有成謀，舉無遺算，以廟堂之決勝，佐沙漠之橫行，則何以致此一朝，平其積患？昔漢進驍將，多以後期；周室虎臣，唯稱薄伐。比於今日，詎可同年！某嚐讀兵書，誤兼文律。馬援聚米，曾或留心；奚反持矛，未至無力。遠廉嶺表，遐仰邊功。闕申賀於行台，空抒懷於尺牒。執筆撫劍，欣慕無任。伏惟俯賜照察。
伏見除書，伏承新命。某竊惟故事，頗服前言。令王之守四海也，尊胥附之友，立禦侮之臣；周室之均五等也，命晉楚更盟，俾周召分理。必配之重德，倚以奧區，然後可能祗承大君，表率群辟。今中秘黃門之重，胥禦之所處也；井絡廣陵之大，侯泊之所分也。本以英靈，烜之事任，猶在神明所祐，禱祝有成。苟非上材，曷處斯寄！伏惟相公指南儒術，華蓋詞林。擅揚、馬之文章，富伊、皋之業望。自顯扶皇極，允踐台階。不如蕭何，見漢祖之高論；以告仲父，識齊桓之格言。故得四翟八蠻，九流萬國，波恬巨浸，草偃高風。而又成則不居，亢而知退，雖延睿想，終協元機。況井鬼分疆，岷峨會險。殷富則銅山丹穴，精靈則雁水犀津。池留萬歲之名，橋有七星之號。碧雞使者，部下時來；白鳳詞人，座中常滿。以軾成名遂之日，處既富且貴之尊，決氣良辰，優遊豐福，為古今之圭表，兼將相之安危，訪於前修，無以擬議。某早承顧念，曾被陶埏。今者五嶺之衝，再麾是守。灌漏卮而填巨壑，尚隔杯盤；朝白帝而暮江陵，空吟風水。感知懷戀，無喻下情。更須旬月，遣專使起居。伏惟俯賜照察。
不審近日尊體何如？玉壘延清，錦城致爽。伏料撫寧多暇，福祐來成。相公白琯正音，莫彝重器，道既著於燮理，績復彰於旬宣。方今化切修文，時當偃伯，必資元老，以冠庶僚，雖羽儀未集於方明，而夢想固通於中夕。佇見坤維返駕，宣室虛襟。更躋湯、禹之姿，重講胥、庭之化，訪諸動植，望在旬時。況某仰奉恩知，獲階廉問，既殊常品，實倍私懷。赴任有程，瞻風未卜，結款詞訥，依仁路賒。冀申毫髮之功，永奉陶甄之賜。即以今月七日進發，到府續差專使起居。伏惟恩察。
相公才為時生，道應夢得。六月一息，宜澡刷於天池；五色成章，必騫翔於雲路。嵇山莫峻，黃波未宏。朱弦奏廟而八音以和；瑞玉禮天而百神斯肅。不有人傑，誰康帝家？始者召入紫宸，親承清問。仲舒演《春秋》之奧，孫宏闡《洪範》之微。抉摘奸豪，指切貴近。雲霞動色，日月回光。超絕古今，喧傳華夏。蒙恬之筆鋒斯挫，張永之紙價彌高。言在必行，得之何讓？運祚唯深源是係，富貴逼安石不休。密勿平章，從容輔翼。或武思禁暴，則蹔別鳳池；及功著於藩，則複還龍節。夷險一致，左右皆安。爰自保厘，遂升端揆。納言名幘，進賢號冠。師長群僚，協宣庶績，得人之盛，非才不居。王詢在朝，晉室每多其經籍；徐宣留務，魏帝不視其文書。式究彝倫，是稱尊顯。固當允諧群議，克注上心，重秉國鈞，複執人柄。某謬逢嘉會，素乏殊能，而受寄疆場，假名省署。清光莫睹，丹慊徒深。望京華而甚遙，聽邊吹而增欷。下情伏增，抃賀攀戀之至。
不審近日尊體何如？相公早輔大朝，顯有休績。伊尹同德，皋陶矢謨，並著在典經，垂於名命。而又載懷達節，不有成功，神理佑謙，天道保退。伏料調護，常極和寧。然某竊計前經，遐追曩躅。險而不墜，邵公所以能諫；約而無，重耳所以複還。況今慶屬休期，運推《常武》，必資國老，以立台庭。伏料即時，入膺榮召。凡在華夏，莫不禱祠。某實乏勳庸，謬當廉察，將因行役，獲報尊嚴，俯執輕橈，恨無飛翼。會昭潭積雨，南楚增波，尚滯旬時，若隔霄漢。齊心結念，常存李固之匿犀；倚寐銜誠，已夢孫宏之脫粟。攀戀之至，猶積下情。
門下相公出鎮坤維，相公進扶宸極。某竊尋前史，仰考昌時，必有上台，號曰當國。姬姓則魯周公居君牙、君陳之上，漢室則蕭相國在張良、韓信之先。專吐嘉猷，獨融明命。伏有惟相公克懷懿德，允遇休期，一自燮調，屢彰勳伐。恥君不及於堯舜，遠過前人；舉賢不避於親讎，深符直道。果茲優寵，首在注懷，外耀國華，內榮官族。鳳池浴日，聊均潤於同人；雞樹侵雲，憶分陰於遊子。曠百千歲，無三四人。凡在含靈，敢不從化。況某早蒙恩顧，今獲驅馳，伏限頒條，莫由陳賀。檻猿絆驥，敢歎於拘留；邱室膺門，實懸於誠抱。抃賀攀戀，不任下情。伏惟俯賜恩察。
某素無才能，謬忝廉察，實憂屍祿，有負疲人。仆射地處親賢，情殷家國，累更重寄，亟立殊勳。上黨頃集凶徒，近為王土。瘡痍未複，愁怨尚多。果枉雄才，以孚至化，南則揚河橋之威斷，北則煦上穀之仁聲。下車政成，投刃節解。厚承恩顧，抃賀伏深，拜謁末由，無任瞻戀，到任續更有狀。
某謬蒙渥恩，叨受廉察，顧循虛薄，頗積兢惶。仆射克著殊勳，允承寵重。所至皆理，無難不更。宣武兵多，大梁地要。承言今昔，常繼風流。不唯寄以安人，多是倚之為相，況當碩德，尢注群情。某厚蒙恩知，倍深倚望。即以今月七日赴任，續更有狀。
某材術素空，寵榮疊至，未申論駁，俄忝察廉。尚書允讚休期，克抱全德。直以高堂指訓，外地優閑，尚稽廉部之名，實積具瞻之望。然賢豪出處，典冊傳流，故有移孝作忠，自家刑國，推曾、顏之至行，參邴、魏之嘉猷。將使為臣，皆規令範，出征入輔，尢葉群情。厚承恩憐，倍注誠款。即以今月十日赴任，到鎮更當有狀。
某今月九日到任上訖。不任感惕。職重賦輿，俗參夷獠。務便宜於五嶺，或有可觀；同刺舉於三河，竊將不可。但期克苦，用答恩榮。侍郎早立清廟，久持重任，未處平章之地，猶孤動植之心。昔周室均財，司會且參於太宰；漢朝主計，丞相仍兼於列侯。故事具存，殊恩允屬，側聆注懇，實倍常情。伏惟俯賜照察。
伏承榮膺新命，伏惟感慰。閣下深蘊材謀，久未登用。雖當劇任，猶屈壯圖。然五歲之中，二都鹹曆。東京圭表，已肅於殷頑；西雍山河，佇奔於晉盜。便承寵擢，入讚休明，注望之誠，頃刻斯至。某實無材術，謬忝察廉。方蘇瘴嶠之疲羸，闕覿章台之風彩。受厘辱召，對策叨名。雖羈旅於小藩，實寤寐於餘眷。未期拜賀，無任馳思。
某實無績效，謬竊寵榮。顧憂菲陋之姿，必負澄清之寄。十五丈周旋華貫，彰灼休聲，尋合光輔大君，俯成嘉運。直以避榮為意，勇退是謀。大鬱物情，未副公議。然民資先覺，材為時生，苟卷懷而太深，則燮理而何望？伏惟時以為意也。末由拜謁，瞻戀伏深。到任後續更有狀。
某以九月九日到任上訖。映帶谿洞，錯雜蠻夷。剛鹵石田，事殊於農政；賨幪越紵，功異於桑均。實懼疏蕪，有辱廉撫。至於屏除苛黠，賞慰柔良，敢忘深薄之規，以累準繩之地。伏惟特賜照察。
伏料旌旆，將及容州。先以仁聲，浹之和氣，遠夷畏服，疲俗乂安。豈待經時，然後報政？某素無材效，忽被恩榮，實幸小藩，得親奧壤，仰承餘論，庶免曠官。即以某月日進發，到任續差專使馳狀。
某素無材效，謬忝思榮，實積兢惶，罔知啟處。大人盛名典郡，碩畫佐時，將以俯曆州鄉，深求疾瘼，然後入膺寵命，以副具瞻。不唯卑誠，實在公議。末由拜謁，結戀無任。
右件官是某親弟，頗長政事，早履宦途。為宰而績著一同，作掾而學推三語。脂膏莫潤，珪玉無瑕。然至於稽勾緡錢，掌司財幣，未嚐留意，素非所長。自某年月日蒙今荊州李相公差知埆橋院後，常所兢惶，每虞敗累，上虧國用，旁負己知。況又務控淮河，地鄰徐汴，居然深薄，已曆炎涼。某年過始衰，念深同氣，實憂非據，有辱至公，迫於情誠，輒祈休罷。相公推友悌之憂於天下，妙咳唾之末於藩條，爰擇良材，俾代其任。獲殊常之福，事過禱祠；蒙不次之恩，疾同影響。閨門大慶，手足增榮，未知殺身，複在何日。下情雲雲。
某學輕筐篋，略昧韜鈐，仰藉時來，因成福過。夙當分土，早竊持符，皆已淹時，未始報政。一時特回天鑒，超授厚官，仍常伯之榮，兼司馬之職。而憂器滿，懼切泉深，旋避莫能，陳遜不獲。此皆相公優重幹城之寄，導揚錫爵之恩。不計貪叨，但思獎賞，自卜斯審，所得尚多。謹清勵冰霜，堅同金石。漸期豐羨，粗振棱威，少謝武皮，實甘馬革。伏惟特賜恩察。
右伏以相公蘭台克成於故事，黃扉顯正於嘉謀。道協五臣，名高六相，遠流休問，實激含靈。某忝建高旌，方掀大旆。軍中之執，既闕於請纓；土貢之餘，尚盈於厥篚。前件物等薄如蜩甲，輕甚鴻毛，是願達誠，敢求睹物。延陵至鄭，不隔紵衣之微；孔聖刪《詩》，無廢《木瓜》之興。貴賤雖聞有異，古今未始無茲。幹觸威嚴，伏增兢懼。
右伏以相公光由版籍，顯拜樞衡。浴威鳳於池中，問喘牛於路左。華夷共慶，陰陽以調。某雖久在民間，常居軍右，早識薛宣之必相，夙知蔣琬之為公。情異常時，事殊庶品。敢申野外之贄，粗罄橐中之裝。前件物等價才數金，重非兼乘，同炙背之願獻，況藉手以無因。姚察養廉，何妨於花綀；謝安敦素，猶取於蒲葵。塵黷尊嚴，伏深兢越。
伏以相公脫屣華省，振衣中樞。溫樹人問而莫知，非熊帝感而斯兆。軸青史而祗將紀德，列景鍾而唯待銘功。某任屬啟行，誌唯盡敵，誰言樗散，景沐陶甄。是敢竊獻食芹，輒羞行潦。前件物等非因杼軸，不曰苞苴，曾未足雲，殊無所直。溫孫宏之被，才可禦寒；易晏子之衣，尚猶為隘。輕冒威重，伏用慚惶。
伏見今月某日制書，伏承相公假道版圖，正位機密。俞膺帝曰，歌葉臣哉。動植具榮，飛沈鹹若。爰稽往誥，載考前經。齊定霸威，由皆以告仲父；漢興王道，常謂不如蕭何。此所以顯重輔臣，光昭宰匠。以今況古，千載一時。且溫嶠累遷，尚見讓而不拜；張華敘進，亦聞久始即真。斯實重難，常勞倚注。苟非才標棟幹，味極和羹，莫可比肩，孰能接武。六戎傾首，百辟寄心。某早被蔭庥，常聞咳唾。今者適從亭障，方事鼓鼙，不敢擅棄虎符，輒趨鳳誥。下情雲雲。
學士時仰高標，世推直道，果當清切，以奉恩私。地接蓬山，居遙閬苑，敢期塵路，獲望冰容。然前者猶蒙問以好音，致之尺牒，是何眷遇，孰可欽承？某自領藩條，累蒙朝獎，皆因學士，每於敷奏，輒記姓名，深憂李廣之不侯，曲辨孟舒之長者。不有所自，安能及茲？方限征行，末由款謁，空餘深戀，貯在私誠。伏惟特賜信察。
右某伏奉某日制書出守，以某日到任上訖。伏以境臨東雍，地帶上陽，為匪沃饒，外繁傳置。遘驕陽積潦之患，困苗螟葉蠈之災，將活齊人，在擇良牧。某因緣儒術，塵汙郡符，皆由相公假以羽毛，飾之丹雘。隼飛上，懼失於頒條，熊伏軾前，恐乖於求瘼。唯當夙宵罔懈，深薄為虞，冀勞來而有成，庶疲羸而獲泰。下情無任雲雲。
某本無遠韻，實謝修途。鄒衍文辭，敢逃怪忤；揚雄鉛槧，終取寂寥。豈意相公拔自曲台，致之近郡，貴從剖竹，感在維桑。雖恩獎之是懷，亦憂兢而斯在。但當課其錢鎛，督以杼機。使渤海田中，永無佩犢；平原境內，盡死飛蝗。免斯人溝壑之虞，贖他日簡書之責。伏惟特賜恩察。
伏見前月十九日恩制，座主相公登庸。某科等受恩，伏增榮抃。閣下同德比義，契重交深。載惟爰立之榮，佇見彙征之吉。下情不任迎賀踴躍之至。伏惟照察。
右某伏奉月日制書，授持節懷州諸軍事守懷州刺史兼禦史中丞者。以今月日到任上訖。某特以門資，早登朝選。嚐奉出疆之任，曾非泛駕之材。直以揚大國之棱威，奉良相之成算。幸無挫屈，兼免滯留，業官未多，無罪為幸。豈意相公上引睿旨，下念勳家，既假寵於中司，又頒條於名部。去神州二百裏而近，無正守三十年已來。記室參軍，代司符印；中兵祭酒，分理城池。今各額更新，官司複舊，用威寇敵，兼壯郊圻。當此之時，授任尢重。豈伊庸懦，可以指令？唯當非憂人之不思，非利物之不念。罄忠武在行之眾，奉盟津攬轡之威，冀無後艱，以答殊獎。伏惟俯賜恩察，謹錄狀上。
伏承榮兼史職，伏惟感慰。十三大學士學同九流，文窮三變，果解殊選，允用當仁。千載興懷，一時定法。使馬遷死且不朽，猶畏後生；若王隱魂而可知，必慚非法。凡厥儒學，以為光榮。況某嚐被恩知，曾蒙講教，唯望精聞變例，竊見先經。雖類偃、商，終一辭而不措；庶同《公》《穀》，許二傳以兼行。伏計清光，必賜念記。方之遐嶠，臨上孤舟，仰望玉音，俯佩金諾。下情不任攀賀結戀之至。
伏承博士七郎自到彼州，頓痊舊疾，無妨步履，不廢起居。某頃在東郡，久陪文會，嚐歎美疹，滯此全材。今則拜慶之初，累歲之拘攣頓釋；承歡之始，一朝而跪起如常。理絕言詮，道符神用。且相如痟渴，不聞中愈；士安痺疾，乃欲自裁。爰在前賢，亦有沈痼。豈若此蹣跚就路，傴僂言歸。念彼良方，始憂病在骨髓；徵諸大《易》，終聞蹇利西南。此皆四丈德契誠明，七郎行敦孝敬，才當撫覲，並愈疲羸。某素受恩私，不任抃賀。
