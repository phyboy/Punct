維太和四年月日，某官等敬祭於故相國贈太尉太原王公之靈：嗚呼！天以和氣，鍾於貴人。含光不曜，煦物如春。發自貢士，驟為庭臣。鴻雁聯行，共淩青雲。既操利權，兼秉國鈞。食祿甚厚，奉身如貧。井絡之隅，益部為大；鬥牛之下，揚州繁會。受社臨戎，油幢曲蓋。印綬重疊，恩華{滂}霈。簿領如山，處之若。榷筦之權，往而複還。炎炎煒煒，出入二紀。未曾傷物，屢有薦士。急難友弟，謹厚訓子。顏間熙熙，不形慍喜。處已無咎，得君如此。若木方高，香飆起。三台之氣，變見在時。五福之來，盛衰有期。晚下黃閣，車騎威遲。夕歸華堂，言笑嘻怡。詰朝忄愁然，有恙求醫。未撤琴瑟，俄懸素旗。宸衷震悼，朝右淒悲。詔下褒崇，恩殊等夷。靈而既駕，真宅將歸。笳簫咽而複揚，風日慘而無輝。元亮等或蚤挹清塵，或晚承泛愛。昔修禮於門梱，今纏悲乎祖載。幽顯雖異，音徽未昧。神之格思，歆此誠酹。尚饗。
伏惟靈圓蓋垂慶，方輿薦祉，彩炯金沙，芳流瑤水。振馥掩蕙，懷穠耀李，前朝則稟謝成篇，東漢則儀班問史。後宮承露，別殿相風，屏高雪透，簾虛霧蒙。武帝之黃金屋裏，阿母之碧綺疏中，方星婺對，比月娥同。魯館未築，堯親尚宴，吹管邀雲，投壺笑電。憑淑倚柔，含芳吐蒨，樓欲起而鳳來，橋將橫而鵲遍。唐推薑姓，周重崔門，王子敬以筆劄取，何平叔以姿貌論。女愧前師，嬪慚後則，比神仙而作配，豈工容而校德？揚曆中外，便蕃寵榮，旁規不替，內助無傾。劍分沈躍，桐半死生，機殘緯斷，瑟怨弦驚。唐邑荒台，沁園古木，往往遺翰，依依灺燭。皋平風緊，川斜日速，雖有祭以呈文，終無城而驗哭。怨能感物，憂可傷人，膏肓語夜，痟首藏春。五聲誰驗，九折非神，空留遺範，竟掩光塵。嗚呼哀哉！某自辱嘉姻，亟移年序，試種玉而有感，實坦床之無譽。因依高義，俯仰清規，假華❥之繩墨，保私門之鼎彝。恩重事著，德流慶垂，既歡琴瑟，亦賦《螽斯》。今則窀穸有期，聲容漸隔，表署古道，啟揚曲陌。九醞斯在，八珍如昔。縱有寫於千辭，終難期於再覿。嗚呼哀哉！敢緣愛女，冀望遺靈。固將不昧，黨或來聽。
有美吾門，實係公族。疑慮霄結蔭，皇極流輝。自嚴君以交辟延榮，仲父以立朝衍慶。叔父雖禮疏五服，而義協一家。馬援於兒侄之間，一情無異；王華在兄弟之列，數從猶親。吉人寡辭，君子無爭。屬者以獻賦不遇，投筆從戎。鏡水稽山，聊屈觀書之望；甬東浙右，始開傳劍之名。經途幾千，去國數載，爰因職貢，來奉闕庭。傳車方馳，朝露溘至。禍生朽索，釁起揚鞭。始驚香而不禁，俄折臂而無望。嗚呼！存亡恒理，修夭常期。所悲者方次中塗，所痛者非因美疢。稅鞅告痛，肩輿數晨。既針艾之莫徵，果含襚而斯及！況乎合室，遠在海涯。一女方羈，二子未丱。人生甚痛，天道奚言！今以家國載遙，幹戈未息。尚稽歸祔，乃議從權。定鼎城東，永通門外，南瞻嵩嶺，北望邙山。式崇寓殯之封，且作藏神之室。必也慶延異日，時屬通年，先溫序之思歸，俟臧孫之有後。二十一侄女早蒙慈撫，久歎違離，今又從夫山東，食貧洛水，將療無及，驚悲有加。敢因祭酹之馨，聊冀精靈之降。嗚呼叔父，永鑒卑誠。
新婦咎所招，重罹天謫，始釋縗而就吉，俄解帨以聞凶。衰過所延，或深諸婦；冤號之地，良異他人。爰在高堂，嚐依諸舅；聿來我族，實號儒門。雖傳業於《詩》《書》，冀同光於軒冕。羽書銅印，東泛西浮。及世難旋臻，家徒壁立，望萍蓬而結欷，指溝壑以貽憂。竟蒙念切諸生，言憂幼女，卜云其吉，天也來儀，蓮幕高華，蘭階秀異。尊卑共感，里巷同歡，豈謂百兩才歸，雙旌遽改！雖在途稱婦，已蒙羔雁之榮；而辭家適人，未具箴鞶之敬。詎言不日，奄背深慈？永痛長號，五情分裂，嗚呼哀哉！
遠國千里，夜泉九重，側聞龜筮之言，將備塗芻之禮。今以干戈未息，途路多虞，清貧昭艱食之憂，遐阻難舉家而往。不獲躬隨絳，親詣松扃，撫行引以傷摧，抱眇孤而惋毒。酒醪粗列，蔬果空陳，身叩杯盤，血沾匙箸。榮同子婦，雖稱美於他宗，念係孫甥，亦兼情於血屬。敢希神理，賜監哀衷！
奉違慈顏，將涉半載，追攀莫及，號毒無任。恭惟尊靈，好是懿德，其修身克己之規矩，誓心奉國之忠誠，武略文經，官方政術，既外言不入於中壺，故殊勳無預於斯文。今瀝血寫誠，叩心寄酷，祇欲以閨庭見聞之事，申泉扃永遠之哀。三奠未終，五情先潰，嗚呼不祐，天實為之！
昔我門外，首啟侯服，傳鼎銘於百代，稱玉潤於十家。新婦之先，實繼儒德，羔雁克光於宋子，丹青遠比於瀛州。（秦府學士之後）三紀以前，六姻推最，俄已吉凶相反，中外貽悲。蕞爾羈孤，邈無依怙，孱形弱質，言歸自出之私；五嶺三江，遠食分憂之祿。結愛異諸生之列，延慈於眾妹之中。雖手足乖離，鄉關綿邈，而蘇氏魂靈有寄，門構無虧，言念慈仁，實動肌骨。
新婦檮昧成性，誨誘難移，大家以恤孤，嚴室而悔過。麵授刀尺，躬傳織紝，常憂許嫁之時，未盡宜家之美。俄乃守龜有兆，贄雁來儀，克以眇軀，榮陪諸婦。愛忘於醜，姻不失新，良人既托於外兄，邱嫂複榮於猶女。期緦百口，鹹蒙衣食之仁；昆弟三人，並受簪纓之賜。況茲屢歲，時遘沉屙，煎餌延憂，禱祠積費。田巫密召，秦緩旁求，回幽魂於再三，割廉俸之千萬。重以某郎祇蒙嚴訓，投跡名場，載深惟疾之憂，常有於飛之命。辭離蓋數，就奉多違。或榮寵屢加，每乖於獻賀；或起居有恙，蓋闕於煎調。日月其除，螽斯寡裕。使二男繼夭，重貽門戶之憂；雖一女出家，未有莊嚴之力。方將湔腸洗胃，易慮兢魂，冀收慶於將來，用承光於厥後。豈謂深無禱，祜薄難修，方於百戰之中，忽降兩楹之夢，追摧酷裂，五內崩傷。嗚呼！
士誰不榮者風義，人誰不貴者勳庸？八綰州符，兩司廉印，三遷省座，四陟齋壇。玉帛賢豪，略盈於管第；袴襦疾病，橫勵於藩維。雖清閑之事業無虧，而大國之依憑未極。殷輪莫返，撫節歸全，上軫九重，旁淒五服。銀章拾級，遽為告吊之恩；水土分官，翻作追榮之美。天乎不憓，神也何依！
今則龜筮有從，日月葉吉，指祁連而啟引，複京兆以開阡。絳前指，桐棺後出，嚴姑永慟以觸地，令嗣長號而怨天。變霜景於春朝，灑夜泉於晝景。況奉禦諸子，服紀才終；三川伯郎，喪制未畢。哭泣遂延於數院，縗麻略滿於一門。何昔時榮樂之多，而今日奪傷之並？短長有數，冥寞難分！新婦誠合徒步叫哀，臨穴申禮。屬稚姑季叔，或有止留；家老輿臣，尚多依庇。既無塚婦，難曠門庭。嗚呼哀哉！
憤莫切於冤痛，永違尊蔭者痛之極，不登遐壽者冤之深。痛極冤深，碎心殞首，百身非贖，九死何追！蔬果盈前，酒漿在列，繐帷儼撤，哀挽成行。昔為供養之資，今作幽明之訣。冤號圯裂，觸目崩摧，伏希明靈，一賜臨降。
吾配汝先世二十餘年，七女五男，撫之如一。往在南海，令子雲亡。藐爾兩孤，未勝多難。提挈而至，逾涇涉河。十年之間，母子俱盡。念汝差長，慰吾最深。女德婦容，光映姻表。秭歸為牧，官閑俸優。實獲我心，因選良對。笄旒[QYXF]]，環珮鏘鏘。螽斯鳳皇，兩有深慶。
汝夫文章，播於朋友。身否命屯，久而不第。郎寧合浦，萬里乖離。汝寄京師，食貧終歲。頃吾南返，又往朝那。汝實從夫，適來岐下。道途雖邇，麵集猶妨。金馬碧雞，長懸魂夢。及登農揆，去赴天朝。汝罷蒲津，聿來胥會。朝堂夜閣，曲榻溫爐。稚子雛孫，滿吾懷抱。汝時不佑，忽爾孀殘。撫視冤傷，載慟心骨。
旋移許下，念汝支離。卜室築居，言遷潁上。潞童作孽，使節啟行。崎嶇關山，暴露戎旅。汝失所怙，吾猶未亡。念汝弟昆，莫任堂構。牽哀挽痛，俞此殘生。日往月來，旋更歲序。吾衰汝少，吾病汝強。誰謂一朝，汝先吾逝。五男未冠，二女未笄。哀憤之深，難全禮道。章兒盧七，取以依吾。汝夫先邱，遠在江渚。群從之內，官名且稀。劉四頃年，固難返葬。始議權厝，遂得嘉占。白馬呈祥，眠牛薦吉。裏名三趙，地邇九城。風水無虞，巒岡信美。葬於所始，古為達生。將命來雲，自我為祖。今汝之柩，斯焉是歸。
嗚呼！言自淮陽，已臨洛宅。素棺丹，托宿城隅。盤具杯醪，儼然已備。吾將臨汝，用雪沈冤。介婦諸孫，憂吾衰齒。俯令推測，雲有相妨。俗忌巫言，吾非甚信。牽衣擁路，固不可違。女使仆奴，寄辭而往。肝腸兼潰，血淚無行。
嗚呼！曩昔容華，生平淑婉。漠然不見，永矣何歸？將籍掛諸天，遙歸真路？將福興淨域，須赴上生？將為釁累所招，遂淪幽界？將是療治不至，枉喪韶年？千感裝懷，萬疑疊慮。觸途氣結，舉目心摧。天實為之，複將何訴？嗚呼汝弟！言護靈需，自始及今，必誠必信。棺衾華好，封隧幽深。永從汝夫，以安元路。冤摧債結，殆不勝書。嗚呼有靈，領吾此意。
戊午歲丁未朔乙亥晦，弟子玉谿李商隱，叩頭哭奠故相國贈司空彭陽公。嗚呼！昔夢飛塵，從公車輪；今夢山阿，送以哀歌。古有從死，今無柰何！天平之年，大刀長戟。將軍樽旁，一人衣白。十年忽然，蜩宣甲化。人譽公憐，人譖公罵。公高如天，愚卑如地。脫蟺如蛇，如氣之易。愚調京下，公病梁山。絕崖飛梁，山行一千。草奏天子，鐫辭墓門。臨絕丁寧，托爾而存。公此去耶，禁不時歸。鳳棲原上，新舊袞衣（公先人亦贈司空）。有泉者路，有夜者台。昔之去者，宜其在哉！聖有夫子，廉有伯夷。浮魂沈魄，公其與之。故山巍巍，玉谿在中。送公而歸，一世蒿蓬。嗚呼哀哉！
惟靈族光釣渭，慶顯歌齊。竹分東箭，玉奪南珪。委蛇霄路，睥睨雲梯。淺牙洞鼠，短刃分犀。古聖堂奧，前賢町畦。湔腸效藥，刮膜留篦。彈琴而放臣見釋，買賦而妒後還閨。
既步京國，亦薦鄉裏。與田蘇遊，有太叔美。鄴都才運，洛陽年齒。何晏神仙，張良女子。禮闈之擅譽也如彼，冊府之傳名兮若此！囊成內殿之帷，書貴皇都之紙。中台南省，諫署戎藩。才難價重，政舉人存。蓮池易曉，蘭圃多暄。涵波獨躍，弄影孤翻。王粲樓中，常經暇日；揚雄宅裏，幾吊遺魂。參差覯閔，萋菲成冤。漢庭毀誼，楚國讒原。建禮門內，明光殿外，直金既肆於猜疑，魏被竟從於沙汰。蒙犯霜露，支籬埃盍。厲山遙鬱於朝嵐，溠水傍奔其素瀨。猶懷毒草，過農井以低窺；尚憶神珠，向隨台而獨酹。渚宮貳尹，相府中郎。將申蠖屈，欲複鴛行。朱轓意氣，早蓋輝光。訓說則馬季長之居南郡，風流則殷仲文之守東陽。
劉寵一錢，鄧修五鼓。遂解郡符，來登書府。儒林文囿，瑤山瓊囿。鉛槧朝閱，芸簽夜數。瓜當鄭灼之心，錐在蘇秦之股。是從佐理，於彼東周。雷喧洛派，電掣嵩丘。玉泉嘉月，金穀清秋。陳思王之羅襪，郭有道之仙舟，不無賦詠，聊以優遊。
漢入嶢關，晉分陰地。藉賢太府之政，有古諸侯之貴。載揚筆陣，複清劍氣。長卿消渴，士安風痺。逝川幾歎於不回，朝露俄聞於溘至。嗚呼！
昔也風塵投分，平生少年。雕龍競巧，倚馬爭妍。開襟隨岸，促膝伊川。月中乃共誇科桂，池裏亦相矜幕蓮。劉樗屢擲，畢甕多眠。中以世務紛綸，物情推斥。撫事傷年，減歡加戚。路泣楊朱，絲悲墨翟。縱風至而音來，竟月同而地隔。
逮予廉部，及子頒條。華樽旨酒，綺席嘉肴。各懸章綬，俱失簞瓢。誰論金而契在，終照玉而顏凋。子牟之思魏闕，望之之憶漢朝。誠知舌在，不覺魂消。書斷三湘，哀聞五嶺。天涯地末，高秋落景。重疊憂端，縱橫淚綆。漏虯夜促，隙駒朝騁。怨藻績之無睢，惜陽春之亂郢。言念令季，托餘屬城。鴒原雁序，昔日歡情；蠻圻瘴嶠，今日哭聲。湣支體遽亡於手足，況弟兄不如其友生。嗚呼！
厚夜依台，窮泉訪路。已已金骨，嗟嗟玉樹。莫和哀挽，空陳薄具。銜萬里之遐誠，託千辭之寄喻。異時松楸枯朽，羊虎傾頹。草宿苔厚，門平闕摧。尚期越禮，用寫餘哀。靈今不昧，儻或來哉。
年月日，謹以雲雲之奠，祭於宗尹郎中之靈。昔莊南華之言物故，則曰若巨室之偃歸人；陶貞白之語元機，則曰雖頑仙不如才鬼。邈矣高論，爵然深旨。有感斯文，屬在之子。黃河九曲，泰華三峰。潼亭之右，陰晉之東。泱漭隹氣，蚃孤風。生民之秀，惟子之宗。既懼四知，亦畏三惑。昔佐《赤符》，實毗皇極。坦蕩王道，昭宣帝則。丹青不朽，琬玉是刻。狀日升東，侔辰在北。
子之伯仲，不忝前人。粉飾賢路，抑揚薦紳。雲間日下，國華席珍。排龍掩陸，突鶴摧旬。卓爾風標，朗然流品。妍若春輝，烈如冬凜。燕石知愧，齊竽自審。鹹指路以光銷，盡登門耐怕寢。難售者價重，難知者聲清。披沙揀金，由是不愧；鳥散花落，於今有情。劉儒十行，孫宏三道。直路猶弦，蠹政如埽。筆海驚波，詞園鞠草。文場不寫於中心，冊苑空留於秘寶。晉千里國，漢第一功建幢油碧，啟幕蓮紅。賓高主擇，韻合人同。固不能加減陳掾，亦可以喜怒桓公。衣繡含香，省蘭台柏。赤管朝操，青縑夜襞。佐計相則生聚有經，讚地官而孤終協籍。
於惟荔浦，言念金昆。毀冠裂帶，雪泣星奔。宅裏之荊枝半謝，嶺頭之梅萼空繁。陟岡望兄，詞客之情何極；歸縣見姊，騷人之恨猶存。乃擢戎曹，遂荒京令。將換清切，以扶明聖。不知者壽，難言者命。未謁季良之醫，已革曾參之病。嗚呼！
平生世路，繾綣交期。孫金盧米，百賦千詩。桂林昆嶠，一片一枝。終以浮沈，因兼險夷。對皋壤之搖落，成老大之傷悲。尚冀他年，或陶良夜。酒筵琴席，燈闈月榭。俱開怨別之襟，並息分岐之駕。短景未果，良辰不借。竟鬱結於深衷，倏淹淪於大化。況南康解榻，早降清光。會稽繼組，昨辱餘芳。情分逾極，銜哀更長。三十年之間，難追往事。五千里之外，正恨殊鄉。地闊山深，川寒樹古。杳杳元夜，荒荒宿莽。生金認石，埋玉恨土。寄奠緘辭，呼風泣雨。噫嘻噫嘻，宗尹之魂來否？
維會昌元年，歲次辛酉，四月辛丑朔，二十日庚申，隴西公、滎陽鄭某、隴西李某、安定張某、昌黎韓某、樊南李某，謹以清酌之奠，敬祭於故朔方書記張五審禮之靈。嗚呼！古有不重千金，殊輕尺璧。或號百夫之防，或作萬人之敵。雖爭雄角秀，殊途異跡。念閱水於千齡，若衝飆之一息。籲嗟審禮，寧或免之。了眸巨鼻，方口疏髭。始自渚宮，來遊帝裏。論激懸河，文酬散綺。體物稱最，登高擅美。良時不來，躁進為恥。門巷蓬高，荒涼如此。藩溷筆硯，寂寥而已。
梁多文士，漢有賢王。猶市駿骨，肯驚夜光。長裾既曳，健筆誰當。職高蓮幕，官帶芸香。青袍如草，白簡如霜。東閣朝暖，西園夜涼。震豈殺公，諶惟故吏。渭濱回流馬之運，峴首奉辭曹之諱。權鬆不改，琴樽有寄。三徑方營，一畝乏地。文多為富，無事當貴。亦解《客嘲》，還答《賓戲》。回翔逸軌，傲睨重霄。將期晚節，更峻清標。懸蛇結釁，鬥蟻成妖。回生乏祖洲之草，續斷無弱水之膠。陳屍重來而何望，楚魂一散而難招。嗚呼！神道甚微，天理難究。桂蠹蘭敗，龜年鶴壽。在長短而且然，於妍醜而何有？
某等早承餘眷，晚獲聯姻。或感極外家，延自出之念；或恩深猶子，多引進之仁。或敬屬丈人之行，或情兼內妹之親。有美吾姨，靈慶攸屬。尊公則師長庶僚，夫人則儀刑六族。門高再世之侯，家享萬鍾之祿。經過款狎，出入遊陪。映人玉潤，覆水蓮開。春歸別墅，月滿高台。稽山傾倒，謝雪徘徊。惜景而持繩欲係，邀歡而秉燭相催。
中歎乖離，今多至止。仲叔辭辟而方返，梅福罷官而未幾。一則歸從回雁之峰，一則至自中點鳶之水。方將為笛裁竹，緣箏斬梓。驅羿射鴻，招任釣鯉。豁契闊於屯夷，極平生之宴喜。
良覿雖屢，深懷未從。三靈莫效，一夢俄終。露先寒而隕葉，漏未盡而聞鍾。今則列樹開封，揲蓍得吉。絳前引，桐棺後出。隱轔原野，淒涼雲日。將歸宿莽之庭，欲閉青松之室。殷勤舊偶，冀望諸孤。未歸下國，且寓皇都。江遠惟哭，天高但呼。必有餘慶，非無後圖。嗚呼哀哉！壺有芳醪，俎多肥寧。叫噪不聞，精靈何處？鬱憤徒極，含辭莫敘。冀有鑒於酸嘶，庶無乖於酣飫。
維某年月日，子婿李商隱，謹遣家僮齎疏薄之奠，昭祭於故河陽節度使贈司徒之靈。惟昔積德卜年，源長慶延。岐山之走馬胥宇，嵩邱之控鶴尋仙。重疊規矩，蕃昌億千。邂逅中代，支離數賢。豆藿失君，隨庾謝而南度；《桃葉》興詠，棄江徐而北旋。已失晉陽之菜地，因開濮水之鬆阡。時非得已，吾寧固然。王殷別祁縣之居，未傷於教；王濬占宏農之籍，果振其先。既而斷韋更緝，脫簡重編。二掾則齊翔謝鳳，兩令則庭落楊鱣。
繄彼家聲，重嬰世故。值冀寇之北至，屬魯馬之南渡。肇允成公，悲丁國步。悼犬馬之戀主，愴梟狼之據路。投筆三歎，彎弧一怒。斃斷後之王雙，縛難寬之呂布。鈇鉞賜殺，圭符錫祚。實誕上公，載揚垂裕。
兩欒蓄響，百丈端標。重侯有寄，任子來朝。書通軒禹，文合韺傘，熊館中涓，方奏揚雄之《羽獵》；露台法從，已賦王褒之《洞簫》。乃即秘邱，乃登延閣。愈高赤之屙癢，變服鄭之糟粕。麟台秩滿，龍樓籍通。輟春閨之讚謁，佐夏口以觀風。魏太子之寓書，歡娛不足；桓司馬之英氣，喜怒皆同。複因所托，往保於東。齊師拒召，洛邸興戎，雖得兔穴，未摧隼墉。保釐不教之兵，才餘百數；羲和難駐之晷，寧複再中？上陽將鳴於夜柝，東人半逐於飄蓬。公請於帥，願當其鋒。搢白簡以腰劍，攘青袍而手弓。咄嗟則前隊鼓勇，喑嗚而後騎爭雄。才餘數刻，盡翦群凶。山濤論兵，此中不淺；魏舒善射，知之何晚！尚跡於天朝，更從公於蒲阪。旋衣朱紱，入謁皇闈。胙乘驄馬，來臨秭歸。峽束遐路，灘含駭機。桂楫之不用安得，布帆之無恙者稀。公誘以利，公申以威。明拯人之賞，示伊水之非。卻張禹之江濤，非因行縣；戢溫公之水怪，寧候照磯？遷去鄖城，仍臨蔡壤。釋杼軸之悲，解秋荼之網。救旱平怨，停霜辨枉。褚義興之部內，枯樹重榮；傅安城之郡中，淫祠罷饗。
容山至止，郎寧去思，跕鳶息厲，毒虺停吹。臨海之密岩不禁，合浦之珠蚌休移。既相溫文，旋遷徼衛。複道親警，嚴更密隸。統臨緹騎，東都之上將今官；意氣朱旗，南嶽之諸劉昔誓。
番禺是宅，漲海攸瀦。瘡痏金寶，糞土犀渠。跨馬將軍，有雙標之柱；酌泉太守，無去骨之魚。已乏斷牙之筆，兼無汗簡之書。江革船輕，空險西陵之渡；邢公宅湫，曾無正寢可居。
安定求才，朝那闕帥。衢室晏罷，雲台夜議。虞雪嶺之驚烽，忽玉關之滯使。李廣名重，王商貌異。征轂方推，行台遽至。塞水分溜，邊城早寒。鳧鍾響遠，鼉鼓聲乾。九國遺戎，鹹憂其族滅；三州戎卒，休歌於路難。排闥無及，持符載泣。荷紫泥之降數，馳墨車而來急。省揆名在，農官望集。鄙卿曹之四至，小承明之三入。鄗畢之地，軒轅之台，葛繃將掩，柏陵始開。會稽之象猶未去，鼎湖之龍不歸來。代邸迎騑，將極事居之禮；喬山護駕，猶深送往之哀。
許下舊都，淮陽勁卒。帳督千乘，人殷萬室。獯鬻潛動，偏裨遠出。指授籌謀，丁寧紀律。秋膠方折，塞月未虧。寇屯日逐，師分穀蠡。薛公之揣敵情，不過三策；充國之為兵學，遠及四夷。千牛不燧，六騾已馳。沁園歸主，細柳屯師。赤狄違恩，晉城告變。假三齊之餘醜，犯神州之近甸。懷邑營匝，河橋旆轉。城東陽而萊子懼，事在晏桓；壁武牢而鄭伯憂，功存孟獻。示羸策密，誘敵謀深。子陽之降奴失計，袁熙之別將先擒。元子能官，季男善賦。鹹移俎豆之業，共集幹戈之務。金仆陷堅以深入，勁弩飛空而亂注。誓與族以忘生，報時君之善遇。陳球家室，終避難以無聞；去病子孫，亦成功而有素。
大勳垂立，定命難言。長城遽壞，秦嶽俄騫。星墜營中，先時盡見。兒啼地下，此兆難原。遂稽誅於賊壘，遽貽慟於天閽。綏服無禮，袞劍加恩。誠蘊蓄之非盡，在始終而可論。嗚呼哀哉！惟公之膺秀璆筠，稟和鍾呂。青海萬里，丹霄一舉。季布金諾，延陵劍許。既辨冠於燕齊，亦信開於梁楚。揚親業就，繼代名高。永言氣類，莫菲英髦。謝萬有安石之兄，見推時俊；王宏以曇首為弟，遠映人曹。故得行有二矛，居懸重綬。赤羽若日，金印如鬥。賜衣千襲，罷加寒暑之初；宸翰萬重，誓在河山之後。重以夷門下士，楚館求才。禦車表敬，比飰除猜。同羊侃之接賓，共其醒醉；異蔡凝之待士，略彼蒿萊。而又理達團空，道通無著。《水月》觀定，春台寄樂。赤髭疏主，擲塵尾以無言；綠發仙翁，攝霓裘而自卻。嗚呼哀哉！
其世榮也如彼，其全材也若此。忽東輝之雲宴，雖西山而莫起。語光陰之代謝，石火風燈；追平昔之音容，驚波逝水。今則青烏薦卜，白馬臨塋。並移黃石，始啟滕城。玄甲等嫖姚之禮，荒阡改京兆之名。魏塚竹書，幾年複出；燕邱華表，終古含情。
某早辱徽音，夙當采異。晉霸可托，齊大寧畏。持匡衡乙科之選，雜梁竦徒勞之地。雖餉田以甚恭，念販舂而增愧。京西昔日，輦下當時。中堂評賦，後榭言詩。品流曲借，富貴虛期。誠非國寶之傾險，終無衛玠之風姿。公在東藩，愚當再調。賁帛資費，銜書見召。水檻幾醉，風亭一笑。日櫗中昃，月移朒朓。改頓水之辭違，成洛陽之赴吊。嗚呼哀哉！
漢陵搖落，秦苑冰霜。將觀祖載，遂迫瘥瘍。謝長（上聲）度之虛羸，升車未可；沈休文之瘦瘠，執轡猶妨。林薄終焉，關河永矣！抱痛酸骨，銜悲沒齒。潘楊之好，琴瑟之美。庶有奉於明哲，既無虧於仁旨。僧虔筆拙，葛洪紙空。裁詞有盡，抆血無窮。希降光於寓奠，聊照恨於微衷。
嗚呼哀哉！人之生也，變而往耶？人之逝也，變而來耶？冥寞之間，杳惚之內，虛變而有氣，氣變而有形，形變而有生。今將還生於形，歸形於氣，漠然其不識，浩然其無端，則雖有憂喜悲歡，而亦勿能措於其間矣！苟或以變而之有，變而之無，若朝昏之相交，若春夏之相易。則四時見代，尚動於情，豈百生莫追，遂可無恨！倘或去此，亦孰貴於最靈哉？
嗚呼！公之世胄勳華，職官揚曆，並已托於寄奠，備在前文。今所以重具酒牢，載形翰墨，蓋意有所未盡，痛有所難忘。以公之平生恩知，曩昔顧盼。屬纊之夕，不得聞啟手之言；祖庭之時，不得在執紼之列。終哀且痛，其可道耶？嗚呼！七十之年，人誰不及？三公之位，人誰不登？何數月之間，不及從心之歲；聞天有慟，方登論道之司。時泰命屯，才長運否。為善何益，彼蒼難知。昔澤怪既明，告敖釋桓公之病；陰德未報，夏侯知丙吉不亡。何昔有其傳，今無其證？豈人言之不當，將天道之或欺！雖北海懸定薨期，長沙前覺災至。偃如巨室，去若歸人。處順不憂，得正之喜。在公之德斯盛，在物之痛何言！矧乎再軫慮居，屢垂理命。簡子將戰之誓，惟止桐棺；晏嬰送死之文，寧思石槨。素車樸馬，疏巾弊帷。成一代之清規，揚百年之休問。所謂有始有卒，高明令終。
嗚呼！往在涇川，始受殊遇。綢繆之跡，豈無他人？樽空花朝，燈盡夜室。忘名器於貴賤，去形跡於尊卑。語皇王致理之文，考聖哲行藏之旨。每有論次，必蒙褒稱。及移秩農卿，分憂舊許，羈牽少暇，陪奉多違。跡疏意通，期賒道密。紵衣縞帶，雅貺或比於僑吳；荊釵布裙，高義每符於梁孟。今則已矣，安可贖乎？嗚呼哀哉！千里歸塗，東門故第。數尺素帛，一爐香煙。耿賓從之雲歸，儼盤筵而不禦。小君多恙，諸孤善喪。登堂輒啼，下馬先哭。含懷舊極，撫事新傷。植玉求歸，已輕於舊日；泣珠報惠，寧盡於茲辰。況邢氏吾姨，蕭門仲妹。愛深猶女，恩切仁兄。撫嫠緯以增摧，闔孀閨而永慟。草荄土梗，旁助酸辛。高鳥深魚，遙添怨咽。
嗚呼！精神何往，形氣安歸？苟才能有所未伸，勳庸有所未極，則其強氣，宜有異聞。玉骨化於鍾山，楸柏實於裘氏。驚愚駭俗，佇有聞焉。嗚呼！薑氏懷安之規，既聞之矣；畢萬名數之慶，可稱也哉！篋有遺經，匣藏傳劍，積茲餘慶，必有揚名。愚方遁跡邱園，遊心墳素，前耕後餉，並食易衣。不忮不求，道誠有在，自媒自炫，病或未能。雖呂範以久貧，幸冶長之無罪。昔公愛女，今愚病妻。內動肺肝，外揮血淚。得仲尼三尺之喙，論意無窮；盡文通五色之毫，書情莫既。嗚呼哀哉，公其鑒之！
某爰在童蒙，最承教誘。違訣雖久，音旨長存。近者以檀山舊塋，忽罹風水，壽堂圮壞，塚樹凋傾。雖崩則不修，聞諸前哲；但墜而罔治，那俟他人。況隱德貽芳，鴻儒著美。豈可令趙岐之表，墊彼元扃；郭泰之碑，淪於夜壑？載惟瑊頊，藐爾孤衝。誠叫號之不停，顧營辦之無素。某等輒考諸蓍筮，別卜邱封，使羲叟以令日吉時，奉移神寢。奢無僭縟，儉免虧疏。是期永尊靈，長安幽穸。眠牛有慶，自及於諸孤；白馬垂祥，豈均於猶子。追懷莫及，感切徒深。更思平昔之時，兼預生徒之列。陸公賜杖，念榮益以何成；殷氏著文，愧獻酬而早屈。引進之恩方極，禍凶之感俄鍾。誰言一紀之餘，又奉再遷之兆。哀深永往，情極初聞。矧宗緒衰微，簪纓殆歇。五服之內，一身有官。將使澤底名家，翻同單係。山東舊族，不及寒門。靜思肯構之文，敢怠成書之托？瑊等既幽明無累，年誌漸成，則當授以《詩》《書》，諭其婚宦。使烝嚐有奉，名教無虧。靈其鑒此微忱，助夫至願。敢以求於必大，庶免歎於忽諸。迫以哀憂，兼之瘵恙。曾非遐遠，不獲躬親。瀝血裁詞，叩心寫懇。長風破浪，敢忘昔日之規；南巷齊名，永絕今生之望。冀因薄奠，少降明輝。延慕酸傷，不能堪處。苦痛至深，永痛至深。
猗歟我家，世奉元德。讓弟受封，勤王賜國。名芳彝鼎，勳盈史冊，季孟國高，秦晉欒郤。恭惟柔範，載稟淵塞。既作女師，乃為嬪則。潁水波清，梁園月明。言旋百兩，且拜雙旌。托侯令弟，配國名卿。入從述職，出輔專征。《螽斯》不妒，鳳凰和鳴。此時同慶，東郡分榮。使者責梁，公子專魏。帝念元昆，人思仲氏。杖節赴敵，斬芻盡瘁。無以家為，或從王事。《禮》優內子，《詩》美夫人。冕紘瑱紞，山蕨澗蘋。子元罕見，冀缺如賓。《綠衣》有感，翟茀仍新。遽歎夜川，遄聞晝哭。原阡舊署，孟鄰斯卜。閑居獻行，作賦之官。弓裘望襲，菽水承歡。福善餘慶，好謙舊祉。複自良人，集於之子。爰從上蔡，去臨易水。空報登壇，未聞曳履。晁父先歸，莫之能比。趙母上言，蓋不得已。寒暄結患，燥濕為疵。徒虛百祿，靡效三{巫}。嗚呼！壽夭所賦，彭殤不移。誰能了悟，孰不憂悲！何茲達識，乃克先知。同易簀以就正，如買棺買指期。苟有所累，安能及斯！道遠轘轅，程遙河洛。建臨塗，移舟就壑。日慘林嶺，風淒灌薄。積藹茫茫，行煙漠漠。某等誠深通舊，情協先親。始自童子，至於成人。年將二紀，恩冠六姻。念升堂之如昨，慟幽夜之無晨。歌停行路，舂輟比鄰。雖寓辭之有所，終含酸而莫伸。壺清愧酎，俎薄羞芹。惟餘彤管，有美清塵。嗚呼尚饗！
嗚呼！以君之文學，以君之政術，幼以自立，老而不倦，亦可以為君子人矣。君子人歟，而不即清途，不階貴仕，此其命也，夫何慊焉？始者仲姊有行，獲托貴族。半產以資於外姓，闔門寄托於仁人。將以衰微，倚為藩援。不圖薄佑，天奪初心。仲姊凋殂，諸甥不育。以親以懿，翻為路人。再號再呼，莫訴蒼昊。尚以君子存伉儷之重，敦行李之私。二十年以來，雖事暌而意通，跡遙而誠密。神當賜鑒，愚豈敢忘！逮愚不天，再丁凶釁。泣血偷息，餘生幾何！君方赤紱銀章，浙東從務。道途悠邈，時序徂遷。訝吊緘之不來，忽訃書之俱至。感舊懷分，情如之何？埋玉焚芝，固未可喻。嗚呼！今來古往，人誰不亡，於君之亡，其酷斯甚！藐然一女，才已數齡。乞後旁宗，又未能立。賢弟扶服東路，過疾洛師。徘徊十旬，淹不得進。浮泛水陸，厥途四千。建雲歸，曠然無主。尼姑居宗老之地，騶奴總家相之權。獲及故阡，信為餘慶。其所以為附身附棺之具，又豈礙平生之曠達邪？日月次遷，卜筮斯協。幽明之異，始於今辰。愚方纏哀憂，瘵恙縻寢。不及一攀塚樹，一慟荒阡。謝澹成之交，申永訣之禮。矧餘仲姊，君其與歸。撫心骨以皆驚，抆血淚而無算？嗚呼已哉，其何言耶！襚衣非華，奠物殊薄。靈其鑒此，慰我哀心。嗚呼尚饗！
嗚呼！追訣慈念，一十八年。罪積行違，上下無禱。天怒猥集，不誅其身。再丁憫凶，藐無怙恃。號潰荼裂，心摧骨崩。獲見諸甥，來奉遷合。舊物半同於泥滓，新阡方列於鬆楸。斷手折足，厥痛非擬；終天沒地，此誠莫伸。冤痛蒼天，孤苦蒼天！始某兄弟，初遭家難，內無強近，外乏因依。祇奉慈顏，被蒙訓勉。及除常制，方誌人曹。以頑陋之姿，辱師友之義。獲因文筆，實忝科名。三幹有司，兩被公選。再命芸閣，叨跡時賢。仲季二人，亦誌儒墨。於顯揚而雖未，在進修而不隳。永惟幽靈，盍亦垂鑒。今者苴麻假息，糞土偷存。不即殞傷，蓋亦有以。伏以奉承大族，載屬衰門。三弟未婚，一妹處室。息允猶闕，家徒索然。將恐烝嚐有曠闕之憂，邱隴絕芟除之主。延駐晷刻，不敢自私。又以祖曾之前，未一完兆；骨肉之內，猶有旅魂。將自來茲，克用通便。以顯之義，雖不敢望；無忝之訓，庶幾或存。靈其聞之，必將加憫。然有以沒齒懷恨，粉身難忘者，以靈之懿茂，而不登遐壽。不生賢人，使別女致哀，猶子為後，哀哀天地，雲胡不仁！默默神祇，其何可訴！今嵩奐二子，既為我甥，誓當撫之，以慰幽抱。男勸其學，使得祿仕；女求其耦，必擇賢良。縱乖宅相之徵，庶泯忽諸之歎。壽堂宿啟，潛舟既移，那期永訣之悲，複見重開之兆。以祥忌雲近，哀憂載迷。不獲臨壙達誠，撫柩致奠。東望景亳，椎心仆身。具襚擇蔬，灑以淚血。日慘風遠，叫號無聲。伏惟明靈，一賜臨鑒。孤苦蒼天，不孝蒼天！
嗚呼哀哉！靈有行於元和之年，返葬於會昌之歲。光陰迭代，三十餘秋。得不以既笄闕廟見之儀，故卜吉舉歸宗之禮。不幸不佑，天實為之。椎心泣血，孰知所訴？
恭惟先德，實紹玄風。良時不來，百里為政。愛女二九，思托賢豪。誰為行媒，來薦之子。雖琴瑟而著詠，終天壤以興悲。謂之何哉？繼以沈恙，禱祠無冀，奄忽凋違。時先君子以交辟員來，南轅已轄。接舊陰於桃李，寄蹔殯之鬆楸。此際兄弟，尚皆乳抱。空驚啼於不見，未識會於沈冤。淛水東西，半紀漂泊。某年方就傅，家難旋臻。躬奉板輿，以引丹。四海無可歸之地，九族無可倚之親。既祔故邱，便同逋駭。生人窮困，聞見所無。及衣裳外除，旨甘是急。乃占數東旬，傭書販舂。日就月將，漸立門構，清白之訓，幸無辱焉。既登太常之第，複忝天官之選。免跡縣正，刊上秘邱。榮養之誌才通，啟動之期有漸。而天神降罰，艱棘再丁。弱弟幼妹，未笄未冠。允緒猶闕，家徒屢空。載惟家長之寄，偷存晷刻之命。號天叫地，五內崩摧。然亦以靈寓殯獲嘉，向經三紀。歸祔之禮，闕然未修。是冀苟全，得終前限。屬劉孽叛換，逼近懷城。懼罹焚發之災，永抱幽明之累。遂以前月初吉，攝縗告靈。號步東郊，訪諸耆舊。孤魂何托，旅櫬奚依？垂興欲墮之悲，幾有將平之恨。斷手解體，何痛如之！灑血荒墟，飛走同感。伏惟朝夕二奠，不敢久離，遂遣羲叟一人，主張啟奉。抱頭拊背，戒以信誠。附身附棺，庶無遺闕。檀山榮水，實惟我家。靈其永歸，無或棲寓。嗚呼哀哉！
靈沈綿之際，殂背之時，某初解扶床，猶能記麵，長成之後，豈忘遷移？頃者以先妣年高，兼之多恙，每欲諮畫，即動悲感。涕泣既繁，寢膳稍減。雖雲通禮，亦所難言。荏苒於斯，非敢怠忽。
今則南望顯考，東望嚴君。伯姊在前，猶女在後。克當寓邸，歸養幽都。雖歿者之宅兆永安，而存者之追攀莫及。又以十二房舊域，風水為災。胡子彭兒，藐焉孤小。雖古無修墓，著在典經，而忘禮約情，亦許通變。今則已於左坎，別卜鮮原。重具棺衾，再立封樹。通年難遇，同月異辰。兼小侄寄兒，亦來自濟邑。騃魂稚魄，依托尊靈。遠想先域之旁，累累相望。重溝疊陌，萬古千秋。臨穴既乖，飲痛何極！
唯安陽祖妣未祔，仍世遺憂。昨本卜孟春，便謀啟合。會雍店東下，逼近行營。烽火朝然，鼓鼙夜動。雖徒步舉櫬，古有其人，用之於今，或為簡率。潞寇朝弭，則此禮夕行。首夏已來，亦有通吉。儻夭鑒孤藐，神聽至誠，獲以全茲，免負遺托。即五服之內，更無流寓之魂；一門之中，悉共歸全之地。今交親饋遺，朝暮饘糊。收合盈餘，節省費耗。所望克終遠事，豈敢溫飽微生？苟言斯不誠，亦神明誅責。老舊仆使，才餘兩人。靈之組繡餘工，翰墨遺跡，並收藏篋笥，用寄哀傷。嗚呼哀哉！
蕣夭當年，骨還舊土。箕帚尋移於繼室，兄弟空哭於歸魂。終天銜冤，心骨分裂。胞胎氣類，寧有舊新？叫號不聞，精靈何去？寓詞寄奠，血滴緘封。靈其歸來，省此哀殞。傷痛蒼天，孤苦蒼天。伏惟尚饗！
正月二十五日，伯伯以果子弄物，招送寄寄體魂，歸大塋之旁。哀哉！爾生四年，方複本族。既複數月，奄然歸無。於鞠育而未深，結悲傷而何極！來也何故，去也何緣？念當稚戲之辰，孰測死生之位？時吾赴調京下，移家關中。事故紛綸，光陰遷貿。寄瘞爾骨，五年於茲。白草枯荄，荒塗古陌。朝饑誰飽，夜渴誰憐？爾之棲棲，吾有罪矣。今吾仲姊，返葬有期。遂遷爾靈，來複先域。平原卜穴，刊石書銘。明知過禮之文，何忍深情所屬！自爾沒後，侄輩數人。竹馬玉環，繡襜文褓。堂前階下，日裏風中，弄藥爭花，紛吾左右。獨爾精誠，不知何之。況吾別娶已來，嗣緒未立。猶子之誼，倍切他人。念往撫存，五情空熱。嗚呼！滎水之上，檀山之側。汝乃曾乃祖，鬆檟森行。伯姑仲姑，塚墳相接。汝來往於此，勿怖勿驚。華彩衣裳，甘香飲食。汝來受此，無少無多。汝伯祭汝，汝父哭汝，哀哀寄寄，汝知之耶！
