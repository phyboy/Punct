顧行，元和六年進士。官監察御史金部員外郎。
蓋六度為萬行之本，施檀其一焉。然以不住相而為者其用大，不希福而舍者其道宏。故我廉察使禦史大夫讚皇公是以有法財之施焉。亦猶真諦無像，因像以教立；至人無功，由功而用顯。誌公和尚者，實觀音大士之分形者歟！然跡見於近代，《梁書》具載其事。夫妙覺本寂，法身圓對。應群品而必呈，觀眾生而常度。故利見則洪鍾待扣，感畢乃慈航息運。初誌公之未遷滅也，梁武帝命工人審像而刻之，相好無遺，儼然若對。建窣堵波於金陵之開善寺，聖功冥經，曆代瞻敬。人欽其神者二百餘祀。公乃具彩舟設幡蓋而迎，至則置於聽事西偏方丈之淨室。每旦散名花，爇靈香。時複膳百味，鼓八音。以展誠敬，以申供養。公曰：「觀其寂然不動，契定惠於真宗；杜口無言，若息心於了義。夫色相如影，則遺像與全身不殊；文字性空，則言語與寂默奚異。吾知之矣，吾得之矣。」亦既觀相，爰歸本寺，幢幡讚唄，如始至焉。公乃減清俸，解上服。命修珠帳，飾花座。因陀之網如懸，上帝之寶鹹在。其餘則置膏腴之田，以供香火之用。所以崇像設，顯靈蹤，宏有為之教。俾蒙昏之類，永有所依歸。僧徒等欲昭示於後，以圖不朽，請刻石以紀事。小子承命而述焉。長慶四年三月十一日記。
救天下者皆曰仁，得天下者皆曰利。則可乎？曰：不可也。不得已而有天下，則曰仁；得已而有者，則曰利也。善畏其利，善決其仁，皆聖也。湯、文王是也。原意曰：聖人視生民以天下，繈褓在焚溺，無不挈者。然則挈而授其家乎？將遂挈而有之乎？彼家無人而有之，不得已而仁矣。有人而有之，則得已而利矣。夏無人也，湯有以仁。殷有人矣，文王畏其利。前賢明湯意，故曰無伯夷。後聖明文王意，故曰周之德可謂至德也已矣。
垂日月所以為天也，光盛而形物於地，備禮樂所以成人也，言成而著訓於簡。非是而光者，燭龍爟火亦光矣。非是而言者，狂童詖子亦言矣。故定曰天文，曰人文。自文而之於地之於簡者章也。然而文在帝則簡在史，是以堯文思章於典，舜文明亦章於典。文王性堯、舜之文也，治於西伯，章於《詩》《易》。仲尼性堯、舜、文王之文，而弗帝弗伯也，盛章於《禮》《樂》經記。回性仲尼之文也，文不及章。偃、商學仲尼文而之於人也，故學章武城民而經章魏國君。伋性其祖者也，參以學而章於《中庸》。軻性伋者也，勤其道而章於七篇。由偃至軻，無有禮樂者乎，是必由人文而章者也，未見不由而章者也。人視影於地才，仰而見爝火，而不見日月，必曰非天文之章也。視辭章於簡者，久而見狂濫，而不見禮樂，則不曰非人文之章也，浸有不自文而章。《易》曰：「觀乎人文，以化成天下。」使章不自人文也，天下孰觀而孰化。
蠙字懿川，宣宗朝曆官倉部考功員外。咸通元年遷諫議大夫。
臣竊見前件寺在縣南五十裏離墨山，是齊時建立。山上有九斗壇，頗謂靈異。每準赦令祭名山大川，即差官致奠。凡有水旱祈禱，無不響應。寺內有洞府三所，號為乾洞者石室。通明處可坐五百餘人，稍暗處執炬以入，不知深淺其中。石有鳥獸之形，及鹽堆米堆怪異之狀極多。洞門直下，便臨大水洞，潺湲宛轉，湍瀨實繁於山腹內，漫流入小水洞。小水洞亦是一石室。室內水泉無底，大旱不竭。洞門對齋堂廚庫，似非人境。洞內常有雲氣升騰，雲是龍神所居之處。臣太和中在此習業，親見白龍於洞中騰出，以為雷雨。寺前良田極多，皆是此水灌溉。時旱水小，百姓將水車於洞中取水，車聲才發，雨即旋降。
會昌中毀廢寺宇之後，為一河陰院官鍾離簡之所買。宣宗卻許修崇佛寺，簡之便於寺內所居堂前造一逆修墳，以絕百姓收贖建立之路。其塋才成，忽見一大赤蛇，長數丈，據於墳前。簡之驚悸成疾，遂卒於此。子息亦固吝寺前良田，竟葬簡之於其間。萬古靈跡，今成塋域，鄉村痛憤，不敢申論，往來驚嗟，無不歎息。況簡之男侄家業見居揚州海陵縣，鬆檟亦元在彼處。隻以固護廢寺田產，一二兒侄在此。今伏遇陛下至明至聖，凡是墜典，已皆舉明。今以古跡靈境，恐遊玩喧嘩，居人褻瀆，蚃無依，神祇失所，尚令官中收贖，複置寺宇。豈有此靈異古跡，兼是名山大川之藪，今為墓田，理似不可。臣懷此冤憤，近三十年。儻不遇陛下睿思通幽，聖慮徹古，特降敕命，盡許卻收，即難特有論請。齊朝梵宇，永為邱墟，神仙窟宅，終被蕪穢。
臣今請自出俸錢，依元買價收贖。訪名僧主持教化，同力卻造成善權寺。其連寺田產，收贖之後，並卻舍入寺家，永充供養。伏乞聖慈敕下常州，差官檢勘，勒簡之男侄等移旅櫬歸海陵。其寺地及林木莊田等，並重出公驗，交付臣勾當軍將。待揀定僧徒後，施入常住。其收贖價錢，亦請便交付簡之男侄等。其寺仍請準近敕格，度僧住持。靈泉勝境，因陛下重遂灑掃；洞府仙官，因陛下再獲依據。佛刹重興於舊地，鍾磬複聞於故山。臣既沐元澤，獲畢素願。臣無任踴躍忭荷屏營之至！謹錄奏聞，伏聽敕旨。
伸字大直，秘書監乂子。第進士。曆佐使府，大中二年入為右補闕史館修撰，轉駕部郎中知制誥。白敏中領邠寧節度使，表伸自副。加右庶子。入知戶部侍郎。九年為翰林學士，進承旨。十年改兵部侍郎，判戶部。以本官同中書門下平章事。解戶部，加中書侍郎。懿宗立，兼刑部尚書，監修國史。咸通二年出為河中節度使。徙宣武，俄以太子少保分司東都。七年為華州刺史，再遷太子太傅致仕。卒贈太尉。
門下。周家受命，諸子疏封；漢氏造邦，二等垂制。式崇藩屏，思固本根。逮於國朝，必稽典憲。太宗創久長之業，乃建親賢；列聖遵繼守之文，廣分土宇。朕獲承丕構，敢廢彝章。非惟永保於皇基，蓋亦無私於天下。第六男潤，生而聰敏，性則溫恭。孝敬夙彰，誠明日至，能服《詩》《書》之教，居然禮義之姿。雖在幼年，動由義訓。周旋知為善之樂，謙和無自伐之心。足可以膺犬牙之封，厚麟趾之慶。授以茅社，錫其桐珪。俾為戚藩，以輔王室。爾宜繼二南之美躅，習三雍之舊儀。敬服斯言，用光禮命。可封鄂王。令所司備禮冊命。
門下。展親外館，則必待年；廣愛中闈，宜光啟邑。第七女祥開銀漢，秀發金枝。孝敬生知，柔閑早稟。克奉姆師之訓，每遵詩禮之文。法度自持，穠華益茂。爰申彝典，載錫嘉名。俾承湯沐之封，式示邦家之慶。可封盛唐公主，備禮冊命。
門下。維揚右都，東南奧壤。包淮海之形勝，當吳越之要衝。闤闠星繁，舟車露委。若非人倫碩望，台鼎舊臣，則何以鎮撫巨藩，允膺僉屬。金紫光祿大夫守吏部尚書李玨，器量宏深，襟靈衝粹。道光朝彥，德契人師。文章窮三變之風，學術洞九流之奧。莊敬形外，溫和積中。鬆筠自高，珪玉不耀。負經國之策，蘊致君之謨。輔弼兩帝，始終一心。忠直貫於金石，節操勵於冰霜。邦家克寧，毗倚是屬。揚曆斯久，聲猷益光。洎受鉞孟津，宣風列郡。而能訓齊師旅，潤澤蒸黎。奸豪懼秋霜之威，孤弱懷冬日之愛。載膺參選，望洽塚卿。銓管無差，操鑒惟允。惟爾早踐驪龍之位，再分邵武之雄。儒臣之榮，可謂全美。式崇端揆之重，仍兼亞相之權。勉思令圖，副我嘉寵。
門下。地控淮沂，俗推豐沛。將軍處右，既膺分閫之權；元戎啟行，必仗貞師之節。爰舉成命，屬於信臣。平盧軍節度使檢校左散騎常侍鄭涓，峻直無徒，堅明有立。渾金發彩，夷玉不雕。屬文能搴其菁英，聚學必窮其根本。誠同匪石，利可刜鍾。早踐華資，備揚稱述。憲府常聞於避馬，外台亦致其擁轅。遂列粉闈，旋升瑣闥。彌高素望，深竭忠規。洎尹正神州，益彰才用。不施鉤距之術，自銷桴鼓之鳴。論洽縉紳，名喧輦轂。爰授征鉞，出臨全齊。稱路馳聲，下車報政。黃霸布理人之績，寇恂推馭眾之材。閱乃器能，式光委寄。今以彭門重鎮，禹貢名區。兵車素號於精堅，舟楫適當其津要。求我良翰，惟爾僉諧。是宜節費通商，均勞齊佚。剛柔無忘於迭用，威惠必在於兼行。約已豐財，正身率下。俾夫三軍畏愛，一境澄清。懋昭厥庸，祗服休寵。加榮曳履，以壯登壇。勉副知人，佇酬明獎。
門下。作朝廷之巨屏，實利建侯；委兵旅之大權，必先謀帥。況地雄北海，境接東萊。任貢鹽絺，俗尚經傳。所付至重，擢才惟難。守太府卿孫範，文學傳家，清貞勵己。以詞律振跡，用吏理揚名。周旋台閣之間，浹洽休嘉之稱。連分符竹，出撫蒸黎。所至皆號為循良，秉心不爽於誠信。洎徵還朝籍，服在大僚。物情與能，公論彌暢。俾列象河之位，仍司長府之殷。出納有程，帑藏無耗。念此勤效，爰議酬勞。乃眷全齊，名高中域。州實分於伯禹，化則起於太公。具五方之人，成一都之會。其所撫制，必俟通明。夫務穡勸分之謂勤，秣馬訓兵之謂備。保大定功之謂德，救患睦鄰之謂仁。率彼三軍，行茲四美。藩垣東夏，羽衛中邦。勤修武經，靜致俗阜。先副朝獎，用答予知。既超鄭默之官，又進周昌之秩。皆謂殊寵，佇聞休聲。可檢校左散騎常侍青州節度使。
門下。盟津雄屏，大鹵名都。上控三川，旁聯七邑。風俗近陪於卜洛，山河舊壯於列京。苟非謀葉理戎，惠能及物，則何以並膺閫寄，服我朝章。河東節度兼諸道行營招討党項使王宰，業貫韜鈐，家傳帶礪。備五才為戰器，講七德為武經。氣本沉雄，望高宿將。河陽節度檢校禮部尚書李拭，學深堂奧，慶襲軒裳。以言行為樞機，以禮義為幹櫓。才推通變，時號正人。鹹早分武符，頗識兵要；頃總師旅，其平壺關。既宏偃伯之功，並著勤王之節。嚐酬顯效，久殿參墟。曆涉清途，動聞直道。爰自太府，出戌浙河。載申攬轡之能，果稱宣風之美。用稽懿績，乃踐齋壇。朕以雜虜犯邊，天兵在野。盡護諸將，屬於長材。而宰以微恙所嬰，全師難進。虜成逋寇，始務更張。宜擁肺於中軍，複建旄於善地。久以晉陽作鎮，戎索所鄰。撫其四封，必資碩望。而拭臨人著術，整眾有方。克樹休聲，允膺茂選。俾改轅於東夏，盛推轂於北門。爾其肅彼戎行，條其吏職。內安凋弊，遠瞻征徭。勉副虛懷，佇振紀律。不移鄭武之位，再居陳寵之班。懋乃有終，式承丕命。
門下。統制方隅，昭宣威略。苟非績效之茂，孰當委寄之權。故開幕任青，登壇拜信。建置斯重，古今為常。幽州節度留後檢校左散騎常侍張允伸，性稟誠明，才推倜儻。端己每存於忠孝，嗜學早習乎天人。侃然器能，冠於戎籍。自維城遙領，留籮筐在躬。惟專報國之心，以洽奉公之道。節度既換，儉恪彌勤。況遼陽甲兵之雄，幽都控馭之遠。假機謀以董雜俗，資刑賞以靖朔鄰。由是錫鈇鉞之正名，授喉舌之顯秩。升以亞相，示之殊榮。於戲！施令在嚴，失之者則虐；為仁由惠，過之者則非。所宜政不逮苛，法不隳制。講武備以禦寇，舉化條而育人。服吾寵光，佇爾休問。可檢校工部尚書幽州節度使。
門下。秦築城以備虜，未若選將為長城；漢設策以禦戎，吾知得人為上策。況朔野之北，全涼以東，兵臨五城，地遠千里。非籌勞無以分爵土，非用武何以示恩威。副吾勤求，允屬雄傑。檢校金部尚書金吾衛大將軍田牟，才度間生，智能兼聳。家承弓冶，業擅韜鈐。而又揭厲儒流，詳嫻吏術。不戰而烽煙自息，言兵而勝負已知。洎早服官榮，常參羽衛。流五原之懿績，播三鎮之威聲。風猷藹然，令望斯著。如爾兄弟之孝友，化於閨門；祖父之忠貞，書於竹帛。是用擢在環列，為予警巡。覿其形容，益見誠意。朕以黨羌未滅，邊障是憂。藉汝通明，與我安撫。所宜勵清廉於虜俗，宣惠澤於戎人。恢紀律貴乎齊刑，理蠻夷惡其生事。藩垣北地，控帶長河。仍加毛玠之榮，不改趙堯之秩。可檢校吏部尚書靈州節度使。
門下。蒲津重鎮，式居關輔之榮；梁苑故都，上應房心之野。若非德繼周舅，才超漢臣，誰當重難，允彼僉議。銀青光祿大夫檢校兵部尚書兼左金吾衛大將軍鄭光，風宇衝曠，襟懷坦夷。常推陰識之心，早慕竇嬰之美。浙江道觀察使檢校工部尚書鄭朗，氣韻黃鍾，文含大雅。退食著羔羊之節，進身無茅茹之連。或業擅宏圖，名高懿績。鎮青方而謳謠未息，總緹騎而績郊已宣。或誠由事彰，行與言契。踐三署而風猷暗襲，廉四方而惠愛相輝。而皆並立本朝，藹然時傑。品乃才用，副吾深憂。錫瑞分珪，以示恩寵。嗚呼！國家自天寶之後，中原宿兵；元和以來，信義方洽。近者或任非所付，官不敬常。蒞事者以依阿為雅尚之名，將軍者以姑息為苟安之計。爾宜改轍而理，貞師以嚴。吏奸必除，法弊當革。是以再題陳寵之劍，不易趙堯之印。授彼戎律，榮登將壇。勉揚休聲，罔天厥命。
范陽盧鄯幼女姚婆，年八歲，生而穎悟，髫而秀妙。才能言而知孝道，才能行而服規繩，才能誦而諷女儀，才能持而秉針組。動有理致，婉而聽順。衣服飲食，生知禮讓。先意承志，不學而能。常期長成必有操行，芳譽流於親戚之間。何圖玉樹先秋，□花早落。敏而不壽，痛何言耶！以大中六年十月三日，夭於襄州官舍。以明年七月十三日，葬於鄭州滎澤縣廣武原，祔叔祖贈給事中府君之松檟。冀冥寞之內，魂而知歸。以其封樹不廣，懼年代未遠，而邱隴夷平。聊刊片石，以敘其年月與事實。冀千載之後，不至湮沉耳。大中七年七月十三日，前檢校禮部員外郎盧鄯記。
天垂四序，所以表成歲之功；地別九州，所以分代天之治。寒燠之運行葉度，河嶽之感應有期。是故體五常而承五福，讚九德而著九功。盛業克著於旂常，佳名攸傳於竹帛，素行蘊蓄於至德，積慶必貽於後昆。《傳》曰：「名德若不當代，其後必有達人。」富哉言乎！有唐贈工部尚書張公，孕靈有道之邦，懷抱縱橫之略。宏圖推於一德，奇表出於萬人。操筆運六體之工，彎弧倍六鈞之力。輕財扶義，急病攘夷。然諾信於友朋，賙給行於州裏。不以一隅自束，不以一節自恃。情懷久約，常從結駟之遊；座列嘉賓，遍受脫驂之惠。視公家之祿，於我如浮雲；顧金玉之藏，比之於纖芥。居如列土，譽若置郵。語默順時，浮沉樂道。僶俛從事，逍遙不羈。嚐仕本州，曆居右職。貞元初，敕授銀青光祿大夫太子中允。四年，薨於昌平縣之官舍，春秋七十有五。旋窆於文安縣之西北安樂鄉原。夫人扶風郡太夫人魯氏，左廂兵馬使太子詹事福之女。行符箴頌，禮具蘋蘩。後公二十二年而沒，至是祔焉，禮也。
公諱仁憲，字仁憲。其先清河人。五世相韓，文成見稱於漢代；三台輔晉，壯武克大於當時。昭彰四表，厭飫八極。祖諱烈，為瀛州刺史，封清河伯，遂家於燕。王父諱佐明，宣威將軍行幽州遊徼府右果毅都尉。烈考諱元皎，宣節校尉幽州潤德府折衝都尉。奕世載德，克廣前修。輝華閥閱之門，錯綜崆峒之秀。元子諱神寂，無祿早世。嗣子諱光朝，冠軍大將軍行左威衛大將軍檢校國子祭酒遷兵部尚書。訓稟義方，才推命世。學該典禮，識洞機符。倜儻不群，洞達無撓。出則摧敵鋒，居則管韜鈐。珠履嚐館於三千，鐵衣時駐於十萬。勳銘彝器，譽冠縉紳。銀黃坐致，琴築自娛。膺福履以樂天，坦襟懷以卒歲。積慶垂範，高朗令終。誕生元臣，為國巨鎮。兵部嗣子仲武，今幽州盧龍節度副大使知節度使兩蕃經略盧龍軍兼充招撫回鶻等使銀青光祿大夫檢校司空同中書門下平章事兼幽州大都督府長史蘭陵郡王食邑三千戶。星辰降祚而秉政清熙，帝圖立言而金玉王度。嚴幹戈以衛社稷，推彖象以究天文。側席求賢，勞心致理。曆階清級，夙奉鴻私。洎受鉞專征，登庸任相。和羹鼎鼐，圖治六卿之先；為國榦楨，論道三台之列。破獯鬻之眾，帳盈七千；拓鮮卑之疆，地開千里。七狄嵇顙，百蠻投誠。張國四維，承天八柱。實生靈之藻鏡，為明主之腹心。由是賞受二帥，職承閫外之專；澤被壹宗，❥受專城之寄。伯氏諱仲斌，薊州刺史靜塞軍營田團練等使兼侍禦史。季諱仲至，今涿州刺史永泰軍營田園練等使檢校工部尚書光祿大夫。姒續家寶，蟬聯國楨。黃霸為列郡之雄，關羽乃萬人之敵。相國有子曰直方，國子祭酒兼禦史中丞。薊州有子長曰得輔，國子祭酒兼侍禦史；次曰得平，兼監察禦史審州司馬。敬鉉，幽都主簿。敬殷，幽州參軍。洎長房有子曰沛，早亡。琇，兼監察禦史。有孫曰惠連，兼殿中侍禦史。皆珪璋特達，冠曾相望。丹青克紹於形容，蘭菊聯芳於英蒂。所謂勳業卓冠，儒史名家。穆然清風，高視群品。相國以逮事逾遠，聿修漸遙。鬆楸既行，貞瑉未勒。景行安仰，思心罔寧。是用伐石他山，建碑立隧。以儉居其家，常窺舊史。竊熟華宗，授簡勒銘。期於直筆，盛德難名。扣元關而常思墮淚，授聞強繹；媲黃絹而徒愧受辛，終惟恐惶。敢載銘曰：
自泮元黃，即垂載籍。華宗上德，奇謀異跡。問道赤鬆，受兵黃石。道著昭晰，慶流輝赫。當塗代漢，典午承曹。地分東西，位列卑高。為郎著節，作宰操刀。國儲俊乂，代有英髦。降及元魏，清河運偶。為郡臨燕，卜居戴鬥。公卿窟宅，德義泉藪。史不絕書，士無虛口。惟唐八葉，誕生尚書。文章軌範，禮義權輿。揮金滿路，載德盈車。清風穆若，善賈沽諸。泳遊道德，蘊蓄儒史。力荷千鈞，名馳萬里。不享眉壽，不登貴仕。道邁前修，慶流後嗣。克生令子，實曰時英。魁梧器宇，性格恢宏。爵位隆重，度量襟靈。業惟匡國，學表過庭。厥有孝孫，作唐丞相。蕭穆鳳池，崢嶸玉帳。持衡任重，仗節心壯。龜鶴齊年，山河比量。藉藉群從，愔愔德音。或台或閣，如玉如金。日星照地，桃李垂陰。雪霽昆闕，花繁鄧林。晉勒景鍾，衛刊彝鼎。金石既刻，丹青重炳。

周祚將衰，老聃隱也。其道明明，溥天之下。
教言何有，可得聞乎。維道與德，古今共孚。
誰言隱去，厥德不死。□□□□，上善若水。
道不可道，邈哉微言。眾妙之門，元之又元。
廢與定矣，敗斯必成。在昔隋朝，當道毀平。
興言何自，自肅皇帝。天半瀑泉，高秋鶴唳。
七十許年，猶孤殿□。愁大風起，吹落蒼海。
爰力爰謀，有宏農人。功而不費，煥然而新。
海月微明，仙衣蛡蛡。高壇步虛，聲入鬆雨。
建此大猷，實楊之功。報言其徒，自高清風。（其十）
節，大中時進士。嘗為河東節度使盧鈞巡官，後官戶部郎中。
業儒之人，喜排釋氏。其論必曰：「禹、湯、文、武、周公、孔子之代，皆無有釋。釋氏之興，衰亂之所奉也。宜一掃絕劃革之，使不得滋。」釋氏源於漢，流於晉，彌漫於宋、魏、齊、梁、陳、隋。唐孝和聖真之間，論者之言粗矣。抑能知其然，未知其所以然者也。吾請言之。
昔有一夫，膚腯而色凝，氣烈而神清，未嚐謁醫，未嚐禱鬼，恬然保順，罔有劄瘥之患，固善也。即一夫不幸而有寒暑風濕之屙，背癃而足辟，耳聵而目瞑，於是攻熨之術用焉，禳禬之事紛焉。是二夫豈特相反耶？蓋病與不病勢異耳。嗟乎！三代之前世康矣，三代之季世病矣。三代之前，禹、湯、文、武，德義蕃之；周公、孔子，典教持之。道風雖衰，漸漬猶存，詐不勝信，惡知避善。於是有擊壤之歌，由庚之詩，人人而樂也。三代之季，道風大衰，力詐以覆信，扇澆而散樸，善以柔退，惡以強用。廢井田則豪窶相乘矣，務封略則攻戰亟用矣，務實帑則聚斂之臣升矣，務勝下則掊克之吏貴矣。上所以禦其下者欺之，下所以奉其上者苟之，上下相仇，激為怨俗。於是有汨羅之客，有負石之夫，人人愁怨也。
夫釋氏之教，以清淨恬虛為禪定，以柔謙退讓為忍辱，故怨爭可得而息也；以菲薄勤苦為修行，以窮達壽天為因果，故賤陋可得而安也。故其喻雲，必煩惱乃見佛性，則其本衰代之風激之也。夫衰代之風，舉無可樂者也。不有釋氏以捄之，尚安所寄其心乎？論者不責衰代之俗，而尢釋氏之盛，則是抱疾之夫，而責其醫禱攻療者也。徒知釋因衰代而生，不知衰代須釋氏之救也。何以言之耶？夫俗既病矣，人既愁矣，不有釋氏使安其分，勇者將奮而思鬥，知者將靜而思謀，則阡陌之人，皆紛紛而群起矣。今釋氏一歸之分，而不責於人，故賢智俊朗之士皆息心焉。其不能達此者愚人也，惟上所役焉。故離衰亂之俗可得而安，賴此也。若之何而翦去之哉！論者不思釋氏扶世助化之大益，而疾其雕鎪彩繪之小費，吾故曰能知其然不知其所以然者也。
會昌季年，武宗大翦釋氏，巾其徒且數萬之民，隸具其居，容貌於土木者沈諸水，言詞於紙素者烈諸火。分命禦史，乘驛走天下，察敢隱匿者罪之。由是天下名祠珍宇，毀撤如掃。天子建號之初，雪釋氏之不可廢也，詔徐複之。而自湖以南，遠人畏法，不能酌朝廷之體，前時焚撤書像，殆無遺者。故雖明命複許制立，莫能得其書。
道林寺，湘川之勝遊也。有釋疏言，警辯有謀，獨曰：「太原府國家舊都，多釋祠。我聞其帥司空范陽公，天下仁人。我第往，求購釋氏遺文，以惠湘川之人。宜其聽我而助成之矣。」即杖而北遊，既上謁軍門，范陽公果諾之。因四求散逸不成蘊帙者，至釋祠不見焚而副剩者，又命講丐以補繕闕漏者。月未幾，凡得釋經五千四十八卷，以大中九年秋八月，輦自河東而歸於湘焉。噫！釋氏之助也。既言之矣。向非我君洞鑒理源，其何能複立之耶！既立之，且亡其書，非有疏言識遠而誠堅，孰克宏之子耶！吾喜疏言奉君之令，演釋之宗，不憚寒暑之勤，德及遠人，為敘其事。
郡之雉東方萬楹，橫空屹然，麗譙之欲造乎天倪者，某名曰再建龍興之佛寺焉。厥初寺號太空，天授二年為大雲，我唐開元中詔號龍興。會昌五年廢為閒地，巾像示滅，鍾聲絕耳，樓台為薪。籲呼表成毀之數者，其實在言，然而不知言者，徒行谘坐歎，以為吾釋門之大教，將灰燼於今日矣。殊不知流濁者攪而清，乞多者箕而精。繇是未經歲，我皇馭九土，懷八荒，以為我之提大化也，無欲其一事之不得其所於我也。而況釋之教，毗我之為理者，深可取焉。宏大法則生死皆無，是鎖我之七情也；推小乘則禍福皆有，是割人之眾惡也。惡之興，我刑止於殺；惡之釋，我刑惟其生。繇是澄上流，禁浮俗，曾何以異我之理焉。繇是我負庡元郊，百復詔天下，使率土郡府，各復其寺。 寺之數郡府有差，釋之數男女一致。其於天彭為郡，得復寺之二焉。二之數龍興居一。一寺度僧三十，精選潔行能臻不二之門者，居其右焉。開須達之園者，抑其次矣。謹住持，善完緝，使材無遺用，眾有所歸。肩一心紹前構，不瞬目使其寺如從湧出者，其慎選得人力焉。其始也，披蒿萊，割榛莽，重疊敗棟，草創危梁。嚴讚頌晝夜以聳其信心，示因果教化以開其眾意。既而遠近咸萃，耆艾畢臻，浹月疊旬，資糧山峙。嘯良工，度貞木，繚以周牆七百餘尺，亙以修廊間百十四。然後中堂雲構，三門洞開，儼八臂之瑞容，丈六之金質。崢嶸霍落哉！飾邃宇而鳳欲狂飛，抱危梁而蟉將拗力。籲呼{穴叫}[QMDF]環麗，固不可一二言之也。況乎列開講宇，周繪四牖。東序設以聖神，部伍合遝；西廂施治無畏，常晬慈容。然後仿以天途，寫其地府。笙鏞鐃鈸，嘗聞真界之音；鼎鑊砧錘，盡載酆都之苦，是使即之者勇善，望之者悛惡。誠象設之多岐，亦箴規之別戶者也。況創浮圖，建寶刹。請金口之妙典，萬軸玉崇；銘佛頂之真言，講幢珠綴。是知摩騰建寺，豈滯有為；如來葺門，寧妨無著。以是因復寺而破性相者，以為空寂兩忘，方歸真諦，性相俱在，未入妙塗。如是則理乖圓對，法閡影從。俾迷方者盡不得出於三途，溺川者何緣拯於五衍。茫茫八表，盡從心猿；浩浩群生，誰調意馬。因知空寂與性相同途，性相與空寂易軌。非性相無以臻空寂，非空寂無以見性相。是知性相為空寂之筌蹄，空寂因性相而超度。如是則寺不得不復，道不得不宏。舍之不可，猶四教之在躬；為之則無，何三乘之別載。大矣哉！釋教之復興者，其於誨誘弼化，不可得而名也。而況彭門地控山河，俗多獷猂，邪正相軋，是非堅明。雖五刑具設，誠足以攝其威；而百法俱陳，固可以斂其惡。予剖符是郡，星欲二周。守成之下，螟蟘望境而他飛；行化之初，商旅乘風而遝至。以是公多暇日，因諾眾長老與鄉之鮐耋之請，而書復守之歲月，以廣其一二焉。銘曰：
防，咸通中鄉貢進士。攝鄆曹濮等州館驛巡官。
皇帝御寓之十年，歲在己丑，夫子三十九代孫魯國公節鎮汶陽之三載。秋霜共凜，冬日均和。里閭無桴鼓之聲，耆艾有袴襦之詠。道已清矣，政已成矣。於是瞻故鄉以徘徊，想廟貌而怊悵。乃謂僚佐曰：「伊予聖祖，實號儒宗。英靈始謝於衰周，德教方隆於大漢。爰因舊宅，是構靈祠。粵自國朝，屢加崇飾。文榱繡桷，雖留藻繪之功；日往月來，頗有傾摧之勢。故老動淒涼之思，諸生興嗟歎之音。今忝鎮東平，幸邇鄉里。雖無由展敬，而敢忘修營。」既而飛章上陳，請以私俸葺飾。由是命工庀事，飾舊加新。浹旬之間，其功乃就。
門連歸德，先分數仞之形；殿接靈光，重見獨存之狀。晬容穆若，更表溫恭；列侍儼然，如將請益。丹楹對聳，還疑夢奠之時；素壁高標，宛是藏書之後。槐影疏而市晚，杏枝暗而壇孤。不假大夫，幽蘭自滿；無煩太守，刺草全除。稷門之舊業俄興，闕里之清風再起。既可以傳芳萬古，亦可以作範一時。
且開闢以來，霸王之道，言其德也，莫逾於湯、武；語其功也，無尚於桓、文。墳土未乾而邱隴已平，子孫縱存而蒸嘗悉絕。夫子無尺寸之地，微一旅之眾。修仁義者取為規矩，肆強梁者莫不欽崇。生有厄於棲遲，歿居尊於南面。而樵蘇莫采，廟貌長存。道德相承，簪裾不絕。則夫子之道，既可章於積善；魯公之德，實無愧於聿修。防目睹靈蹤，躬尋盛績。仰聖姿而如在，歎休烈而難名。承命紀功，讓不獲已。刻諸貞石，深愧菲才。謹記。
