蛻字復愚，自號文泉子。長沙和人。大中時擢進士。累遷右拾遺中書舍人。忤宰相令狐，出為華陰令。終商州刺史。
臣伏見今月十五日敕，除長安縣尉集賢校理令狐滈充左拾遺者，滈頃籍父威，不修子道，幹權黷貨，有口皆知。據其輿論之所谘嗟，宜於霜憲之所破碎。豈可令捧近日月，飛翔雲天。此則有罪而反榮，是乃無辜而可警也。伏惟陛下以獻文繼代，孝德承祧，臨天下以至明，示天下以至信，有善必勸，有惡必懲，分別昭彰，使人不惑也。今滈為諫官，是惡人得位，善人必疑矣。陛下何以執信行令，使萬方從化乎？滈麻衣如雪，幹弄末光。穿緣穴鼠之墉，以欺其父。出入吞舟之網，不畏於人。至於朝廷命官，公然請托。不封殿最，無取賢愚，但擁富貲，即為高第。遂使堯官三載，黜陟有係於金錢。孔教四科，取舍或由於聲色。且令狐進用李琢，首亂南方，贓罪流聞，遠近昭著，使天下兵戈徵斂，未有已時，而南安舉城，化為凝血矣，陛下每臨朝聽政，語及南安事，或至掩泣，未嚐離心，上欲收複土疆，次欲誡勵臣下，琢頃以典郡贓穢，廷臣曾有論封，令狐比竟用之，由滈有納賄故也。李琢之罪，既正刑書，則舉以致戎者，是誰之故，此乃目前可驗，天下皆知。臣豈苟緣愛憎，妄有論列！滈為人子，陷父為惡，豈堪鳴玉曳組，為陛下諫臣乎？陛下必欲推寧僭之恩，以寵於滈，豈不念南方赤子，流離死亡？豈不念州郡徵斂，生人受弊？豈不念蔡襲酷沒？豈不念國計空虛？凡此數條，盡滈之由也。臣頃事先朝，任太常博士，以滈專恣威福，勢傾朝廷，大中十三年五月二十三日，已進密疏，直啟九重。先帝且務苞含，微臣亦蒙全宥。幸得要領，獲事聖朝。臣今若顧惜微疆，寢而不奏，是臣不以事先帝之心事陛下也。生則罪重，死有餘辜。但獲上聞聖聰，一悟睿旨。雖當鼎鑊，亦所甘心。伏望改授滈一官，以息群議。
複何事哉！弓矢乎制敵之事，今為導衛羽儀；金革乎勇眾之器，今為節奏和聲。射宮蓬蒿，幽燕少年，恥蹈其下。文之用莫過乎當時，文之人莫過乎閣下。複何事哉！漢既治世，《詩》《書》《禮》《樂》，皆已逸墜。求亡書者，《冬官》《考工》，開千金之購；議帝制者，進退讚拜。定茅蕝之中。而今河洛塚壁，圖簡編修，登降俯仰，不倒步序。便蕃之儀，莫過乎當時；優遊之學，莫過乎閣下。複何事哉！材力既以相譽，忠正得以相扶。及秦世為之妖言，東漢為之黨禁。公道畏忌，相顧而野死。今布衣匹夫，得歌王公大人之盛德；先進達生，得薦布衣匹夫之事業。唯其公當，舉之不以為疑，扶之不以為黨。無私之道，莫過乎當時；舉能之心，莫過乎閣下。嗚呼！苟有其時，而無其人，雖有舉能之心，斯為閣下惜。有其人，有其時，而閣下苟留屬念，斯為來世吊。蛻生二十餘年，已過當時之盛，棲遲困辱者，未遇當時之人。書成而嚐樂乎其時，出車滿於道路。而才高於蛻，忌蛻侵己；才下於蛻，畏悅擅名。是以深知之者不得終其朝，欲振之者又自無其力也。謂其書空為來世吊，已矣乎！不意得與閣下不為異世，同乎文字，所謂當時之人，斯非閣下者乎！則其人未死，能口能言，手能書，閣下見之，複用何禮以接之？既接之，複用何詞以譽之？譽之得盡其才，接之得盡其禮，斯人也，讀書業文，得有知己，居窮守道，死且不朽。複何事哉！
蛻嚐感近世知已隳離，交道沈廢，不忍終日疚之於心，思出其門閭，上謁於公卿。水行吳楚之城，陸走商周之甸。旁聽天下，歲晚而歸，卒無所遇。是十六國之故墟，四瀆之隅落，未足為大也，卒不能副蛻也區區之望，況有一言解相印，一見爵上卿者乎？斯不無人，晚乃遇之。不自紹介之口，不因媒屬之勢。纓綏車佩，下入蓬蒿，一言而膠附不離，有憂其終始出處之事者。況蛻之遇執事於南康也，其來六月而餘，無不得日奉論議。欲變陰穀為生植之地，起死人為奔走之夫。返覆逾時，將止複動。雖人有昆弟親戚之愛，哭其死，憂其病，榮其達，則或過於執事之心。至於誘掖殷勤，不遽以違命見絕者，則昆弟親戚相強，一不相從，則終身不複意之。蛻前日來求人為知己交道之心，一旦得遇昆弟親戚之愛，又自思之，而夫人之身，宜如何以報謝。將報謝，複與執事何所補哉？然有意益厚違命固難者，則不敢書，具式托之於韓繁秀才。風雪滿硯，不獲多書。
天下固有良時既去，而悲歌歎泣之不同，故當時則歎，已去而泣，過時而歌。然君子居其位，則恥聞之，不在其位，則恥不能言之。其為士君子之心，不忍聞之，與聞之而不忍棄之，則一也。夫思慮可以精安危，步驟可以負戈殳。強勁莊勇，持久有守，臨事不亂，然而良時不與，斯不得不歎。既而信不見任，知不見謀，周遊而晚歸，風雨相半，苦其精力，良時不集，而畏事之不成，斯不得不泣。及其田園已暮，始反鄉裏，白頭無成，或反自疑，斯不得不歌。是其為人，皆有憂天下而欲用其道者也，不私其身之安佚而休者也。既不私其身，則公於悲歌者歎泣者也，而是人豈以富貴而後天下之心哉！蛻也歌之則已太蚤，泣之則不得不豫計，歎之則正當其時，而君子未聞。雖然，閣下及其少壯而用之，無使後時泣歌，恥累君子，幸甚！《太元》曰：當時則貴，已用則賤。其不可後也已矣。況當今岩無人矣，溪無人矣，佐王活人之術，一皆以文學進。苟文學進而君子不動心，則蛻也不知其所以得罪。
所謂大丈夫，豈天使為之哉！以其進為天下利，退有百世名，顯為諸侯師，默成萬世法而已。為退默者為避人，得時而退默者為自進。為進顯者為必行，不得時而進者為失誌。是以雄才盛德，不可以不兼其時。故無其時，不可行也；有其時而誌未達，又不可行也；誌達而未信於天下，又不可行也。上位之人有不可，故下位之人有逾垣塞牖而遁者，又豈惟退默而已矣。方今天下百姓不敢爭步畝，四夷不敢犯守陲。自元和已後，國家不傷一夫，不亡一矢。雖有豎子弄兵，曾無根穿皮蠹之患，尋己伏誅。然而閣下不謂無其時乎？昔雍邱不能以才達，求討吳蜀以自試；班超不能守其家儒，然後得官校尉。夫文家之不遇清世，不免操弓矢而擐甲胄也。今則仕由文學著，官自甭顯尊，閣下不謂誌未達乎？夫南海實筦榷之地，有金珠貝甲修牙文犀之貨，非茂德廉名，國家嚐重其人。閣下不謂未信於天下乎？當其時，士亦故不以天下之廣居自隘其身，不以天下之道自負。以不知己故，賂媒請介，則不忍為。守革待介，或有所自棄，故退默者不得不自進矣。閣下以為時乎未可也。嗚呼！蛻之生於今二十四年，雖天有南，無可置其門；雖天有東，不得開其序。伏臘不足於糗糧，冬夏常苦於皸濕。然而因時著書滿十卷，自謂不有得於今，必有得於後；不有得於人，必有得於鬼神。今則力疲而天下笑，日暮而郵舍閉。今閣下進為天下利，而又顯為諸侯師之時，柰何得為逾垣塞牖之蛻乎？故先自棄，南向再拜，不勝懇懇。窮泰有時，未可知也。謹貢舊投刺書一卷，以其最近於情；雜歌詩共二卷，以其頗有逸事。伏惟周賜觀覽，無憚僇笑。
男子生而射四方，所以有四方之志。故懷其道不可以退已，非其人又不可以動心。今蛻也伏念仁人在位，野無君子，不敢隱忍自置。削簡授仆，夫堂上猶遠，況千里之悠悠哉！亦將天未甚棄，果遇閣下，響不私岸穀，與高下為應，不戮其使，得復廬下，而又重幣厚辭，素未嘗遇知者。嘗為齊桓公之明，活俘而相；晏平仲之賢，贖隸而友。夫俘未至而鮑子先言之，桓雖智不逮，安得勿相；隸未言而晏子已見其色，雖智不逮，安得勿友；豈如左右無先言之人，閣下未見蛻之色，而與之歎息乎？與之教道乎？然後心因閤下而動，己為閣下而知，不復遺恨，幸甚幸甚！雖然，敢不再拜以謝知己，而自道其所得罪。
蛻早不量己，嘗欲與其道，以死生樂之。自以得其位，即欲立殊節於君友；不得其位，即欲垂長幅於後世。然而以為身屈則道不勝，語卑則道不明。以其喧嘩，不敢安己。矜道也，不敢矜於口也。伏惟閣下以忘道而圖己，孰若道勝而已勞乎？從俗而飽其親，孰若道在有君子而後顯其親乎？閣下不以行已失態，天命拙塞，乃復書問曰：「恃才傲物歟？論議險直歟？」儕伍擠毀歟，夫承貴仕之後，身尊而食足，然踞辱卒吏，猶有陷人於急。況蛻近世無九品之官，可以藉聲勢，而又當時無綿絡之舊，無一簞之食。設有乘人之氣，而窮賤奪其氣矣，何能為也？使蛻一旦為病狂妄人而行之，俄而自成怪笑，不止人之怪笑也。然則希權門以媚嬖媵，隨眾口以讚曲私，瞻視行坐，傾身預起，則信乎對南面如濠壁之相峙也。如此豈曰恃才傲物乎？險直之在己，不得其人而盡言之，則有殺身磔屍之禍，得其人而盡言之，則有忠義諒正之名。使蛻前不得其人而言之，則身死已久，得其人而言之，則安得困而至此。故豈曾論議險直乎？
蛻伏以冠衣不完潔，趨拜未識威儀，又伏念春秋時四人受縣而後見魏子，則古之人之見也，其不在受恩之後乎？謹重遣前使，以謝殊遇，以結後計。蛻再拜。
今日街東見詔書以執事拜右拾遺。朝廷之意將有在，擇能言者而使之言哉！雖執事材氣壯健，它日無不乘之，若驟以地遷邪，未嚐有也。故蛻謂朝廷之意將有在也。魯欲用樂正子為政，孟子聞之，喜而不寐。仆不止為執事，且為天下不寐也。丞相致主上複貞觀之業自此。敢伺察者，必得伺察；敏口舌者，必得口舌。舊所嫌忌出棄者，稍稍引用。蛻幸未老一二年得見朝廷治平，著歌謠為訓詁也。然人世幾何，時不可遭。伏惟執事飲食起居，無忘丞相意。
臨其事，不能苟有待，而先自請者，閣下以為難乎？讚功論美近乎諂，餙詞言已近乎私，低陋摧伏近乎鼠竊，廣博張引近乎不敬。鉤深簡尚則畏不能動乎人，偕儷相比又畏取笑乎後。情誌激切謂之躁，詞語連綿謂之黷。夫臨其事而自言者，其難如此也。然不有聽者之明，言者無病，則固當背惶踖踧，俟乎知者而自知也，用者而自用也。安得持一言們已難之時者哉！然或不得已而言之者，亦將自言而已矣，又豈敢因其時而遽言大體哉。蛻少時，不知小人通生有自可之事。樹之為梔茜，種之為穀粟。賈於市，釣於江。亦以老也。無何，羅絡舊簡，附會時律，懷筆啟於縉紳家，十二三年矣。謂丱而習之，齕而成基，壯而曆級乘時，無難梗寒苦之疲。今者欲三十歲矣，所望不過抱關輸力，求粟養親而已。何者？家在九曲之南，去長安近四千裏。膝下無怡怡之助，四海無強大之親。日行六十裏，用半歲為往來程，歲須三月侍親左右，又留二月為乞假衣食於道路。是一歲之中，獨留一月在長安。王侯聽尊，媒妁聲深。況有疾病寒暑風雨之不可期者雜處一歲之中哉。是風雨生白發，田園變荒蕪。求抱關養親，亦不可期也。及今年冬，見乙酉詔書，用閣下以古道正時文，以平律校郡士，懷才負藝者踴躍至公。蛻也不度入春明門，請與八百之列，負階待試。嗚呼！蛻也材不良，命甚奇。時來而功不成，事修而名不副，將三十年矣。今而後閤下進之，蛻亦得以至公進，；閣下退之，蛻亦得以至公退。進退者由閤下也，未可知也。幹瀆尊嚴，敢忘僇辱，情或須露，豈曰圖私。不然，則蛻也豈敢？蛻再拜。
蛻性甚冥頑，識不及高。嚐以當今由文學求用，遲其顯遇，在執事未知如何？蛻輒自愛而庶幾不惑也。故進不暇視地，食不及卒哺，起居不忘於文，窮泰不忘於文。雖分不出畛，實愛且專也。執事以為愛乎未也？蛻為人子二十二年，唯初七年持瓦石為俎豆戲，其餘卒不離前之誌也。執事以為專乎未也？伏念方今人人自謂力然沛若有餘，今日以執事如重星輪月，爭下堂而觀之，畏已後耳。宜乎人之心適在往越而使去，有人正從越來，執車而問於路，執事以為可教與否？如曰吾幸知其徑途，安得勿教，則執事正可以其手呼而指畫也。果遇他人，以其有往而猶不逆，則蛻雲所愛而專者，有謁執事之餘勇也深。如此而已。可則道合而服從，不可則道異而更學。
蛻早懷忿懥，常有所欲言，而卒不得發。今雖蠱惑病妄，猶將自複其意，況逢足下以中正許身，以仁義自任者乎！伏以釋氏之疾生民也，比虞禹時，曷嚐在洪水下；比湯與武王時，曷嚐在夏政商王下；比孔子孟軻時，曷嚐在禮崩樂壞楊墨邪道下。然而聖主賢臣，欲利民而務除民害，如此其勤也。今釋氏夷其體而外其身，反天維而亂中正。自晉以來，相率詭怪而往之，半天下而化其衣冠。苟未往者，不其欺亦不資其生矣。聖人之教，棄不相守者，幾數百年。唐初有天下，以為刑政禁，民乘間作詐偽以欺，刑政果所不能公禁之也。故浸護其事，以愚其民，為殃罪疾苦，隨所作詐偽而及諸身也。是欲教化固天下之心，以助行政教化之一道耳。今天子聰明，以為中正衣冠之所棄，則刑政教化亦無所取。故絕其法，不使汙中土。未半年，父母得隸子，夫婦有家室，是以複出一天下也。仆故謂其功業出禹、湯、武、王、孔子、孟軻之上，萬萬不類。然而洪水開則有《禹貢》，商、周平亂則有誥、誓，孔子、孟軻則至今歌誦之。足下以文用於時，為百家所托善惡焉。其不為則已，若為之，斯其時也勿疑。夫立言者，不唯能言，亦欲言得其時。得其時不汙，若奚斯史克者也。無其時，雖多述前事，猶有譏焉。仆早傳古學，身處草野，知其時而無位敢言。又竊見足下未有其意。故以移雲。
漢武帝聞《子虛賦》，初恨不與相如同時，既而複喜其人之在世也。若然者，居蓬蒿而名聞於天子，富貴固不足疑其來，爵土固不足畏其大。今按其本傳雲，官則止於使者，居家初則甚貧。嗚呼！有才如相如，有好才如武帝，然而不達者，蛻知之矣。於時武帝以四境為心，中國耗弱，爵土酬於謀臣，金帛竭於戰士。雖念一篇之《子虛》，固不能減十夫之口食宜矣。蛻也生值當時，天下無事，以文爭勝，得居第一。獨蛻居有甚困，白身三十，過於相如者，蓋無人先聞《子虛》於天子，今又不然，使有聞之於今藩翰大臣，則其人自不廢棄老死者也。嗚呼！時異矣，事古矣。相如之時，雖遇天子，不能致富貴。於今之時，遇藩翰大臣，則足以敘材用。伏惟執事以文學顯，用士之得失，無不經於心。謂小子之言何如哉？
太原王生嚐移耆老書，以江陵故楚也，子胥親逐其君臣，夷其墳墓，且楚人之所宜怨也，而江陵反為之廟，世享其仇，謂耆老而忘其君父也。吾以為不然。楚人之性慓悍，大能複其仇讎。其後自懷王入武關，楚人怨秦，不忘幹戈。況其人之性，能忘胥之所以破其國家而事之乎？且今江陵之人，牽牛羊而祀其廟者，將祈年穀而獲凶荒，禱疾病而得死亡者乎？如厚其餼而虛其報，則江陵知胥之不可祠而不祀矣。若果祈年穀而得豐穰，禱疾病而獲康強，有其餼而尋其報，則破人之國而居其土，辱人之君而受其饗，遇一食而自忘楚人之殺其父兄，則胥自為無勇也，何獨江陵之人而忘習仇乎？吾以為其廟申包胥之廟也，包胥有複楚之功。年代浸遠，楚人以子胥嚐封諸申，故不謂包胥耳。不然，則子胥何為饗人之食，而江陵何為事仇人之神乎？耆老得書，速易其版曰申胥之廟，無使人神皆愧耳。
昨日送貢士堂上，得觀大禮之器，見籩豆破折，尊盂穿漏，生徒倦怠，不稱其服，賓主向背，不習其容。嗚呼！天下所以知尊君敬長，小所以事大者，抑非其道乎。天下之用其道，不過於一日，尚猶偷惰如此，況天下尊君敬長，能終日者乎？是以朝廷時誅不順，鄰裏日起紛爭，固當然也。夫布衣匹夫，始則用其道自達，故化耕稼而王侯，化陶漁為公卿，其變化不測若此。然而一旦居上位，既不預興信件拜揖之事，尚不能素嚴有司，時閱其威儀乎？嗚呼！則蛻謂王公大人耆老衰罷，固當然也。然而有擎跽稽首於髡褐之前，畏敬戒慎，有終日不敢嗜酒殽，不敢近妾婦者。其於誣惑之道，尚能去其情，自化之術，則不能一日勤其容。唯王公大人無慚髡褐乎？髡褐尚能自大其法，王公大人反以其道信之乎？即其奉髡褐能速化其耕稼陶漁者，則髡褐者可以有土地而制王公大人矣。是不知升乎科者不由夷狄言，遷乎資者不由髡褐授，昭昭然柰何哉！抑不知孔子之道如商君乎，以其法自敝也。伏惟閣下務速有司，按諸禮圖，修其器服，戒將事而隳者，時訓習之，毋使每歲臨事而隳其容。幸甚幸甚！蛻再拜。
於西華主之降也，其三月辛卯，夜未半，埜水入廬，漬壞簡筴。既明日，燎其書，有不可玩其辭者。噫！當初不能自明其書十五年矣。今水之來寇，餘命也已矣。故自褐衣以來，辛卯以前，收其微詞屬意古今上下之間者，為外內篇焉。複收其怨抑頌記嬰於仁義者，雜糧諸篇焉。物不可以終雜，故離為十卷。離則名之不絕，故授之以為文泉。泉之時義大矣哉！蓋覃以九流之文旨配以不竭之義曰泉。崖穀結珠璣，昧則將救之；雲雷亢粢盛，乾則將救之。予豈垂之空文哉！自辛卯迄甲午，覆研於襄陽之野。
不得時者之言太古也，無為而人化其禁畏也，以使待令而從之也。夫既為之君，又為之師，以受令而教其供也，畏生而自禁，畏令而後從，則是不待君令而為太古時人也。既君令之不立，與人且猶不辨，孰能得人心而化其無為哉。夫天下之服一人也，必其有所相須，果身服歟？自化也已。果心服歟？而心無為也已。誰為太古之人也，而勤何居焉？夫庖犧氏之用契書也，始代結繩，則太古之政，安用契無為之心，太古之家，安用契無為之信。果使有其心，則是賤教而尚不教者也。夫人之祭也，必待詔相教而後能敬。若豺獺也，則不教而祭。君子苟受其不教而能，則豺獺亦敬也。何貴人為？故曰不得時者之言。
無有天下而不知秦之焚書也，無世而不謂不用聖人之道所以亡也。嗚呼！秦亡自亡也，安能焚書為秦亡耳。天下不用秦如聖人之道，故秦不得其道而用也。當其時，天下一家而尊己，外無非心之人，故深法禁人之惡也，則不當去法以禁人之善。是則果習天下之離心而背已也，豈秦區區之心歟？蓋天必以秦之強暴，非大敗無以叛其四海之心，故先絕其事君敬長之術，而後從天下以亡其天下焉。夫天與秦則書存，不與秦則書焚，而秦終無自焚之心也。且聖人宮先自藏其書，是秦未始有焚書之心，聖人之家先有其心矣故曰秦亡其自亡矣。且聖人之道，與天地合其久，與鬼神合其微，則不得毀置之在秦也久矣。陶唐氏之水，前有聖人之化，後有聖人之勤，而後民知事君敬長之術。自秦之火，前聖已遠，後聖不作，而其術不數世亦已成矣。豈非天之欲有絕而先絕其術，欲有立而先立其術歟？今或怨秦之火不全其道也，不知秦火息矣。
古之記惡，將以鑒惡。而後世為昏諛淫逆徒，而將徵於古，謂古不盡善。若其涕泣以信其詐，罪已以固其恩。陰謀反覆，從書滋其智矣。然而記惡者，將以懼民也，去善者不足懼。昔紂讀夏書，而嚐笑其亡國。嗚呼！惡既不足以鑒，則刊可也。古無其跡可也，無其跡可也。
小子出都城，見邑大夫為民之禱者。屬石燕不飛，商羊不舞，民有焦心，請大夫祈龍波祠以厭民望。役巫歌伶，吹竹鼓枻，呼空者訖唱屢夕。俄然微灑輕霎，若神之來，意似憫巫之役是也。作辭以吊民云：
公邑之南兮禱龍之潭，空波鄰天兮雲物中涵。鱗颸縠碧兮淵怪相參，風翼輕翔兮帶直煙嵐。吏不政兮胥為民蠶，政不繩兮官為胥酣。彼民之不能口舌兮為胥之緘，進不得理兮若結若鉗。陰戾陽返兮民之不堪，爍日流焰兮赫奕如惔。奫泉沸湧兮如湯而炎，役巫女兮鼉鼓坎坎（平聲葉韻）。風笛搖空兮舞袂衫衫，胥不虔祈兮官資笑譚。胡不戮狡胥兮狥此潔嚴，胡不皋已之不正兮去此貪婪。荷天子之優祿兮胡為而不廉，又何役巫女而禱此空潭。
吳郡朱氏言，昔之夜夢龍入井。客之好誕者作佳占以祥朱氏。予曰：予未嚐識周公、孔子者也。然而使予得夢一丈夫，苟冠衣之古者，因謂之周公、孔子，人必知其自欺也。未嚐識越，不知越之城郭宮室途巷，苟或夢之，未可自知其何城也。然則朱氏之所夢入井者，朱氏安知其龍乎？豈非嚐見畫工者，屈其脊，其爪，施甲髦雲氣於身，則似乎其所入井者邪。是朱氏之夢畫者也，殆非夢龍矣。自夏後以來，人不見龍。然而言龍者，信其畫而已。漢魏之數見者，見其畫者也。薄姬之娠者，亦畫者也。時門之鬥者，亦畫者也。史皆謂之龍，且明史之妄，況朱氏之學妄哉！夫龍不輕出，又不可褻乎婦人，有德不鬥，故知皆非龍乎。嗚呼！龍以變化為德也。故孔子曰：惟龍也不可知。是則德也，而如螾如蠖，如蛇如魚，未可知不為龍也。或者謂如所畫，亦可謂之龍也，則朱氏所夢，曾何龍乎？
以功不就而受誅，則可謂勤民而死乎？曰：不然。然則夏之郊也，奚不尋其先，安得以鯀配？曰：以功不就，則不可謂勤民而死也。以誅其身，則可謂勤其家也。不怨君誅，而尋父功。鯀當誅也，傳曰：不以家事辭王事。既勤其家為天下，故報其勤愛於夏郊而已矣。有鯀之誅，而不廢其功，禹為其子也，不得以天下而擇其功者，禹為之事鬼神也。微禹之為子，先人之罪將不食矣。故其子之功，由勤父嗣也，然則夏郊宜矣。於是君誅其怠也，而子不怨，其家祭其勤也，民神弗畔。蓋禹以天下不逮事其父，而致孝乎鬼神雲。
治天下之野，見之於夏功，而未見先於夏功者久矣。夫八年之間，生聚非不壞也，委積非不耗也。帝憂則民愁，樂則民喜。故以憂樂隱顯而助之，常能治其心者。故禹後雖以身先天下，而不以一身負天下之土石，以其得治世之心而易使也。嗚呼！必不得和心之人而為可以智治，則豈羽山之下，忍不以智獻其父者歟？天下見濡手足之禹，則不見土階之上以治憂樂者也。故曰心治乎人也，功治乎水也。其可獨禹云乎！
予於山上著書一十八篇。大不複物意，茫洋乎無窮。自號為《山書》。
天地之氣複，則結者而為山也，融者而為川也。結於其所者，安靜而不動。融於其時者，疏決以忘其及（其及一作反）。故山之性為近正，川之性為革為（革為一作融）。是以處其結者有君子，處其融者為利人。
天地之先，未嚐有形。故字其形為人民，為禽蟲萬物。然後受其字，據其形之動曰生，形之靜曰死。嗚呼！我苟不生乎天地先，而未嚐用其形竅以出納，斯非混沌之似乎？故吾以混沌不嚐在天地先，而在我之不為萬物鑿者而已矣。壞人者天地也，使其數出。故觀數以象動，則有爭殺亂患。夫數始乎手足故離吾之指為五，視其指而心亦離，則數數入乎心矣。故知指生六而為有餘，生四而為不足。不足與有餘也，為體不備。嗚呼！心既分身之有餘與不足也，則爭殺亂患，何嚐不足盡其數出。
聖人重其生，以榆出光濟其用，故甘膻之臭出於榆末，而後網罟不足於野，以牢養於宮中，故天下忘身以自給。嗚呼！上古食而棄其餘，熱而棄其皮，亦足矣。是知聖人欲化而更亂其死生。聽鳳鳴而吹管，果象也。故有象竹之聲者，必有象葭之器。然則造其為而恥葭學者鳳也，故不世而來。造其象而恥人學者聖人也，故末世而不出。嗚呼！
江河鑿而山木泣，以為川既出而必伐舟也。舟既入水而蛟魚相市，以其居泉而遠於殺者也。今則造泉之具成，是大道存而異其質，大道亡而運其禍。
利以觀天下，利盡而天下畔。道以歸天下，道薄而天下去。嗚呼！為利物所間，為道亦不偽。故始受其應者，終亦將以應人。然則利盡所畔者必滅其後，道薄而所去者貴不殺其孤而已。
城郭溝池，以固民也。有竊城郭溝池以盜民者，則殺人甚於不固。夫有竊固之具，必有攻固之利。苟有利之物，寇必生其下。是以太古安民以巢，故於野則無爭。巢固民則相殺。
車服妾媵，所以奉貴也。然而奉天下來事貴者賤夫。有車服必有雜佩，有妾媵必有娛樂。聖人既為之貴賤，是欲鞭農父子以奉不暇。雖有杵臼，吾安得粟而舂之？嗚呼！教民以杵臼，不若均民以貴賤。
古之弓矢，所以防惡也。懷惡者在內，所以能避弓矢也。故射惡未及死，而奪械可以殺人於天下。天下從而禁畜私械者。嗚呼！古之弓矢，所以防惡也。今則不然，反防人之持弓矢也。
萬物無常聲，而主聲者定其悲歡。則聽在心而耳職廢也。謂雷為可畏，則以畏聲聽之，不知有時雷可長養也。謂瑟為可狎，則以狎聲聽之，不知有時瑟可流哀也。則有幽思之深，砧聲之悲也；去家日遠，雨聲之愁也。嗚呼！悲愁果在心也，雷與瑟無常聲也。
為學豈有歲，故勞於農夫。以其有遇世也，故佚於使人。然而雖佚不忘學，以其勞而未嚐遇。是故死而不得止其心。古有誌者，猶悲日月之易於人也，故謂飛烏走兔在其中。付大藏之鑰，未必有信之友也。夫取人之鑰，必薦信以入其中。受人之托，必有情以寄其內。故大信者不使人付，有道者不使人求。
棺衣之厚，葬以王禮。百姓不貪其死，以其愛名不甚於愛身。任時之重必多怨，借君之權必易死。是於名則君子愛身不甚於百姓焉。
聖人有意哉，故勸善以爵，使利爵者樂修。夫惡殺人與殺盜鈞為仁人之心，則亦召盜以爵。嗚呼！使聖人無意，則勸善不以爵矣。故君子為善不獨樂，欲為聖人而出是，以見仁人之術使爵以召盜乎。
食秦人之炙，則懷其妻子。聞秦婦之嫁，則垂涕悲其身。當是時，亦疑天下之妻矣。吾過富貴之門，則懷其爵矣。及聞秦人有以爵死者，則垂涕悲其身。當是時，不顧天下之貴矣。
有惡雀鹿之甚者，揮帚以驅雀，結罟以禁鹿。夫帚罟既可以駭物，則帚罟必足以取物。嗚呼！執其具以逐雀鹿，安知不有學其具以取之。故善去惡者不必惡其名，善逐者不必示人以其具。
猿鳴不過薜蘿，以其有蔓。蔓者必組物，夫能過其組，必自硋其心。嗚呼！髻之組吾髻也，帶之組吾腰也，線之組吾衣也，亦是矣。今蔓在天下，安得複硋其心哉。
功以救於民，賴其功者有違順；德以化於民，敦其民者有疾徐。夫以三月除穀地，五月穀入土，雖當世不拔其苗，後世不毀其穀，其飲食之道，順於情也。故生不疵癘其道，死則俎豆其功。聖人救壞以禮，垂世以法。當世伐其樹，後世毀其示，所以禮違其情，法違其欲者也。是以生為旅人疵癘於天下，肉腐於俎，酒乾於器，然後為聖人。是愚民賴聖人之功，忘聖人之道。嗚呼！禮亡而爭器矣，雖有粟，弱者安得而食之？法壞奪其三時矣，雖有山澤，農者安得而種也？
盜惡名也，取之有以合聖人。若取其亂而理之，取其死而名之，則民樂其取也。後豈擇其故歟！故昏夜之盜為小人，衰亂之盜為丈夫。能知其取者而嚐蹈其背也，故不以無人而棄其守者。有大棄天下者，仁義盜其名；有小棄其國者，小人有盜其器。故《春秋》不貶其器，聖人以正其名。嗚呼！盜非惡名也，左右前後，亦可懼哉！
叟行山逐禽而逢虞人，虞人反以罟而獵叟，叟欺虞人以事鬼神而得逸。他日，叟之子壯，圍山而仇獵吾父者，曰：「今日凡在山澤，殺無赦。」虞人亡於大澤，虞之父教之以漁。漁利厚於罟，末之年富於澤上。反聞叟將殺其子於帝側，帝教之以漁天下，天下之利厚於陶稼，末之年富於九州。漁者常以此自笑，而聞於士師。士師以法執之，漁者對曰：「始臣學漁，不學笑天下，而天下又臣笑。」舜聞之亦曰：「始朕學事叟，不學受天下禪，而天下禪朕。」
晦冥之後，漁者啼而奔帝辛曰：「始風微水上，魚聚臣舟。臣垂之十鉤，魚方氏臣鉤，未及吞，而雷驚臣舟。夫雷不發而震，盍戮於燮理者。」辛應曰： 「爾不得魚，市不闕魚，亦殷人得魚耳。夫多魚而垂之十鉤，魚必爭而且威後其餌。然而猶相與氏其鉤，豈非君其餌薄乎。何戮之有？」微子自旁聞之，亦曰：「殷餌薄矣，臣不受戮。殷民驚矣，抱祭器而入周。」
暮有二舟還，而爭一舟於中流。空舟中者恃其無傷舟中也，則盛鬥以薄兩舟，果與俱覆。明日訟於王。王以其罪均也，平於二漁。既而空舟者歸告其子曰：「吾勝矣，覆彼所載。」載魚者歸亦告其鄰曰：「吾勝矣。」其鄰笑曰：「罪均而子獨覆所載，孰謂勝乎？」
有置魚於葦間，仰見鳴鳶集其上，乃冠木於器旁以懼之。明日澤西漁者乃刻材澤畔，前日置魚者目氏而去，而三年不敢漁。其妻笑曰：「始偽以紿一器之魚，學偽得盜一澤之利。」
會昌甲子歲，予於西塞岩下見版，洗而得漁父書七篇，尚多古文。然其三篇甚怪妄，淺近類詞賦，今皆舍之。其四篇予特為之箋正其文字。然前二篇文有高致，後二篇則托寓鄙狎。以其頗有譏勸，餘亦存之。然不知其年代，故謂之古漁父。
籲！三閭大夫之事，司馬相如、班孟堅各有言，蛻不載故也。噫！大夫之賢，懷王之事，蛻得之，涕泗下衣，濡毫瀝辭（集作血）。噫！大夫之為臣，千萬年其誰肖？宋玉、淮南王、劉向、東方朔、王褒繼有悼語事，蛻一小儒也。思賢人之作，悲哿人之佞，著吊屈原（集無原字）辭三章，吊公之誌也。雨濛湘波，浮楫搖歌。既（集無既字）而悲，伸紙波辭，祈公兮采之。
悵二妃之淚竹，圓紅滴滴兮臨乎湮沚。竦枝與修幹兮，吟哀風之不已。搖勁節而錦舒兮，垂高蔭而自美。招翔鸞之與翠鳳兮，緝晴霞之數裏。繁柯重乎舜祠兮，瘦影疊乎湘水。諒高節之自任兮，匪庭篠之雲比。鄙眾蔭之延接兮，恥凡羽之棲止。入清溪之浪聲兮，無笙簧之相擬。恨葉翻波兮騷屑之風，露滴煙蒙兮濯纓之子。悵靈均之節兮依然，想貞姿兮千年若此。
清江之上兮心夷猶，清江之下兮煙波浮。風軟雨絲兮湘波高，雲昏竹暗兮鬼神愁。遠霞開兮鳥（文苑作鳥）帆隨，碧江平兮歸楫移。帶隱虹兮衣凝雲，披薜荔兮扈江蘺。歲華高兮水東注，秋色下兮紅蘭渡。瓴甋合兮荊和喪，岐鳳翔兮龍媒去。又曰：心既潔兮道雲端，水之浪兮人之波瀾。浪可平兮人心不可平，波瀾一翻兮孰測其情。水之深兮不曰深，悵前恨兮淚沾襟。
招湘靈兮澄瀾之渚，雲蔽煙沈兮明月之浦。唱宵歌兮撫雲璫，擊鳴桹兮薦清醑。鸞去鳳飛兮雲不歸，九疑疊翠兮橫湘雨。颯輕颺兮揚微波，激楚怨兮下湘娥。緝荷蓋兮集雲壇，潔桂席兮紉芳蘭。霞為裳兮瓊為珮，舉雲旗兮持風幡。若有來兮窸窣，敲懸珂兮珊珊。張孔蓋兮臨瑤台，月凝袖兮雲裁冠。自眇眇兮千里春，悵無言兮蒼梧濱。戢蕙帶兮握芳芬，撫瑤琴兮淚斑筠。乘桂華兮下清湘，拖無波兮涉滄浪。九疑之翠兮不可尋，懷沙之水兮恨之深。
文塚者，長沙劉蛻複愚為文，不忍去其草，聚而封之也。蛻愚而不銳於用，百工之技，天不工蛻也，而獨文蛻焉。故飲食不忘於文，晦冥不忘於文。悲戚怨慣，疾病嬉遊，群居行役，未嚐不以文為懷也。
適當無事，而天下將以文為號，文明代生殖明晦皆效文用，故日月星辰文乎旂常，昆蟲鳥獸文乎彝器，徐方之土文於侯社，夏翟之羽文於旌旄。登龍於章，升玉於藻。百工婦人，雕礱染練，以供宗廟祭祀之文用。豈獨蛻也。生知效用，不及時文哉。然而意常獲助於天，而不獲助於人。故其窮，雖窮無憾也。當勤意之時，不敢嚏，不敢咳，不敢唾，不敢跛倚。嗜欲躁競，忘之於心。其祇祇畏畏，如臨上帝。故有粲如星光，如貝氣，如蛟宮之水。又有黯如屯雲，如久陰，如枯腐熬燥之色。則有如春陽，如華川，逶逶迤迤；則有如海運，如震怒，動蕩怪異。夫十為文不得十如意，少如意，則豈非天助乎！帝欲使天下聞之而必行，睹之而必蹈，散之茫洋以為道，演之浸淫以及物。然後為農文之，使風雨以時；兵文之，使戎虜以順。文於野，文於市。使得其所，幽隱之士以出，口者使之言，材者使之用。然而自振者無力，終知者甚稀。豈非不獲於人助乎？
嗚呼！十五年矣，實得二千七百八十紙。有塗者乙者，有注揩者，有覆背者，有朱墨圍者。於是以《周易》筮之，遇複之同人，筮者曰：「鳴於地中，殷殷隆隆。七日其複，複來而天下昭融乎。」他日，更召龜而令之，將聽襲吉。卜於火，如秦兆，惟曰不吉；卜於水，不成乎河洛兆，則亦惟曰不吉；卜於土而之，吐葉吉。累累為塚，則汲之兆乎？峭峭為壁，則魯之兆乎？且其占曰，土之文，為山河，為華英。將不崩不竭，為滋味而傳乎？結為邱陵，為其設險乎？融為川瀆，率其朝宗乎？華為百穀，以絜祭祀之粢盛乎？不然，使其速腐為墟壤，生芻槁以食牛羊乎？化塗泥為陶[A105]以作器乎？將塊為五色，而茅社分封乎？流於樂，為土鼓，為屆桴，以泄其和聲乎？夷為都邑，以興宮廟，坎為洿池，以澤生殖乎？祀為壇灶乎？窾為井墓乎？吾皆不得而知也。當既不為吾用，惟速化為百工之用，慎無朽為芝菌，以怪人自媚；慎無堅為金鐵，以作貨起爭；慎無潏為醴泉，以味乎諂口；慎無禱為城社，以狐鼠憑妖；慎無聳為良材，以雕斫傷性；慎無萌為蘭茝，以佩服見褻。
嗚呼！介而為石，使之能言，舒而為螾，使之飲泉。既而他年遊魂之未返者，亦命巫師而吊，三招之號曰：在幾閣而來歸兮，奄為塵垢。在耳目而來歸兮，奄視聽汝醜。在口吻而來歸兮，譽不汝久。噫！絕筆之年，而麟見祟。文其無祟乎？唅非珠玉，斂無裙襦。後世詩禮之儒，無驚吾之幽墟。其塚也，在莽蒼之野，大塊之邱。時有唐大中之丁卯，而戊辰之季秋。銘云：文乎文乎，有鬼神乎。風水惟貞，將利其子孫乎。
