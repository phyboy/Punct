日休字襲美，一字逸少。居鹿門山，自號間氣布衣。咸通八年登進士，授著作佐郎，遷太常博士。乾符中為昆陵副使。黃巢之亂，陷賊中，偽署學士。使為讖文，疑其譏己，遂害之。
臣日休以文為命士，所至州縣山川，未嚐不求其風謠，以頌以文。幸上發軒使，得采以聞。六年，至壽之駢邑曰霍山。山故嶽也，邑贅於阯。至之二日，離邑一舍，望乎嶽，將頌之文也。及見之，則目乎戇，手乎軃，心乎聳，神乎瞀。始欲狂其文，寫其狀，如丹青之不差也。頌其風，文其謠，如金石之永播也。既而其精怯然搏敵，躁然械囚，紛然棼絲，恍然墮空，浩然涉溟，幽然久<疒爾>。則知才智之劣，如髦而加疾，將杖而奔者。於戲！霍山之靈哉！霍山之靈哉！將閼於神而愚之邪，抑有所達而托之邪？其辰既浹，其精忽渝。怯然而勝，躁然而適。紛然而靜，恍然而安。浩然而濟，幽然而愈。如壯而能決，將陣而敵者。於是狂其文，寫其狀。其詞曰：
太始之氣，有清有濁。結濁為山，峻清為嶽。其山厥臣，其嶽惟君。惟南之鎮，曰霍為尊。嶽之大，與地角壯，與天勢。荊豫華嵩，青沂兗岱。如垤而秀，如塊而銳。嶽之高，千仞萬仞，蒼蒼茫茫，日月相避其光，望之數百裏外，為天棟梁。嶽之尊，端然禦極，聳然正位，靜然而聽，凝然而視。其體當中，如君之毅。其屬者如駢其拇，如枝其指。若卑其儀，若肅其位。嶽之氣，其秀如春，其清若秋。其翠如雲，雲不能麗。其色如煙，煙不能鮮。若雨收氣爽，丹青滿天。嶽之靈，其神不聯，其報如響。若雨用淫，嶽能霽之。若歲用旱，嶽能澤之。嶽之德，生之育之，煦之和之。開花染卉，萋萋迷迷，藻繪數百裏。嶽之形，有雲騖騖，其勃如怒。有泉烈烈，其來如決。叱豐隆，奔列缺，轟然霹靂，天地俱裂。嶽之異狀，其勢如危，或不可支，若不可維。或仰而呀，有如吮空。或俯而拔，有如攫地。其曉而東，有如冠日。其暮而西，有如孕月。有水而脈，有石而骨。有洞而腹，有堮而節。或銳而勵，或斷而截。或回而馳，或低而折。其經之怪之，祥之詭之，千種萬類，繄不可得而詳記。因神狂不能自主，殆而寐，夢一人絳衣朱冕，怪貌魁形，曰「餘禍融之相也。夫霍山，餘君之故治也。爾賦之，誠形矣勝矣，怪矣典矣。然義有不備，帝俾餘蒞。夫古有五嶽，霍居其一。所以五嶽相邇者，唐虞之帝，五載一巡狩，一載而遍。上以覲侯，下以存民。侯有治者陟，不治者黜。民有冤者平，窮者濟。洎唐虞以降，皆燔柴於霍。我帝用饗其禮，至周旦策而命我，與諸嶽星列中國。自漢之後，乃易我號，而歸於衡。故祝融遷都，命餘守霍。今聖天子越唐邁虞，而廢巡罷狩。餘之封內，有可陟可黜可平可濟者，是聖天子無由知之。爾能以文請於執事之達者，易衡之號，以歸於我，請天子複唐虞陟黜之義。故爾之將賦，餘閉遏爾懷，而不爾文。帝曰：‘有衡既遠，有狩必勞。惟霍之邇，斯號可複。賦者能言，胡不俾傳。’帝俾命爾，錫爾文，爾無忘也。」臣曰：「惟請神貺。」既覺而書。嗚呼異哉！
草茅臣日休見南蠻不賓，天下徵發，民力半斃，乃為賦以見其誌。詞曰：
上有太古，粵有民族。顓若混命，愚如視肉。當斯時也，雖三王之道不能化，五帝之澤不能沐。迨乎混沌起，覘視騞分，其形也有精有神，其心也有偽有真。既凋其質，又秀其純。有智有機，有義有仁。有怨有懟，有悲有辛。居人靈府者，總屬於神。神之生也，攝爽孕精，胎意嬰情。不跡不關，無臭無聲。不居於愚，不侵於嬰。先物而動，先人而行。不注而溢，不絲而縈。神之居也，填胸塞臆，冥冥默默。靜如寐魔，將語不得。其遇如噎，其飲如食。其輕者瘠，其重者殛。神之行也，其居幽幽，其行悠悠。來不可抑，去不可留。其情如剸，其緒如抽。其剛為憤，其弱為羞。其子為恨，其孫為愁。入人之心也，如毒如螫，如虔如劉。不綸而漁，不兵而蒐。其堅也龍泉不能割，其痛也草荔不能瘳。入人之懷也，倘倘佯佯，隱隱遑遑。牢然不勝，悒若有凶。威能制佚，力可摧剛。乖人之性，反天之常。不喪而戚，不役而忙。不觸而醉，不馳而狂。是知食鯈魚者不能已，樹萱草者不可忘。倘懷如嚄唶者，其人立傷。入人之神也，昧人之精，爍人之英。癡然而作，如病宿酲。雖有王澄之色必俛，樂廣之神不清。入人之首也，從內熱，鬱而上結。不勞膏沐，自清其發。有久而釋者，則其人也，冠絲簪雪。入人之眉也，於悒摧頹，思不自裁。動如葭灰，飛上眉來。顰然無力，自落金杯。有積而未已已者，雙眉之翠如一月不開。入人之目也，端坐日晏，凝然忘倦。注睫直視，外象不遍。雖有斧藻之繡，毛嬙驪姬到於前，昏如有事。入人之耳也，希希夷夷，俯而不思。殷然滿耳，其身如屍。雖師曠之善聽，苟入之也，迅雷烈風，亦不聞之。入人之齒也，噤其齒牙，淡其含咀。悲嗟既已，哆如餓虎。雖有膹炙餫饣修堆其前，糲不可茹。入人四枝也，如縶如維，如勞如疲。其力如柳，弱不可支。苟甚者，消骨枯髓，奪色削肌，其人也立不勝衣。噫嘻嗚呼！憂之甚也如斯。向其入之也，臣皆有之。然猶未憂，何實為師。既憂其身，須憂其時。苟肉食者謀失，而藿食者殃罹。可不憂歟！可不憂歟！
夫於政而疲，於祿而屍。王道不宣，皇綱不維。元惡作矣，大盜乘之。是臣憂也。後妃之際，陰教規矩。夏德塗山，周讚文母。牝雞無晨，中饋有主。苟奇邪而不黜，乃神器之可取。宮掖紊亂，奸邪麀聚。文信為相而私後，董偃作庸而尚主。其甚也，漢成母以國循姓，周宣後將權授父。是臣憂也。儲後之選，實賢與良。少海增潤，重離益光。輔導不至，乃為猖狂。歎戾園之思子，嗟臨江之憫王。斯愛是即，惡乃易彰。其甚者，湣懷死而晉亂，房陵易而隋亡。是臣憂也。封宗王嫡，所以貴親。茅土足以繼其後，印綬足以飾其身。至乃割域中之土宇，半天下之黎民。王猶未足，亂以遄臻。其甚者，篡則王倫孫秀，殺則清河萬人。是臣憂也。輔之而王，在忠與良。致叔父於折木，取太公於釣璜。寵之極也，其化為權。權之極也，其化為強。其甚者，曹操以兵而上殿，高澄抑帝而勸觴。是臣憂也。內豎之臣，乃寵而綏。豎刁亂齊之日，伊戾禍宋之時。西漢則中令扇跡，東京則鄛卿構基。舉手天轉，切齒國危。其甚者，陳蕃以賢而陷矣，何進用忠而僇之。是臣憂也。賈誼愛時，仕止於國傅。桓譚非訁韱，官止於郡丞。是臣憂也。將在於軍，君命不複。知魏絳之法行，見條侯之令肅。郭開受諫，李牧就誅。范睢一言，武安被僇。是臣憂也。王臣蹇蹇，言須逆耳。治亂終書，善惡必紀。趙盾終屈於董狐，崔杼竟書於太史。至有陳象極言以族滅，李雲上書而身死。是臣憂也。懸官待賄，命相取資。崔烈作司徒之日，曹嵩為太尉之時。未搜岩穴，莫訪茅茨。秦繆既誅於五羖，桓魋將退於仲尼。是臣憂也。法令如網，隨而補之。肺石之上，落人涕洟。公孫鞅恢令之法，嚴延年掃墓之期。是臣憂也。命將興師，誇力四夷。既侵嶺徼，又定邊陲。以無用之沙漠，竭有限之民資。是以先王謂之荒服，後嗣謂之羈縻。豈可使親帥武旅，躬揮戰陣。故漢高有白登之辱，隋煬有雁門之圍。是臣憂也。出警入蹕，以示嚴肅。非有事於名山，即展義於群牧。故昭王遊漢水以無歸，宣帝幸中山而不複。是臣憂也。功作非宜，奪民農時。我簠不粢，我黍阻饑。傾宮既作，阿房又施。人既怨矣，鬼其泣之。是臣憂也。頭會箕斂，關征市賦。民之胥怨，無所赴。人厭進修，家為積聚。卜式出於富人，宏羊拔於賈豎。是臣憂也。外戚之貴，上公是列。西漢則王根為玉山，東京則郭況制金穴。國步將移，天澤未歇。不師殷鑒，尚遵覆轍。是臣憂也。大樂既沒，淫聲是起。宋都已改，行人貪賄。如斯陳國一時雄，玉樹後庭花至死。是臣憂也。先之而昌，後之而亡。先之者堯興唐，舜興虞。後之者癸喪夏，辛喪商。故王之憂國者而日旰不食，士之憂位者而載贄出疆。鶉居[A16Q]食者何汲汲，孔席墨突者何遑遑。故臣之憂也，盡此而已矣。願陛下憂之，治可致樂康，道可躋羲皇，則天下幸甚。
咸通癸巳歲，日休遊河橋，觀橋之利，不楫而濟。美其事，著河橋賦。其辭曰：
西荒之外，有昆侖山。帝都之下，豐隆在焉。其表無際，其高破天。河漢極北，昭回相連。分其坎德，遂有河源。其出綿綿，其流涓涓。如帶是也，濫觴信然，始[QXDB]石以作注，終裂地以成川。迨乎放勳之世，垂華之年，其水懷山，其波浸天。鼇怒則蹴翻五嶽，鯨激則掉破百川。迅澓而似曝，湧湍濆而若煎。漬地軸以摧矣，爛天輪而缺然。草木則尾閭之外，日月則沃焦之巔。人民死而為介，倮蟲化而為蠙。有桑不績，有麻不田。此則乘塏望萬里之淵。且夫天地之前，有河生焉。則盤石之神，不能導而使歸海。樸父之力，不能疏而使為川。豈非元命未降，抑自上元。大聖未出，大功未宣。天之作矣，抑有由焉。於是堯之心，惻然惘然。谘其四嶽，舉爾所賢。天之元命，不自於鯀。鯀雖作矣，其功不全。果殛於山，其罪昭然。天之元命，降而自禹。禹既作矣，其功如天。於是禹之心，憂然勞然。股既無肱，過不入門。以己為下，以物為先。既乘橇以即輦，又隨山浚川。導自積石，至於龍門。裂岝{山客}以風響。斬嶄岩而晝昏。破靈怪窟，斷天地根。分其注使不可潰，修其流使不可吞。然後千岩萬壑，雷吼電奔。抉逆流而並瀉，入渤海以猶渾。天下安流，昏墊無憂。禹功既大，舜禪克修。其功也與天優優，其績也與河悠悠。兆庶其安，九河如箭。濁不可鑒，嶮不可見。渦若驚風，浪如狂電。若此帝媯之世，則其流也如絲如線。
在昔典午之世也，其君實良，其臣孔臧。念濟者之太勞，乃致功而去航。子產之濟也不足比，充國之奏也胡可方。於是督斤斧於梓匠，下材幹於豫章，造其舟也，乃縆乃杠，乃輿乃梁。功既奪於利涉，力可侔於巨防。如禦黿鼉者以妖為德，聚魚鱉者以怪為祥。觀其步高於空，履險於深。其形也若劍倚天外，其狀也若龍橫水心。其高也若大虹之貫天，風吹不動。其壯也若巨鼇之壓海，浪泛不沈。曙色霍開，濟者相排。如川失水，一物時來。蹄響如雨，車音若雷。有賢有俊，有隸有台。有貧有窶，有貨有財。噫！前王之道，深有旨哉。在水則河橋曉濟，在陸則四關盡開。水之與陸，一貫而來。所以大同其軌，廣納其材。豈梁之防乎？
抑聞三代之橋也，不斤不斧，不徒不杠。以道為水，以賢為梁。濟民者民不病溺，濟世者世不頹綱。開之也通仁流義，閉之也關淫限荒。夏之梁也曰湯，殷之梁也曰昌。周之梁也曰旦，漢之梁也曰光。自漢之季，國竊主折，為水者以洚以強。及隋之世，為梁者唐，故能濟民於萬方，同軌於八荒。是知河橋之義也，可以獻於天王。
餘嚐慕宋廣平之為相，貞姿勁質，剛態毅狀。疑其鐵腸石心，不解吐婉媚辭。然睹其文而有《梅花賦》，清便富豔，得南朝徐庾體，殊不類其為人也。後蘇相公味道得而稱之，廣平之名遂振。嗚呼！夫廣平之才，未為是賦，則蘇公果暇知其人哉？將廣平困於窮，厄於躓，然強為是文邪？日休於文尚矣，狀花卉，體風物，非有所諷，輒抑而不發。因感廣平之所作，複為桃花賦。其辭曰：
伊祁氏之作春也，有豔外之豔，華中之華。眾木不得，融為桃花。厥花伊何，其美實多。佁隸眾芳，緣飾陽和。開破嫩萼，壓低柔柯。其色則不淡不深，若素練輕茜，玉顏半。若夫美景妍時，春含曉滋。密如不幹，繁若無枝。豐豐婉婉，夭夭怡怡。或父兄者若想，或閑者如癡。或向者若步，或倚者如疲。或溫黁而可薰，或委媠而莫持。或幽柔而旁午，或扯冶而倒披。或翹矣如望，或凝然若思。或奕偞而作態，或窈窕而騁姿。日將明兮似喜，天將慘兮若悲。近榆錢兮籹翠靨，映楊柳兮顰愁眉。輕紅拖裳，動則嫋香。宛若鄭袖，初見吳王。夜景皎潔，鬨然秀發。又若常娥，欲奔明月。蝶散蜂寂，當閨脈脈。又若妲己，未聞裂帛。或開故楚，豔豔春曙。又若息媯，含情不語。或臨金塘，或交綺井。又若西子，浣紗見影。玉露厭浥，妖紅墜濕。又若驪姬，將譖而泣。或在水濱，或臨江浦。又若神女，見鄭交甫。或臨廣筵，或當高會。又若韓娥，將歌斂態。微動輕風，婆娑暖紅。又若飛燕，舞於掌中。半沾斜吹，或動或止。又若文姬，將賦而思。豐茸旖旎，互交遞倚。又若麗華，侍宴初醉。狂風猛雨，一陣紅去。又若褒姒，初隨戎虜。滿地春色，階前砌側。又若戚姬，死於鞠域。花品之中，此花最異。以眾為繁，以多見鄙。自是物情，非關春意。若氏族之斥素流，品秩之卑寒士。他目則目，他耳則耳。或以昵而稱珍，或以疏而見貴。或有實而華乖，或有花而實悴。其花可以暢君之心目，其實可以充君之口腹。匪乎茲花，他則碌碌。我將修花品以此花為第一，懼俗情之橫議。我曰不然，為之則已。我目吾目，我耳吾耳。妍蚩決於心，取舍斷於誌。豈於草木之品獨然，信為國兮如此。
孔父稱「惟小人與女子為難養也。」夫女子之忠貞義烈，或聞於一時。小人之奸詐暴亂，不忘於一息。使千百女子如小人奸詐暴亂者，有矣。使千百小人如女子忠貞義烈者，未之有也。則安國侯之母也，不以項強而劉弱，俾子事項，不以子背君別事，而有忿色。對暴君而抗大節，舍其生而踐死地。嗚呼！春秋書解揚致晉君之命，漢史稱周苛拒項籍之爵，方諸陵母，誠未為忠。何者？男子少服教，壯行忠貞義烈，雖死不辱。鼎鑊在前而不懼，锧笮被體而無怨，乃男子之常事也。至夫女子，少隱帷薄，壯執箕帚，豈嚐熟於忠貞義烈哉！是女子之有是者，由百物之有瑞者矣。豈易為哉！豈易為哉！
三年秋，徐卒無狀，叛兵逐其帥。不再日，剽公私財析盡。異時卒有不平者，至是皆門抗之。鹽戎者以聞，上赫然大怒，命大將職正其罪。卒有首叛者，前後累劫其將曰銀刀，至是命皆僇之無赦。將至，先令徐裨將曰：「銀刀族無老幼，強者斬之，弱者幽之。」及徐之枝邑派聚，捕銀刀族且盡，或僇而梟者，或 [QXDI]而送者。不浹日，其族無餘。或有詐弱懼僇，皆論幽於牢。迨六七百人，且俟大將命業兵之。居無何，上湣徐卒盡死中，或有不幹其謀者偕僇，降內貴人於徐，詔曰：「銀刀族，詔至未死者貰之。」六七百人分屬數郡。未至屬所，途亡為盜。四年夏，盜推其率，鼓而徐入。火裏舍，將縣令，誅制使，係虜民輜而掠貨。徐守閉中城，竟不命偏將禦之。盜得誌徐去，四年秋，進士皮日休之白門，道逢徐民之耄者，泣曰：「翁世富於徐，子孫嗣其業，祈二百年。前日以徐卒亂，翁之資已竭劫於兵矣。獨存者居第，而已為殘燼。翁以為天子命將盡殺之，且銀刀族無三千人耳。遇聖天子在上，四境無征伐。重糧其屬，厚衣其身。有餔兒啜孫，至死手不執幹戈，體不被鎧甲者。上於徐卒厚矣，今乃忘上恩，叛主帥，逐天子命將，殘天子兆民。如此逆之甚也，上又活其半。今反盜而寇徐，前日翁之亡，獨賄與產耳。今子孫為賊隸，妻女為賊室，餘骸殘齒，溘然無取。嗚呼！皇天仁於數百人，反不仁於一郡，豈得言者過耶？且兵者，聖王不能免其征，仁帝不能無其伐。是以逆者必殺，順者必生。所以示天下不私也。往年數萬之卒，逐天子命將，自樹其便者，國家以不忍盡殺，因聽之，皆賊而不貢，兵而不從，死而輒代，名為列藩，實一州之主也。故春秋譏世卿得專公祿者，以春秋小國，尚貶而不空，況今聖天子在上，百執事稱職，萬方雀息以無虞，四夷駿奔而入貢哉？前日徐卒幸活，而為盜於民，特苦國家無辱。或不盡僇而赦之，則自樹其便者。」日休曰：「翁其力之賢者耶。」吾知夫今之食其食者，未必有翁之是心也。幸以文貢，而未得入上言列，固不合陳便宜事。因采翁之說為表，庶天子召直言極諫者，得以遺之。
徵君足下，行奇操峻，舍明天子賢宰相，退隱於陵陽。踞見青山，傲視白雲。得喪不可搖其心，榮辱不能動其志。桎荼冠冕，泥滓祿位。甚善甚善！苟與足下同道者，必汲汲自退，名惟恐聞，行惟恐顯，老死為山谷人矣。或名欲遺千載，利欲及當今者，聞足下之道，可以不進其說耶。日休聞古之聖賢，無不欲有意於民也。苟或退者，是時弊不可正，主惛不可曉，進則禍，退則安，斯或隱矣。有是者，世不可知其名，俗不能得其教，尚懼來世聖人責乎無意於民故也。此謂之道隱。其次者，行不端於己，名不聞於人。欲乎仕則懼禍，欲乎退則思進，必為怪行以動俗，詼言以矯物。上則邀天子再三之命，下則取諸侯殷勤之禮。甚有百世之風，次有當時之譽。此之謂名隱。其次者，行有過僻，志有深傲。飾身不由乎禮樂，行已不在乎是非。入其室者惟清風，升其牖者惟明月。木石然，麋鹿然。期夫道家之用，以全彼生。此之謂性隱。然而道隱者賢人也，名隱者小人也，性隱者野人也。有夫堯舜救世湯禹拯亂之心者，視道隱之人，由夫樵蘇之民耳，況名與性哉！
今天下雖無事，河湟有黠虜之患，嶺徼有逋蠻之虞，主上焦心灼思，晏詢夜謀。宰相戰栗於岩廊，百執事奔走於朝右。然尚未復貞觀開元之大治。有致君於唐虞，躋民於仁壽者，其人則鮮，其求則勤。元纁之聘，屢降於山林。少微之星，但明於霄漢。此真足下之所高視也。嗚呼！斯時也，山林之間，宜倒衣以接禮，重趼以應命。赴明天子千年之運，成大丈夫萬世之業。勳銘於鍾鼎，德著於竹帛。可不盛哉？夫主上知足下之道久矣，加以郡守薦之，宰相譽之，雖錫命屢頒，而高風轉固，接物日簡，入山益深，且足下將為道隱乎？則道隱者世不可知其名，俗不能得其尚。足下之名尚矣，丹青於世矣，豈謂道隱哉？將為名隱乎？則史隱者以怪行動俗，以詼言矯物。足下之道，伸之而伊夔，屈之而夷齊，豈謂名隱哉？將為性隱乎？則性隱者飾身不由乎禮樂，行已不在乎是非。足下頃薦名於有司，客位於侯伯，豈所謂性隱乎？然三隱者，足下皆出其表，復何為而高臥哉？如終臥陵陽而不起，是廢乎古人之道者也。仲尼曰：「素隱行怪，後世有述焉，吾弗為之也。君子遵道而行，半途而廢，吾弗能已矣。君子依乎中庸，遁世不見知而不悔。」夫前二者，聖人之所不為。足下之學楊墨乎？申韓乎？何其悖於道也？如遁世不見知而不悔，則舜不為高蹈也，舜不為真隱也。足下其亦有意乎？如納僕之言，翻然而起，醒然而用，朝廷必處足下於大諫，次用足下於宰輔。其在大諫也，以直氣吹日月之翳，以正道立天地之根。先黜陟於朝廷，次按察於侯國。其在宰輔也，外以道寧四夷，內以法提百揆。俾天地反妖為瑞，使陰陽易愆為穰。然後以元菟樂浪為持節之州，昆侖崦嵫作駐蹕之地，又不知房杜姚宋何人也。果行是道，罄南山之竹，不足以書足下之功；窮百谷之波，不足以注足下之善。以足下之風，可以知僕之志。以僕之道，可以發足下之文。故不遠千里，授書於御者，用以吐僕臆中之奇貯也。僕之取舍，自有方寸，異時無望於足下。發函之後，但起無疑。不宣。日休再拜。
於戲！聖人之道，不過乎求用。用於生前，則一時可知也。用於死後，則百世可知也。故孔子之封賞，自漢至隋，其爵不過乎公侯。至於吾唐，乃榮王號。七十子之爵命，自漢至隋，或卿大夫，至於吾唐，乃封公侯。曾參之孝道，動天地，感鬼神。自漢至隋，不過乎諸子。至於吾唐，乃旌入十哲。噫！天地久否，忽泰則平。日月久昏，忽開則明。雷霆久息，忽震則驚。雲霧久鬱，忽廓則清。仲尼之道，否於周秦而昏於漢魏，息於晉宋而鬱於陳隋。遇於吾唐，萬世之憤一朝而釋。倘死者可作，其誌可知也。今有人，身行聖人之道，口吐聖人之言，行如顏閔，文若遊夏，死不得配食於夫子之側，愚又不知尊先聖之道也。
夫孟子、荀卿，翼傳孔道，以至於文中子。文中子之末，降及貞觀開元，其傳者醨，其繼者淺。或引刑名以為文，或援縱橫以為理，或作詞賦以為雅。文中之道，曠百世而得室授者，惟昌黎文公焉。公之文，蹴楊墨於不毛之地，蹂釋老於無人之境，故得孔道巍然而自正。夫今之文人千百世之作，釋其卷，觀其詞，無不裨造化，補時政，繄公之力也。公之文曰：「仆自度若世無孔子，仆不當在弟子之列。」設使公生孔子之世，公未必不在四科焉。國家以二十二賢者代用其書，垂於國胄，並配享於孔聖廟堂，其為典禮也大矣美矣。苟以代用其書，不能以釋聖人之辭，箋聖人之義哉？況有身行其道，口傳其文，吾唐以來，一人而已，死反不得在二十二賢之列，則未聞乎典禮為備。伏請命有司定其配享之位，則自茲以後，天下以文化，未必不由夫是也。
臣聞聖人之道，不過乎經。經之降者，不過乎史。史之降者，不過乎子。子不異乎道者，孟子也。舍是子者，必戾乎經史。又率於子者，則聖人之盜也。夫孟子之文，粲若經傳。天惜其道，不燼於秦。自漢氏得其書，常置博士以專其學。故其文繼乎六藝，光乎百氏，真聖人之微旨也。若然者，何其道奕奕於前，而其書沒沒於後。得非道拘乎正，文極乎奧，有好邪者憚正而不舉，嗜淺者鄙奧而無稱耶？蓋仲尼愛文王嗜昌歜以取味，後之人將愛仲尼者，其嗜在孟子矣。嗚呼！古之士以湯武為逆取者，其不讀孟子乎？以楊墨為達智者，其不讀孟子乎？由是觀之，孟子之功利於人，亦不輕矣。今有司除茂才明經外，其次有熟莊周列子書者，亦登於科。其誘善也雖深，而懸科也未正。夫莊列之文，荒唐之文也。讀之可以為方外之士，習之可以為鴻荒之民。安有能汲汲以救時補教為誌哉？伏請命有司去莊列之書，以孟子為主。有能精通其義者，其科選視明經。苟若是也，不謝漢之博士矣。既遂之，如儒道不行，聖化無補，則可刑其言者。
夫居位而愧道者，上則荒其業，下則偷其言。業而可荒，文弊也。言而可偷，訓薄也。故聖人懼是，浸移其化。上自天子，下至子男，必立庠以化之，設序以教之，猶歉然不足。士有業高訓深，必詘禮以延之，越爵以貴之。俾庠聲序音，玲瓏以珩佩，鏘訇於金石。此聖人之至治也。今國家立成均之業，其禮盛於周，其品廣於漢。其詘禮越爵，又甚於前世，而未免乎愧道者何哉？夫聖人之為文也。為經約乎史，讚易近乎象，詩書止乎刪，禮樂止乎定，春秋止乎修。然六籍儀刑乎千萬世，百王更命迭號，莫不由是大也。其幽幽於鬼神，其妙妙於元造。後之人苟不能行決句釋者，猶萬物但被元造之化者耶。故萬物但化而已，不知元造之源也。六藝於人，又何異於是。故詩得毛公，書得伏生，易得楊何，禮得二戴，周官得鄭康成，摫其微言，錤大義，幽者明於日月，奧者廓於天地。然則今之講習之功與決釋之功，不啻半矣。其文得不弊乎？其訓得不薄乎？嗚呼！西域氏之教，其徒日以講習決釋其法為事。視吾之太學，又足為西域氏之羞矣。足下出文閫生學世，業精前古，言高當今。洸洸乎，洋洋乎，為諸生之蓍龜，作後來之綿蕝。得不思居其位者不愧其道，處於職者不墮其業乎？否則市大易負乘之譏，招待人伐檀之刺矣。奚不日誡其屬，月勵其徒，年持六籍，日決百氏。俾諸生於盛典也，洞知大曉，猶駕車者必知康莊，操舟者必知河海。既若是矣，執其業者，精者進而墮者退，公者得而私者失。非惟大發於儒風，抑亦不苟於祿位。足下之道被於太學也，其利可知矣。果行是說，則太華之石，峨峨於成均之門者，吾不頌於他人矣。足下聽之無忽。日休再拜。
《法言·孝至》之篇曰：「周公以來，未有漢公之懿者。」說者以為楊子遜偽新之美，又以為稱其居攝之前雲。嗚呼！日月豈卒能遜莽乎？未若無阿衡之稱也。噫！既有其文，不能無其論。吾得之矣，在美新之文乎，則雄之道於茲疵也。
詩有六藝，其一曰比。比者，定物之情狀也，則必謂之才。才之備者，於聖為六藝，於賢為聲詩。噫！春秋之後，頌聲亡寢，降及漢氏，詩道洊作。然二雅之風，委而不興矣。在詩有三言四言五言六言七言之作。三言者，曰「振振鷺，鷺於飛」是也。五言者，曰「誰謂雀無角，何以穿我屋」是也。六言者，「我姑酌彼金罍」是也。七言者，「交交黃鳥止於桑」是也。九言者，曰「泂酌彼行潦挹彼注茲」是也。蓋古詩率以四言為本。而漢氏方以五言七言為之也，其句亦出於周詩。五言者，李陵曰「攜手上河梁」是也。七言者，漢武曰「日月星辰和四時」是也。爾後盛於建安以降，江左君臣，得其浮豔，然詩之六藝微矣。逮及吾唐開元之世，易其體為律焉，始切於儷偶，拘於聲勢。《詩》云：「覯閔既多，受侮不少。」其對也工矣。《堯典》曰：「聲依永，律和聲。」其為律也甚矣。由漢及唐，詩之道盡矣。吾又不知千祀之後，詩之道止於斯而已。即後有變而作者，不得以知之。
夫才之備者，猶天地之氣乎？氣者止乎一也，分而為四時。其為春，則煦枯發枿，如棄如，百物融洽，酣人肌骨。其為夏，則赫曦朝升，天地如窯，草焦木暍，若燎毛發。其為秋，則涼颸高瞥，若露天骨，景爽夕清，神不蔽形。其為冬，則霜陣一淒，萬物皆瘁，雲沮日慘，若憚天責。夫如是，豈拘於一哉，亦變之而已。人之有才者，不變則已，苟變之，豈異於是乎？故才之用也，廣之為滄溟，細之為溝竇，高之為山嶽，碎之為瓦礫，美之為西子，惡之為敦洽，壯之為武賁，弱之為處女。大則八荒之外不可窮，小則一毫之末不可見。苟其才如是，復能善用之，則庖丁之牛，扁之輪，郢之斤，不足謂神解也。噫！古之士窮達必形於歌詠，苟欲見乎誌，非文不能宣也，於是為其詞。詞之作，固不能獨善，必須人以成之。昔周公為詩以遺成王，吉甫作誦以贈申伯。詩之酬贈，其來尚矣。後每為詩，必多❥❥為❥咸通七年，今兵部令狐員外在淮南，今中書舍人❥❥公守毗陵，日休皆以詞獲幸，悉蒙以所制命之和，各❥❥軸亦有名其守者。十年，大司諫清河公出牧於吳，日休為郡從事。居一月，有進士陸龜蒙字魯望者，以其業見造。凡數編，其才之變，真天地之氣也。近代稱溫飛卿李義山為之最，俾生參之，未知其孰為之後先也。
天隨子為《漁具詩》十五首以遺餘。凡有漁以來，術之與器，莫不盡於是也。噫！古之人或有溺於漁者，行其術而不能言，用其器而不能狀，此與澤沮之漁者又何異哉！如吟魯望之詩，想其致，則江風海雨，槭槭生齒牙間，真世外漁者之才也。餘昔之漁所，在浻上則為庵以守之，居峴下則占磯以待之。江漢間時候率多雨，唯以笞笠自庇。每伺魚必多俯，笞笠不能庇其上，由是織蓬以障之。上抱而下仰，字之曰「背蓬」。今觀魯望之十五篇，未有是作，因次而詠之，用以補其遺者。漁家生具，獲足於吾屬之文也。
咸通丙戌中，日休射策不上第，退歸州來別墅，編次其文，復將貢於有司。登篋叢萃，繁如藪澤，因名其書曰「文藪」焉。比見元次山納文編於有司，侍郎楊公浚見文編歎曰：「上第汙元子耳。」斯文也，不敢希楊公之歎，希當時作者一知耳。賦者，古詩之流也，傷前王太佚，作《憂賦》，慮民道難濟，作《河橋賦》，念下情不達，作《霍山賦》，憫寒士道壅，作《桃花賦》，《離騷》者，文之菁英者，傷於宏奧。今也不顯《離騷》，作《九諷》。文貴窮理，理貴原情。作《十原》。大樂既亡，至音不嗣，作《補周禮九夏歌》。兩漢庸儒，賤我《左氏》，作《春秋決疑》。其餘碑銘讚頌，論議書序，皆上剝遠非，下補近失，非空言也。較其道，可在古人之後矣。《古風》詩編之文末，俾視之粗俊於口也。亦由食魚遇鯖，持肉偶巽。《皮子世錄》著之於後，亦太史公自序之意也。凡二百篇，為十卷。覽者無誚矣。
子暇日曾作《酒具詩》三十首，有《引》曰：「咸通中，皮襲美著酒中十詠。」其自序云「夫聖人之誡酒禍也深矣。在書為沉湎，在詩為童羖，在禮為豢豕，在史為狂藥。餘飲至酣，徒以為融肌柔神，消沮迷喪。頹然無思，以天地大順為堤封。傲然不恃，以洪荒至化為爵賞。抑無懷氏之民乎？葛天氏之臣乎？」噫！天之不全餘也多矣，獨以曲糵全之。於是徵其具，悉為之詠，以繼東皋子《酒譜》之後。而有酒星、酒泉、酒篘、酒床、酒爐、酒樓、酒旗、酒樽、酒城鄉之詠，以示吳中陸魯望。魯望和之。且曰：「昔人之於酒，有注為池而飲之者，有象為龍而吐之者，親盜甕間而臥，將實舟中而浮者。徐景山有《酒槍》，嵇叔夜有《酒杯》，皆傳於世。故復添六詠。」子覽之，慨然歎曰：「予亦嗜酒而好詩者也。」昔退之有言送王含曰：「少時讀《醉鄉記》，私怪隱居者無所累於其世，而猶有是言，豈誠旨於味耶？及讀阮籍陶潛詩，然後知彼雖偃蹇不欲與世接，然猶未能平其心，或為事物是非相感發，於是有托而逃焉者也。」
雖然，尚未有盡者。中古之時，未知曲糵。杜康肇造，爰作酒醴，可名酒後。近世以來，人徒酣酗。李白一斗，為詩百篇，自名酒仙。酈食其辨士也，初見沛公，稱高陽酒徒。杜根賢者也，逃難宜城，為酒家傭保。鄭廣文貧而好飲，蘇司業送酒錢。杜子美無錢賒酒，而詩言酒債。周官有酒正，則掌之者必有其人。以法式授酒材，則醞之者必有其物。翰林詩曰：「鸕鶿杓、鸚鵡杯」，夫杓者，勺也，勺酒而錯之杯中者也。杜工部詩曰：「莫笑田家老瓦盆，自從盛酒長兒孫。」夫盆者，槃也，載酒而寘之座中也。韓奕詩云：「顯父餞之，清酒百壺。」壺便提挈，故陶令掛之於車上，呂公負之於仗頭，遇興則傾之，鴟夷之異名者耳。《詩》云： 「兕觥其觩，旨酒思柔。」觥為爵罰，而於定國飲至一石不亂。劉伯倫既醉，以五斗解酲。快飲痛嚼則用之，蓋觚角之出類者耳。注云：「觚受二升，觶三升，角四升，散五升，而觥七升。」又兕角為之，形器特異，於是更作酒後、酒仙、酒徒、酒保、酒錢、酒債、酒正、酒材、酒勺、酒盆、酒壺、酒觥一十二詩，而附益之。庶古今同志而始終相成之義耶。
