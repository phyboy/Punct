天地吾知其至廣也，以其無所不覆載。日月吾知其至明也，以其無所不照臨。江海吾知其至大也，以其無所不容納。料廣以寸管，測景以尺圭，航大以一葦，廣不能逃其數，明不能私其質，大不能忘其險。偉哉夫子，後天地而生，知天地之始。先天地而沒，知天地之終。非日非月，光之所及者遠。不江不海，浸之所及者溥。三代禮樂，吾知其損益。百王憲章，吾知其消息。君臣以位，父子以親，家國以肥，鬼神以享。道未可詮其有物，釋未可證其無生。一以貫之，我先師夫子聖人也。帝之聖者曰堯，王之聖者曰禹，師之聖者曰夫子。堯之德有時而息，禹之功有時而窮，夫子之道，久而彌芳，遠而彌光。用之則昌，舍之則亡。昔否於周，今泰於唐。不然，何被袞而垂裳，冕旒而王者哉？
距彭澤東十里，有仙邃源奧處，號曰富陽，文士李中白隱焉。五年冬別中白，歲且翅，再自淝陵之江左，因訪於是。至其門，驂不暇絏，而目爽神王，恍恍然迨若入於異境矣。訴別苦外，不復遊一詞。且樂其得也，木秀於芝，泉甘於飴。霽峰倚空，如碧毫掃粉障，色正鮮溫。鳴溪潀潀，源內橐籥，韝出琉璃液。石有怪者，驍然闖然，若將為人者。禽有異者，嘐嘐然若將天馴耶。每空齋寥寥，寒月方午，鬆竹交韻。其正聲雅音，笙師之吹竿，邠人之鼓籥，不能過也。況延白雲為升堂之侶，結清風為入室之賓，其為趣則生而未睹矣。中白所尚皆古，以時不合已，故隱是境，將至老。嗚呼！世有用君子之道隱者乎？有則是境不足留吾中白也。昔餘與中白有俱隱湘衡之志，中白以時不合己，果償本心。餘以尋求計吏，不諧夙念，今至是境。語及名利，則芒刺在背矣。夫賓之來也，不逾於邑，（謂彭澤縣）邑距是十里，至是者不為易矣。其延之，旦不晡乎，晡不夕乎，則俟賓之所，果不可低庳。於是钜其寢，西向百步，則築賓亭焉。兩其室而一其廈，且曰：賓將病暑，吾則敞其簷。賓將病塞，吾則奧其牖。自竟是功，則鮮薧之饋，罍樽之費，縱倍於前矣。其功始於咸通二年秋八月。後五年五月，中白館餘於是。且禱其記而名之者，累月讓不獲。因曰：「古者有高隱殊逸，未被爵命，敬之者以其德業號而稱之，元德、元晏是也。夫學高行遠謂之通，誌深道大謂之元，男子通稱謂之子，謂請以『通元子』為其號，請以『棲賓』馬為亭名。」噫！知我者不謂我為佞友矣。五年五月朔日記。
《禮》：「山林川穀邱陵，能出雲為風雨見怪物，皆曰神。」若然者，龍亦能為風雨見怪物，則其澤之在民厚矣。神而祀之又宜矣。常熟，澤國也。風雨怪物，日作於民。在有其地者，苟祀之至，民被其利。祀之不至，民受其禍。汝南周君為令之初年，夏且旱，禜其神於破山之潭上，果雨以應。君曰：「受其賜，徒禜以報，不可也。」於是命工以土木介其象，為寶宮以蔭之。著之於典，以潔其祀。於是風雨時，怪物止，水旱不為厲。民經大荒，連歲以穰。其神之澤乎？君之祀乎？凡雩者，春秋之道皆書之，勤民之祀也。君為其祠已，乞文其事。日休佳君之為志在民，故從之。咸通十三年二月十九日。襄陽皮日休記。
明皇世，章句之風大得建安體，論者推李翰林、杜工部為尤。介其間能不愧者，惟吾鄉之孟先生也。先生之作，遇景入詠，不拘奇抉異，令齷齪束人口者，涵涵然有幹霄之興，若公輸氏當巧而不巧者也。北齊美蕭愨「芙蓉露下落，楊柳月中疏」，先生則有「微雲澹河漢，疏雨滴梧桐。」樂府美王融「日霽沙嶼明，風動甘泉濁」，先生則有「氣蒸雲夢澤，波撼嶽陽城」。謝朓之詩句精者，有「露濕寒塘草，月映清淮流」。先生則有「荷風送香氣，竹露滴清響。」此與古人爭勝於厘毫間也。他稱是者眾，不可悉數。
嗚乎！先生之道，復何言耶！謂乎貧，則天爵於身。謂乎死，則不朽於文。為士之道，亦以至乎？先生襄陽人也，日休襄陽人也，既慕其名，亦睹其貌。蓋仲尼思文王則嗜昌歜，七十子思仲尼則師有若。吾於先生見之矣。說者曰：「王右丞筆先生貌於郢之亭，每有觀型之志。」四年，榮陽鄭公誠刺是州，餘將抵江南，艤舟而詣之，果以文見貴，則先生之貌縱視矣。先是亭之名取先生之諱，公曰：「焉有賢者名，為趨廝走養朝夕言於刺史前耶？」命易之以先生姓。日休時在宴，因曰：「《春秋》書紀季公子友仲孫湫字者，貴之也。故書名曰貶，書字曰貴。況以賢者名署於亭乎？君子是以知公樂善之深也。百祀之弊，一朝而去，則民之弊也去之可知矣。見善不書，非聖人之志。」宴豆既徹，立而為文。咸通四年四月三日記。
三代之賞臣下，以爵，不以地，不以器。迨夫後世君弱臣強，撥去古法。能立一功者，先伺君地焉。能立一勳者，先窺君器焉。由是於魯有三桓，於齊有田常，於楚有白公。是賞過有僭生焉，甚者奪主，從來尚矣。且姬之列侯，守其本封，勝其主爵。錫之以鈇鉞，分之以鍾彝。休戚其民，生殺於國。其貴已極矣，遇天下無事，則行其德化，奉其貢職。居則待乎巡狩，行則赴於會同。遇天下有事，則申之以鍾鼓，行之以征伐。上以定王室，下以正諸侯，真侯伯之職業也。是常節也，苟周天子有賜，宜以德讓之，豈當更受其地也？苟讓不獲聽，受之者其爵可也，其器可也。且天子之地方千里，不千里則不足以待諸侯。諸侯之地既侵天子之甸，猶削枝者必及乎幹，剸肉者必至乎骨。何者？勢使之然也。如晉文既定襄王於郟鄏，王勞之以地。陽人不服，晉侯圍之，乃辱其宗祊，苦其人民，虐其甥舅。嗚乎！其亦不仁矣。是晉文雖有入天子之功，而有淩天子之威也。當王之陽，宜讓曰：「臣重耳以眇眇之德，處專征之任。遇翟寇肆虐，天王少違宗廟。臣敢興下國之師，殺凶臣，定王室，乃臣之常也。不足賞也。苟天王特念小伐，不寘諸刑，列唐叔之祚，獲臣有奉，為賞厚矣。苟以畿內之地為臣之邑，是上濫其賜，下僭其受也。雖天王之薦寵臣，其若宗廟之靈百姓之心後世之罪何？」而晉文曾不是讓，又請隧焉。豈內輕衰周之淩遲，外恃諸侯之強盛而為耶？殊不知周王之尚守乎典禮也。且王曰：「昔我先王之有天下也，規方萬里焉，以為甸服，以供上帝山川百神之祀，以備百姓兆民之用。」且王之所賜田，皆在周甸也。王明知在甸內，與乎晉者，是力不足制晉也。如力足制晉，肯以規方千里之內地與夫諸侯哉？是王之語晉侯以規方千里者，譏其受地也。文公不悟，卒而受之。嗚乎！文公之霸也，有召君之譏。請隧之僭，不為甚矣。甚者在陽樊也。
聖人務安民，不先置不仁，以見其仁焉。不先用不德，以見其德焉。苟如是，是見危者已墜而欲援，觀鬥者將死而方救。噫！其亦不仁矣。以高辛之仁化用一摯，摯之不善，天下之民輔堯以為君。以唐堯之仁化用一鯀，鯀之不績，天下之民噪禹以為功。夫如是，摯之與鯀，是高辛唐堯誠用之也，非先置也。推其誠而用之，人民尚倍之如是，況先置者耶？當晉獻驪姬之亂後，奚齊卓子之死餘，重耳在翟，夷吾居秦。以秦穆之力，制翟而安晉，其能必矣。夫重耳之賢也，天下知之。又其從者足以相人國，如先立之，必能誅亂公子，去暴大夫，翼德於成周，宣化於汾晉。而穆公反取公子縶之言，乃先置夷吾，是為惠公。公之入也，背內外之賂，誅本立之臣，烝先父之室。故生民興誦，死者無報。卒身獲於秦，而子殺於晉。嗚乎！致是也，非晉人之罪，秦人之罪也。夫摯立八年，不善而去。鯀用三載，弗績而誅。況晉惠公之在位，作宗廟之蠹蠍，為社稷之稂莠，一立十五年，其為害也大矣。今之學者以秦穆為繆，尚疑其諡。得斯文也，可以諡繆為定。
忠之為稱也，蓋欲委身以事主，不以猜誤貳其心，不以辯說貳其心，不以疑懼貳其心者也。上有過，諍於公，不揚名於私，豈猜誤之足入乎？上有忌，愈乎進，不愈乎退，豈辯說之足入乎？上有間，懼乎心，不懼乎事，豈疑懼之足入乎？夫苟祿吝生而仕者，上有過，言未息而懼乎誅，諫未再而去乎位，自以得古人三諫不從之義。然幸其生，貪其祿，是猜誤而貳其心也。上有忌，必奸於心機，媚於聲氣。不思已之不聰，而謂上之受謗。不思道有未可，而謂辯之足從。必從辯而去，是辯說貳其心者也。上有間，必佞彼愛，取乎厚也。必諂彼幸，求其舍也。有愛不可佞，幸不可諂，即苟而已矣，是疑懼貳其心者也。嗚乎！劉項之作也，淮陰不以猜誤而去項乎？淮南不以疑懼而去項乎？曲逆不以辯說而去項乎？去彼而就彼，果謂忠乎？果謂不忠乎？是利則存，不利則亡者也。則丁公臨敵，舍敵無殺，誠惻隱之仁者，豈有猜誤辯說疑懼者耶？有利則存、不利則亡者耶？與其不忠，則彼三侯者未可免鼎鑊之誅，刀鋸之刑也。是高祖斬之，果不為當。噫！漢之初立，未為無人。丁公就刑，未聞有上言而戾者，將固之命也。悲夫！
夫剛柔之發在乎性，得失之機係乎用。苟剛暴則勝柔，柔久則勝剛，物之常理也。或用之以剛處柔，以柔處剛，其機必得矣。如以剛處剛，以柔處柔，其機必失矣。周昌之性剛也，呂後之性剛也，漢祖以百歲後以趙王如意為憂，故輟昌相趙。嗚乎！漢高之意，非逞誌於一時納慮於一諫而相昌乎？不然，何其用之失也。如以昌之剛，足固趙國，則趙之兵甲，能當漢乎？是不可一也。如以昌之剛，足固趙王，則呂氏之徵王，特一郵夫之力耳，不可二也。如以昌之節，足以存趙，不過乎死，死則趙王就徵耳。是不可三也。卒使百歲之後，如意冤僇，周昌憤死，惜哉！漢祖未崩前，以周勃統南軍，以昌領北軍，以陳平為謀主。則呂後之令，產祿之謀，不能當臨大難而不回，秉大節而不墜者也。苟使握軍政，執相權，昌必能之，其柰何誤用。
沈約作《齊紀論》云：「太廟四時之祭，各以生平所嗜饗之。漢明帝夢光烈皇後，明旦車駕至廟，躬拂帷幄，親易粉澤，前史以為美談。此亦先代之舊典也。」日休曰：薦饗之儀，籩豆之數，聖人之制定矣。苟非通如周孔不相沿襲者，謂時有人乎？無其人制之，謂乎非也宜矣。修其書，不正而反讚之，謂乎妄也又宜矣。夫屈到嗜芰，屈建薦之，為乎合禮。曾晳嗜羊棗，曾子不食，謂乎不忍。一隅之國，禮文不備，宜哉。約以方之漢明大孝，過矣。
周詩曰：「駟騵彭彭。」《注》曰：「騮馬白腹曰騵。」議者言上周下殷。沈約又云：「騵者蓋三家之色相勝，又示周殷相代也。」日休曰：「天之命也，必以二德，則文王自信矣，何為不受殷禪哉？」《詩》曰：文王受命作周。又曰：文王有明德。俾其率天下之義師，取一隅之凶主，南面於殷，其能昭昭矣。然非人事不可也，天時未可也。豈不可謂殷之賢人尚眾，冀匡紂而易政也，豈能以駟騵之色示乎代殷哉？嗚乎！禪代之事，符於天命，必不可以駟騵之色勝之也。謂堯之運為火歟？則車服一當從其色，則堯不當乘白馬冠黃收衣純衣也。故聖人繼運以德，受禪以仁。如以馬之色示於代殷，則吾以聖人用於左道矣。或曰：「若然者奚著？」曰：「毛公誤箋，沈約過釋。」
祜元和中作宮體詩，詞曲豔發，當時輕薄之流重其才，合噪得譽。及老大，稍窺建安風格。誦樂府錄，知作者本意。講諷怨譎，時與六義相左右。此為才之最也。祜初得名，乃作樂府豔發之詞，其不羈之狀，往往間見。凝之操履不見於史，然方幹學詩於凝，贈之詩曰：「吟得新詩草裏論」，戲反其詞，謂樸裏老也。方幹世所謂簡古者，且能譏凝，則凝之樸略椎魯，從可知矣。樂天方以實行求才，薦凝而抑祜，其在當時，理其然也。令狐楚以祜詩三百篇上之，元稹曰：「雕蟲小技，或獎激之，恐害風教。」祜在元白時，其譽不甚持重。杜牧之刺池州，祜縣老矣，詩益高，名益重。然牧之少年所為，亦近於祜，為祜恨白，理亦有之。餘嚐謂文章之難，在發源之難也。元白之心，本乎立教，乃寓意於樂府，雍容宛轉之詞，謂之諷諭，謂之閑適。既持是取大名，時士翕然從之。師其詞，失其旨，凡言之浮靡豔麗者，謂之元白體。二子規規攘臂解辯，而習俗既深，牢不可破。非二子之心也，所以發源者非也。可不戒哉？
洛陽新城二老董公說高祖為義帝發喪，在漢之取天下也，三傑而已矣。蕭何苦民力以給兵輸，韓信殺民命以騁戰功，留侯設詭策以離秦項。當其時，未聞以仁義說於君者，而董公乃諭之以喪義帝，至使天下宗漢者，為其喪義帝也。夫高祖以曹參雖有攻城野戰之功，不如蕭何心，信矣。焉至於苦民力、殺民命、設詭策，反不若董公之功也哉？如高祖為天子，以公為師友，行其道於時，其利可知矣。公之道已行於漢，而不睹封賞之體，又當時史氏無一字以褒者，因為讚以旌之。
項氏狂攘，賊我懷王。天命未的，孰存與亡。皤皤董公，一言漢昌。一人弑君，天下皆傷。一人哭君，天下皆喪。項由是弱，漢由是強。扶義而征，可至軒黃。唱仁而戰，可至武湯。用於天道，折彼雄铓。繄公之道，與漢而光。
商君者，用於孝公，制其法而秦給，禦其謀而魏敗。封邑未居，轘刑以及。嗚乎！商君之匡秦，雖不必盡是，然亦至矣。太史貶之過實，非以欺公子邛刑公孫虔拒杜摯之說者乎？然有一事，亦足救斯非也。餘悲商君忠而受刑，因重述其行事以讚曰：
商君之於孝公也一二見，孝公不悟其說，非皇王之道行之難不及其身者乎？斯公之罪也，在商君有心於是道，不亦多乎？當商君一二說孝公行之，商君必為阿衡矣。嗚乎！卒以苛令特用，自蒙於僇。悲夫！
皮子嚐謂心為已帝，耳目為輔相，四支為諸侯。已帝苟不德，則輔相叛，諸侯亂。古之人失天下喪家國者，良由是也。帝身且不德，能帝天下乎？能主家國乎？因為心、口、耳、目、手、足箴，書之於紳。安不忘危，慎不忘節，窮不忘操，貴不忘道。行古人之事有如符節者，其在六箴乎？
大化之精，孕之曰人。大純之靈，形之曰心。心由是君，身由是臣。中既齟齬，外乃紛綸。耳厭聞義，目惡睹仁。手持亂柄，足踐禍門。舜為天子，舜不得尊。其不尊者，與心為臣。紂為天子，紂乃得尊。其得尊者，與心為君。天子之外，複有尊者，乃舜之心，將舜之身。天子之外，複有卑者，乃紂之心，將紂之身。危乎惕哉，臣之諫君。輔相不明，諸侯不賓，君為穢壤，臣為賊塵。未及於斯，良可自勤。嗚乎吾君，無忽慈文。
古銘金人，謂無多言。忽有所發，不可不論。既有所論，複謂多言。中庸之士，由茲保身。吾謂斯銘，未足以珍。出為忠臣，言則及君。入為孝子，言則及親。非君與親，則宜默雲。謗訕之言，出如奫淪。一息之波，流於無垠。猜毀之言，出如鈞天。鈞天之樂，聞於無聞。佞媚之言，出如絲棼。一入於人，治亂不分。間諜之言，出如鷹鸇。鷹鸇之迅，一舉淩天。無嗜於酒，酒能亂國。無嗜於味，味能敗德。以道為飲，以文為食。成我之名，繄乃勉力。
聽於無聽，默默元性。聞於無聞，洋洋化源。勿恃已善，不服人仁。勿矜已藝，不敬人文。勿耽鄭聲，其亂乃神。勿信美談，其殛乃身。聽誤多害，聽妄多敗。近賢則聰，近愚則聵。堯居九重，聽在民耳。故得大舜，授彼神器。勿聽他富，熒惑乃誌。勿聞他貴，墮壞乃義。慎正今非，慎明古是。舍是何適，古樂而已。
媿爾了然，為吾所視。高睹古人，有如鄰裏。勿分秋毫，分於邦裏。勿視邦祿，視於人紀。惟書有色，豔於西子。惟文有華，秀於百卉。見彼之倨，汙甚塗炭。見彼之賢，綿甚葛藟。勿顧厲階，紊吾大誌。勿視怨府，損吾高義。入吾明者，何人而已？古之忠臣，古之孝子。上立大業，中光信史。苟不善是，蚿蝝之類。
惟爾之指，屈伸由已。勿執亂權，勿樹賊子。勿秉非道，勿持非理。勿擠孤危，勿援奸宄。慎握吾操，俾直於矢。慎杖我心，俾平如砥。翦惡如草，揚奸如秕。為而不矜，作而不恃。智如公倕，勿為小巧。機如偃師，勿為奇伎。身高道端，毫道國史。敬之戒之，俟為天吏。
惟爾跰跰，為吾所先。居必擇地，行必依賢。勿踐亂階，勿履利門。勿蹈怨府，勿躡禍源。鳳鳳乃禽，不棲凡木。騶虞乃獸，不踐生物。唯爾棲踐，保茲無忽。
動生於欲，行生於為。欲則不妄，為則不疑。吾道未喪，於何不之。勿生季世，有爵必危。勿居亂國，有祿必屍。往無市怨，去無取嗤。跡無顯露，名勿求知。聲無取猜，譽無致疑。坦道如砥，履過蒺藜。四海如家，去劇縶維。日慎一日，言茲在茲。
冥冥默默，惟道之域。處不違仁，居無悖德。勿欺孩孺，衣冠失則。不慢皂隸，語言成隙。深山雖樂，豺狼爾殛。深林雖安，虺蜴爾螫。居不必野，唯性之寂。止不必廣，惟心之適。勿傲乎名，要乎聘帛。勿矯乎節，取乎祿食。躬雖已安，若敵鋒鏑。味雖以甘，若含冰蘖。成吾高風，惟靜之力。
皮子性嗜酒，雖行止窮泰，非酒不能適。居襄陽之鹿門山，以山稅之餘，繼日而釀，終年荒醉，自戲曰「醉士」。居襄陽之洞湖，以舶宿載醇酎一甔，往來湖上，遇興將酌，因自諧曰「醉民」。於戲！吾性至荒，而嗜於此，其亦為聖哲之罪人也，又自戲曰「醉士」，自諧曰「醉民」。將天地至廣，不能容「醉士」「醉民」哉？又何必廁絲竹之筵，粉黛之坐也！襄陽元侯，聞「醉士」「醉民」之稱，訂皮子曰：「子耽飲之性，於喧靜豈異耶？」皮子曰：「酒之道，豈止於充口腹樂悲歡而已哉，甚則化上為淫溺，化下為酗禍。是以聖人節之以酬酢，諭之以誥訓。然尚有上為淫溺所化，化為亡國，下為酗禍所化，化為殺身。且不見前世之飲禍耶？路酆舒有五罪，其一嗜酒，為晉所殺。慶封易內而耽飲，則國朝遷。鄭伯有窟室而耽飲，終奔於駟氏之甲。欒高嗜酒而信內，卒敗於陳鮑氏。衛侯飲於籍圃，卒為大夫所惡。嗚乎！吾不賢者，性實嗜酒，尚懼為酆舒之僇，過此吾不為也，又焉能俾喧為靜乎？俾靜為喧乎？不為靜中淫溺乎？不為酗禍之波乎？既淫溺酗禍作於心，得不為慶封乎？鄭伯有乎？欒高乎？衛侯乎？」蓋中性不能自節，因箴以自符。箴曰：
酒之所樂，樂其全真。寧能我醉，不醉於人。
皮子少且賤，至於食，自甘粢糲而已，未嚐食於鄉裏，食於親戚，食於州鄙。有鄧邑大夫，向皮子之名，曾未相贄，具厚羞以賓之。皮子辭，大夫訂之曰： 「子自甘粢糲則可矣，於鄉裏親戚州鄙何有？」皮子曰：「一杯之食至鮮矣，苟專其味，必不能自抑。既不能自抑，日須豐其羞。既日須豐其羞，則貧也不能無不足。因是妄求苟欲之心生，窮貪極嗜之名生。且大夫不見前世之味禍乎？故羊斟不及，華元受其謀。黿羹不均，子家肆其禍。熊蹯不熟，殺宰夫而趙盾弑。雙雞易鶩，饋子雅而慶舍死。嗚乎！吾不二者乎？誠賴其用，所欲不可求，所嗜不可得，方自甘粢糲而已。使我生於鍾鼎之家，膏粱之門，日縱異嗜，年成奇欲，未必不為禦者之奔華元也。子家之伐靈公也，晉靈之殺宰夫也，盧蒲癸之殺慶舍也，此猶之禽獸欲爭食而死者矣。故食於天子者則死其天下，食於諸侯者則死其國，食於大夫者則死其邑，食於士者則死其家。又焉能以鄉裏親戚州鄙為讓乎？」大夫曰「善」。自惟食之性不能自節，亦猶酒之性也。複箴以自符。箴曰：
寧能我食，不食於人。複食於人，是食其身。
六年，皮子副諸侯貢士之薦入京。程至藍田關，睹山形關勢，回抱於天，秀欲染眸，危將驚魄。噫！將造物者心是而加力耶？不然者，何壯觀若斯之盛也？《易》曰：「王公設險以守其國」，信矣哉！若為天下之樞機，萬世之閫閾者，非茲關而莫守也。因陳其規，是為《藍田關銘》曰：
天輔唐業，地造唐關。千岩作鎖，萬嶂為拴。難圖其形，莫壯其秀。雙扉未開，天地如鬥。軋然晝啟，人流如濟。似畫秦圖，鋪於馬底。嶮不可侵，惟王之心。矧夫茲關，獨可規臨。
隋氏有鼎，其器非古。以詐為金，以賊為鑄。以虐火煎四海，以毒氣蒸九土。天假唐力，扛之仁地。以澤撲虐火，以德銷毒氣。既折其足，又齧其耳。噫戲聖王，無畜茲器。
夫垂後以德者，當時逸而後時美。垂後以功者，當時勞而後時利。若然者，守道之主，惟恐德不美後時逸於已民也。誇力之主，惟恐功不及當時勞於已民也。故天下事，不逸不足守，不勞不可去。致其利害，生於賢愚之主，自古然耶。則隋之疏淇汴鑿太行，在隋之民不勝其害也，在唐之民不勝其利也。今自九河外，複有淇汴，北通涿郡之漁商，南運江都之轉輸，其為利也博哉。不勞一夫之荷畚，一卒之鑿險，而先功巍巍，得非天假暴隋，成我大利哉！尚恐國家有淇汴太行之役，因獻纖誡，是為《汴河銘》：
汴河濔濔，循禹之軌。厥有暴隋，鑿通淮泗。晝泣疲民，夜哭溺鬼。似赭流川，如鬆貫地。龍舟未故，江都已弑。陳跡空存，逝波不止。在隋則害，在唐則利。嗚乎聖王，守舊而已。
