夫趙盾弑君，莒仆弑父，《春秋》顯書其過，何則楚公子圍弑其君郟敖，子駟弑其君僖公，齊人弑其君悼公，各以疾赴，《春秋》皆書曰「卒」。評曰：人之生也，上有天地，次有君父。君父可弑，是無天地也。乃生人之大惡，有識之宏恥，亦由漢書雲律母妻母之文，聖人所不書是也。且趙盾反不討賊，董狐謂為弑君，莒仆以其寶來奔，裏革謂其弑父。斯二者罪名以彰，仲尼承彰而書耳。斯三逆者弑君以疾赴，仲尼非可誣也。據赴而書者，不忍也。故不忍也者，恥在其中焉，懲在其中焉。夫春秋弑君三十六，其餘之逆，亦據赴而書耳。夫趙孟以無辭伐國，杞柏以夷禮來朝，《春秋》皆貶之曰「人」曰「子」，何至其罪大者為之隱，其過小者必以書之。曰伐國無辭，專君之命也。君而可專，孰有其國得不貶之乎？若罪大者為之隱，推亡也。其罪小者必以書，固存之也。
夫齊荼野幕之弑，事起陽生。楚靈乾溪之縊，禍因常壽。而春秋歸罪於陳乞公子比者，不其遠乎？曰：「野幕之弑，罪歸陳乞，陽生之罪可知矣。乾谿之縊，罪歸子比，常壽之罪可知矣。《春秋》之旨，譬酷吏決獄，髡鉗之刑，尚猶不舍，刀鋸之戮，何自而逃。
夫齊桓救衛，不書狄滅，晉文召王，而雲狩於河陽。曰：「狄實滅衛，因桓救而獲全，斯不滅矣。文實召王，因王來而稱狩，斯不召矣。苟桓不能救衛，文不能匡王，必書狄滅衛，晉人召天王於河陽矣。故春秋之時，滅人國者眾，救人國者鮮。仲尼旌其恤患也。背周者眾，朝周者鮮，仲尼旌其勤王也。夫哀八年（不書盟恥吳夷）及十三年（盟不書諸侯恥之故不錄也），公再與吳盟，皆不書。桓二年，公及戎盟於唐，則書。吳實華族，其道夷也。以強要盟，不曰夷乎？戎實夷族，其道華也，以道好盟，不曰華乎？故恥而不書，懲也。以戎而書，勸也。」
夫桓二年書曰：「宋華督弑其君與夷及其大夫孔父。」僖十年又書：「裏克弑其君卓及其大夫荀息。」夫君稱弑也，而雲及者，是君臣無別也。弑之者，罪臣下也。夫孔父以奪室見弑，荀息以立言被誅，是無辜之怨，是以及褒之者何？自臣及君也，蓋貶華父與裏克也。俾孔父之死如與夷之死，荀息之死如卓子之死，及之者，貴之也。
夫薑氏淫奔，子般夭酷，魯之醜也，諱之可也。至如公送晉葬，為齊所止，為邾所敗，皆諱之者何也？曰：周之有葬，魯送可也。如晉以盟主而臣魯，諱之者，諱乎以諸侯而事諸侯也。諸侯有過則削地，有逆則夷宗。齊魯一體，諱之者，諱乎以諸侯而止於諸侯也。夫天下有道，小國事大國，邾，小國也。而魯諱之者，諱乎以大國而敗於小國也。
夫定六年鄭滅許，以許男歸，而哀元年又書許男與楚圍蔡。曰：鄭實滅許，而後或複之。當複之時，其赴不至於魯，故不書耳。凡國有來赴者，雖小必書，宋之六鷁退飛是也。無來赴，雖大亦闕，晉之滅耿滅魏是也。夫楚實滅陳，後複封之。狄實滅衛，後複全之。斯亦許之類是也。
夫《春秋》之旨，獲君曰「止」，誅臣曰「刺」。殺其大夫，執我行人，鄭棄其師，隕石宋五。若斯者，即古史之全文也，奚在其筆削乎？曰：仲尼因魯史而修《春秋》，是明不誣於人也。又曰：知吾者亦以《春秋》，罪我者亦以《春秋》，其是之謂乎？若楊子之草元，其數則易，其文則元是也。
夫宋襄執滕子而誣之以得罪，《春秋》則承赴而書，何至魯之君也。弑者五，逐者二，並闕而不書。苟如是，懲惡勸善，何以為的？亂臣賊子，何以知懼？曰：夫仲尼修《春秋》，而依微其旨，固有俟爾。苟無邱明發決其奧，廓通其元，亦赴來而責實也，非可誣也。如自書其魯之弑逐者，則魯人攘羊，仲尼證之也。
宋襄公伐鄭，楚伐宋而救鄭，與楚會泓戰，既濟未陣，司馬子魚請擊之，公不以戰，卒敗而退。公羊氏以為文王之戰，亦不過此。日休補其文曰：聖人制民，患其力不可禁也，設法以刑之。患刑之不可止也，用武以兵之。兵之既出也，民秉之為格殺，執之為攻殘。故聖人施金鼓以節之，用羽旄以飾之，為蒐狩以教之。自三代以降，春秋之時，禮樂之征弛，掩襲之弊廣。窮其力者，譬角抵者爭其勝負，並驅者競其先後，胡為仁讓哉？文王聖人之至也，雖以德化，未聞不兵而獲者。然則伐犬夷，征密須，敗耆國，伐崇侯虎，襄公始戰齊而納孝公，次及於泓，則云「不禽二毛，不以阻隘」。夫聖人之愛民也，班白不提挈。又雲一夫不獲其所，豈能區區於死地決其勝於人命哉？較其戰也，文王不為也。噫！公羊氏違邱明之旨，為文王之戰，亦不過於此，罪也。
士有潔其處介其止於世者，行以古聖人，止以古聖人，不顧今之是非，不隨眾之毀譽，雖必不合於祿利，適乎道而已矣。要以今是我之非，我非今之是，彼知於我者聞毀適足譽，不知我者聞譽適足毀，昧然不顧其是非毀譽者用之。嗚呼！士之道，得不顧其是非毀譽者用之，則天下之治，不啻半於淳古矣。今之所譽者，處以古聖人，以今達者，聞是則進，聞非則退。有愛者，聞毀而疏之。有不合者，聞譽而洽之。故道不加於世，業鮮異於眾。則其人貿貿於祿利，蚩蚩於朝廷，望天下之治不啻於淳古也，難矣哉！
古之取天下也以民心，今之取天下也以民命。唐虞尚仁，天下之民從而帝之，不曰取天下以民心者乎？漢魏尚權，驅赤子於利刃之下，爭寸土於百戰之內，由士為諸侯，由諸侯為天子，非兵不能威，非戰不能服，不曰取天下以民命者乎？由是編之為術（謂太公六韜也），術愈精而殺人愈多，法益切而害物益甚。嗚呼！其亦不仁矣。蚩蚩之類不敢惜死者，上懼乎刑，次貪乎賞。民之於君猶子也，何異乎父欲殺其子，先紿以威，後舀以利哉？孟子曰：「我善為陳，我善為戰，大罪也。」使後之君於民有是者，雖不得土，吾以為猶土也。
周禮載師之職曰：「宅不毛者有裏布，田不耕者出屋粟。凡民無職事者出夫家之征。」日休曰：「征稅者，非以率民而奉君，亦將以勵民而成其業也。今之宅，樹花卉猶恐不奇，減征賦惟恐不至。苟樹桑者，必門嗤戶笑。有能以不毛而稅者哉？如曰必也居不樹桑，雖勢家亦出裏布，則途無祼丐之民矣。今之田，貧者不足於耕耨，轉而輸於富者。富者利廣占，不利廣耕。如曰必也田不耕者，雖勢家亦出屋粟，則途無餒斃之民矣。今之民，善者少，不肖者多。苟無世守之業，必鬥雞走狗，格簺擊鞠，以取餐於遊閑。太史公曰：‘刺繡文，不如倚市門。’是也，如曰必也凡民無職事者出夫家之征，則世無遊隋之民矣。此三者，民之最急者也。有國有家者不可務乎？周公、聖人也，周典聖人之制也，未有依聖制而天下不治者，執事者以為何如？」
今之相工言人相者，必曰某相類龍，某相類鳳，某相類牛馬。某至公侯，某至卿相。是其相類禽獸，則富貴也。噫！立形於天地，分性於萬物，其貴者不過人乎。人有真人形而賤貧，類禽獸而富貴哉？將今之人，言其貌類禽獸則喜，真人形則怒。言其行類禽獸則怒，真人心則喜。夫以鳳為禽耶，鳳則仁義之禽也。以騶虞為獸耶，則騶虞仁義之獸也。今之人也，仁義能符是哉？是行又不若於禽獸也，宜矣。或曰：「相者有乎哉？」曰：「上善出於性，大惡亦出於性。中庸之人，善惡在其化者也。上善出於性，若文王在母不憂，夷吾弱不好弄，是也。大惡亦出於性，若商臣之蜂目豺聲，必殺其父，叔魚之虎目豕心，以賄死，是也。中庸之人，善惡在其化者，若大舜設化而有苗格，仲尼垂諭而子路服是也，是從善而化者也。若齊桓，管仲輔之則霸，豎貂輔之則亂，是從惡而化者也。故舜相於堯而天下平，禹相於舜而大災弭。咎繇相禹，斯謂相見者。見人知其賢愚，見國知其治亂，亦相也。」或曰：「賢愚者，見行事而知也。敢問聖人之相人，知其有位哉？」曰： 「堯之於舜，任之以天下，知其有位也。舜之於四凶，投之於四裔，知其無位也。」曰：「苟若是，聖人之能相人也，是必賢者得其位，不肖者不立朝。三苗九黎焉得以侯，飛廉惡來焉得以爵？」曰：「有是者，其君不能相也。將其國之是滅，豈相人而用哉？是則三苗九黎，未聞不滅。飛廉惡來，未聞不誅。」嗚呼！聖人之相人也，不差忽微，不失累黍，言其善必善，言其惡必惡，言其勝任必勝任。今之人不以是術行，其區區求子卿唐舉之術，居其窮，處其困，不思以道達，不能以德進。言其有位，必翻然自負。坐白屋有公侯之姿，食藜羹有卿相之色，蓋不能自相其心者。或有士居窮處困，望一金之助己，有沒齒之難。有誕妄之人，自稱精子卿唐舉之術，取其金則易於反掌矣。有能以聖賢之道自相其心哉！嗚呼！舉世從之，吾獨戾也，其不勝明矣。
彭澤縣鄉曰黃花，有農戶曰逢氏，田甚廣。己牛不能備耕，嚐僦他牛以兼其力。逢氏之猾惡，為一鄉之師焉。得他牛，則晝役夕歸，箠耕於烈景，笞耨於晦冥，未嚐一息容其殆忽。一日，猝雷發山，逢氏震死。日休曰：逢氏之猾惡，天假雷刑絕其命，信矣。夫生民之基，不過乎稼穡之功，皆不為是畜之力哉。則天之保牛，齊民命也，宜矣。今逢氏苦其力，天則震死。如燕趙無賴少年，椎之以私享，烹之以市貨，法不可戢，刑不可威，則天之保牛，皆不降於雷刑哉。則逢氏之死，吾不知是天地也。
彙澤之場，農夫持弓矢行。其稼穡之側有苕，頃為農夫息其傍。未久，苕花紛然，不吹而飛，若有物矣。視之虎也，跳踉哮，視其狀，若有所獲，負不勝其喜之態也。農夫謂虎見己，將遇食而喜者，乃挺矢匿形，伺其重矣，發貫其腋，雷然而踣。及視之，枕死麕而斃矣。意者謂獲其麕，將食而矣，將矣而害。日休曰：噫！古之士獲一名受一位，如已不足於名位而已，豈有喜於富貴，矣於權勢哉？然反是者，獲一名不勝其驕也，受一位不勝其傲也，驕傲未足於心，而刑禍已滅其屬。其不勝任，與夫獲死麕者幾希。悲夫！吾以名位為死麕，以刑禍為農夫，庶乎免於今世矣。
莊生免范蠡之子死，至矣夫？范蠡子複取其金則怒，乃言於楚王死之。嗚呼！夫交者以義合，至死不離也。以利合者，全於利前者鮮矣，況利死之後哉？則莊生謂畢事而歸金，其言信矣。至其取金，則複言而死之，焉有夫歸金之心也哉？是莊生與范蠡果曰利合也。或曰：「莊生非利金而渝言，是范蠡之子利金而渝言也。」曰：「夫赦者楚之常法也。范蠡不謂乎赦謂楚之常法，以其兄自合不死，非莊生之力也，故取夫金。是愚豎之纖鄙也，何足責哉！如莊生與范蠡義合，則取金之信，以易乎人命也哉？是果曰利合，兼不全於利前者也。」
王莽竊弄漢柄，擅斥帝族。當其時，有名臣名士身被漢祿者，闔朝皆然也。莫不回忠作佞，變直為邪，曾不敢一忤莽色，以平帝得親乎外氏者也。而宇乃以為謀，事泄受禍。日休旌之曰：若宇之道，真忠烈之士哉！不以其父得天下為利，以反道為慮。不以己將為天子之子為貴，以愆咎為戒。嗚呼！宇之道，大不負天地，幽不慚鬼神，貞不愧金石，明不讓日月，於臣子之義備矣。而班氏忘讚，皮子旌之。悲夫！
古者將在軍，君命有所不受。若穰苴之斬莊賈，孫武之僇宮嬪，魏絳之辱楊幹，是也。如建者，為軍正丞，設禦史有奸，在建職當以狀聞。自有天子之刑名。如擅斬者，乃一夫之暴賊上吏者也，以辱國威。國威者，軍刑者也。夫軍正之職，當申明其法於軍師，亦不可擅行誅殺也。正且不可，況又丞哉？嗚呼！漢不以是僇建以正其罪，反以詔命賞之，嘻妄矣！過直近乎暴物，過訐近乎擅命。有之不戢，在家為賊子，在國為亂臣，其建之謂矣！
符朗著符子，言項托詆訾夫子之意者，以吾道將不勝於黃老。嗚呼！孔子門唯稱少，故仲尼曰：「顏氏之子，其殆庶幾乎？」又曰：「賢哉回也。」歎其道與己促，固不足夫蔽之也。如托之年與回少遠，矣托之智與回又遠矣，豈仲尼不稱之於其時耶？夫四科之外有七十子，七十子外有三千之徒。其人也有一善，仲尼未嚐不稱之，豈於項氏獨掩其賢哉？必不然也。嗚呼！項氏之有無，亦如乎莊周稱盜蹠漁父也，墨子之稱墨杘娟嬋也，豈足然哉！豈足然哉！
聖人知生不足其事，事之死。死不足其思，制之生。生象其死，窮其思也。屍象其生，極其敬也。夫禮者，足以守不以加，加則弊。足以加不以闕，闕則怠。足以闕不以廢，廢則亂。故祀享立屍於廟，王則迎。有拜有酳有酢，所以立象生之敬也。今視唐禮，皇帝神降而拜象乎妥屍，受福於神象乎酢屍。嗚呼！唐有天下，化平三百年，其禮典赫然，可以蠛漢蠓魏，豈不能守周孔禮制哉？故曰不以加，加則弊。禮無匜盥之文，漢魏來加之是也。以加不以闕者，周官射人祭祀則讚射牲，王親射也。自漢魏以來，惟以毛血為薦是也。足以闕不以廢，古者屈到嗜芰，屈建薦之，謂乎非禮，梁氏祀以蔬食是也。嗚呼！讀漢魏及梁書，代無其人。忍使其禮弊怠廢闕相接至此耶，豈天使之然，俟吾唐之人補其逸典哉？是宗廟祭屍，不當廢也已。
餘行邑過此，偶無令長，遂寄榻縣宇，步履後圃。荒蕪不治，獨有四小柏，鬱然於草莽間，與菅茅並處，良可歎者。後之來者，當有瘦馬長官，定能為四柏主人，幸無忽此語也。中和三年三月望日。日休書。
皮子之先，蓋鄭公之苗裔賢大夫子皮之後。在戰國及秦時，無譜牒可考。自漢至唐，其英雄賢俊在位者，往往有焉。前漢時名容者，以善為，容官至大夫。後漢時名巡者為太醫令，三國時無聞焉。晉朝名初者為襄陽太守，名京者為賢處士。宋朝名熙祖者與徐廣論議，苻王世名審者為堅侍郎。後魏世名豹子者為魏名將，子道明襲爵，弟喜為使持節侍中都督秦雍梁益諸軍事大將軍仇池鎮將假公如故。喜以戰守之功，累加勳爵，後轉散騎常侍安南將軍豫州刺史，卒於天宗爵。喜弟雙仁冠軍將軍仇池鎮將。北齊時名景和者以功大官封王，名延宗者為黃門侍郎。隋朝名子信者為刺史。至於吾唐，汨汨於民間，無能以文取位。惟從祖翁諱瑕叔舉進士有名，以剛柔不合時，受蜀聘為幕府，累官至刺史。從翁諱行修明經及第，累官至項城令，以盜不發貶州掾卒。時日休之世，以遠祖襄陽太守，子孫因家襄陽之竟陵，世世為襄陽人。自有唐以來，或農竟陵，或隱鹿門，皆不拘冠冕，以至皮子。嗚呼！聖賢命世，世不賤不足以立誌，地不卑不足以立名。是知老子產於厲鄉，仲尼生於闕里。苟使李乾早胎，老子豈降？叔梁早嗣，仲尼不生，賢既家有不足，為立大功致大化振大名者，其在斯乎？
《韓詩外傳》曰：「韶用干戚，非至樂也。舜兼二女，非達禮也。封黃帝之子十九，非法義也。往田號泣，未盡命也。」日休曰：「甚哉！韓詩之文，悖夫大教。夫堯舜之世，但務以道化天下，天下嘻嘻如一家室。其化雖至，其制未備，豈可罪以越禮哉？如以韶用幹戚非至樂，則顓頊之八風，高辛之六筮，不可作矣。如以舜兼二女非達禮也，則堯之世其禮未定，不當責也又宜矣。以封黃帝之子非法義也，則丹朱商君無封邑，是庶人也。《傳》曰：『賢者子孫必有土。』又曰： 『公侯之子孫必復其始。』夫賢者與公侯，其子孫尚不廢，況有熊氏道冠於五帝，化施於千世哉？如以往田號泣未盡命也，則舜之孝，匪天也，其誰知之？不號泣，則吾恐舜之命不及於堯用。嗚呼！韓氏之書，抑百家崇吾道至矣。夫是者，吾將闕然。」
古之所謂禮不相襲，樂不相沿者何哉？非乎彼聖人也，此聖人也。不相襲者，角其功利之深淺爾。不相沿者，明其文武之優劣爾。故三王迭作，五帝更制。夏殷易置，文武遞述。其禮文昭昭然，若兩曜爭明，百川之注瀆者矣。然猶周公刊之，仲尼正之。以周公之才美，謂後世無其人乎？乃有仲尼，仲尼之後，迄今望其道如顏閔、文如遊夏者鮮矣，況聖人哉？是後之制禮作樂，宜取周書孔策為標準也。漢氏受命，禮壞文毀。時無聖人，苟措其儀立其禮，不沿襲於聖制者妄也。夫國之大祭，不過乎郊祀宗廟也。漢之既命，其郊祀止於五畤之祀者，禮不曰兆五帝之郊者乎？止於昭靈之園者，禮不曰天子七廟者乎？而叔孫生不為之正郊祀，立宗廟。去秦時之非制，議昭靈之非禮，汲汲於朝會之儀。俾漢天子為高祖，身不得郊見，享不及七廟。噫！生其制物刊厥式，非不標準於聖人乎？將以漢新去水火，方弭兵械，難為改作乎？將不明壇墠之位，禘祫之義者乎？若然者，湯伐桀，周伐紂，其制可知也。嗚呼！不明於古制，樂通於時變，君子不由也，其叔孫生之謂矣。
安昌侯禹見時變異，若上體不安，常擇日潔齊，露著於星宿，正衣冠，筮得吉卦，則獻其占。如有不吉，禹為感慟。日休讀漢史至是，未嚐不為之動心。因書曰：夫宰相之節，以己道輔上，天地平則致於君，夷狄服則致於君，風教行則致於君。苟天地有災，則歸於己；兵戈屢動，則歸於己；萬物有妖，則歸於己；時政有弊，則歸於己；此真大宰輔之職也。禹也為漢名相，居師傅之尊，處輔弼之位，見災異屢發，上不能匡於君，下不能稱其職，孜孜稱其於筮為事，斯不足以為賢相之業也。嗚呼！當漢帝之重禹，禹之有言，如師訓門人，未有門人可違師之旨也。依違在位，竟無所發，誠伊周之罪人也。大凡國有災異，與禬禳占筮之事，自有司存（占人太祝之官）。為夫宰相者，當提大政之綱，振百司之領，握天下之樞而已，不空以處斯位也。以直論之近乎佞，以誠論之近乎偽。偽宰相其名儒之恥耶。嗚呼！漢之尊禹，崇師道也。禹若此者，即非崇師道之過矣。
道，制治之大器也，儒守其器者耳。故聖哲之生，受任於天，不可斫之以就其時。仲尼不用於戰國，致其道於孟荀而傳焉，得於漢成四百之祚。五胡繼亂，極於周齊，天其或者生文中子以致聖人之用，得眾賢而廓之，以俟我唐，亦夫命也。故房、衛數公，皆為其徒。恢文武之道，以濟貞觀治平之盛，今三百年矣，宜其碑。
聖恢之柄，授必有施。臣底之績，濟亦厥時。子惟善守，賦而不私。克輔於我貞觀休明之期。
噫！諄諄之命，必歸於德盛者，出不徒然，上應運，次命代。苟非相者，數十祀翼出於一時者，其運與命，彼失此得，彼得此失，鹹在乎諄諄之命焉，奚在歸乎德也。夫帝摯之德，不盛於堯，堯而得焉。十六族之德，不盛於舜，舜而得焉。至於咎繇，德齊於舜禹，道超乎稷啟。禹薦於天，不命而歿，則諄諄之命奚歸乎？嗚呼！天何為哉？不付咎繇之命者，將欲空授天下哉，未必獨死咎繇也。設咎繇得天下，其暮必薦益。益得天下，其暮之薦，必有其人。自咎繇之降，空授之主，其暴民黷天者，可忍言也哉！太史公曰：「禹封咎繇之後於英六。」五年春，日休自淝陵之江左，道出英六城下，因求遺實，厥祀存焉，乃絓馬於古木，再拜於廟庭。退而碑之，請樅陽小尹刊於壁。銘曰：
惟天降聖，不錫厥命。一篇帝謨，百王之鏡。禹有奚遏，薦之不定。啟有令德，受之而正。已矣何傷，明德逾盛。
天必從道，道不由天，其曰人乎哉？大聖應千百年之運，仁發於祥，義發於瑞。上聖帝也，次素王也，莫不應乎天地，亙乎日月，動乎鬼神。或有守道以介死，秉誌以窮生，確然金石，不足為貞，澹然冰玉，不足為潔，非其上古聖人，不以動其心，況當世富貴之士哉！斯其自信乎道，則天地不可得而應者也。嗚呼！夷齊之誌，當以神農虞夏形於言。由是觀之，豈有意於文武者哉？然跡其歸周不從諫而死，彼當求西伯也而得武王，不曰得仁乎？既得其仁而不取其諫，則夷齊之死宜矣。太史公以其餓死責乎天道。嗚呼！若夷劉之行，可謂道不由天者乎？如不得仁而餓死，天可責也。苟夷齊以殷亂可去，而臣於周，則周召之列矣，奚有首陽之阨乎？若夷齊者自信其道，天不可得而應者也。天尚不可應，況於人乎？況於鬼神乎？
士以知己委用於人，報其用者術。苟不王，要在強其國尊其君也。上可以霸略，次可以忠烈。無王術而有霸略者，可以勝人國。無霸略而有忠烈者，亦足以勝人國。春申君之道複何如哉？憂荊不勝，以身市奇計，不曰忠乎？荊太子既去，歇孤在秦，其俟刑待禍，若自屠以當餒虎，不曰烈乎？然徙都於壽春，失鄧塞之固，去方城之險，舍江漢之利，其為謀已下矣，猶死以吳為宮室，以魯為封疆，春申之力哉？當斯時也，苟任荀卿之儒術，廣聖深道，用之期月，荊可王矣。然卒以猜去士，以謗免賢。於戲！儒術之道，其奧藏天地，其明燭鬼神。春申且不悟，況李園之陰謀，豈易悟載哉？豈易悟哉？
歌詩之風，蕩來久矣，大抵喪於南朝，壞於陳叔寶。然今之業是者，苟不能求古於建安，即江左矣。苟不能求麗於江左，即南朝矣。或過為豔傷麗病者，即南朝之罪人也。吾唐來有是業者，言出天地外，思出鬼神表，讀之則神馳八極，測之則心懷四溟，磊磊落落，直非世間語者，有李太白。百歲有是業者，雕金篆玉，牢奇籠怪，百鍛為字，千練成句，雖不追躅太白，亦後來之佳作也，有與李賀同時有劉棗強焉。先生姓劉氏名言，史不詳其鄉裏。所有歌詩千首，其美麗恢贍，自賀外世莫得比。王武俊之節制鎮冀也，先生造之。武俊性雄健，頗好詞藝，一見先生，遂見異敬，將署之賓位，先生辭免。武俊善騎射，載先生以貳乘，逞其藝如野。武俊先騎驚雙鴨起於蒲稗間，武俊控弦不再發，雙鴨聯斃於地。武俊歡甚，命先生曰：「某之伎如是，先生之詞如是，可謂文武之會矣，何不出一言以讚邪？」先生由是馬上草《射鴨歌》以示武俊，議者以為禰正平《鸚鵡賦》之類也。武俊益重先生。由是奏請官先生，詔授棗強縣令，先生辭疾不就，世重之曰劉棗強，亦如範萊蕪之類焉。故相國隴西公夷簡之節度漢南也，少與先生遊，且思相見，命列將以襄之髹器千事賂武俊，以請先生，武俊許之，先生由是為漢南相府賓冠。隴西公日與之為筆宴，其獻酬之歌詩，大播於當時。隴西公從事或曰：「以某下走之才，誠不足汙辱重地。劉棗強至重，必以公賓劉於幕吏之上，何抑之如是？」公曰：「愚非惜幕間一足地不容劉也，然視其狀有不足稱者。諸公視某與劉分豈有間然哉？反為之惜其壽爾？」後不得已問先生所欲為，先生曰：「司功椽甚閑，或可承闕。」相國由是椽之。雖居官曹，宴見與從事儀埒。後從事又曰：「劉棗強縱不容在賓署，承乏於掾曹，詘矣。奚不疏整其秩？」相國不得已而表奏焉。詔下之日，先生不恙而卒。相國哀之慟曰：「果然止椽曹。然吾愛客，葬之有加等。」墳去襄陽郭五裏，曰柳子關。後先生數十歲，日休始以鄙文稱於襄陽。襄陽邑人劉永，高士也，嚐述先生之道業，常詠先生之歌詩。且歎曰：「襄之人隻知有孟浩然墓，不知有先生墓。恐百歲之後，埋滅而不聞，與荊棘凡骨溷。吾子之文，吾當刊焉。」日休曰： 「存毀摭實，錄之何愧？」嗚呼！先生之官卑不稱其德，宜加私諡。然棗強之號，世已美矣，故不加焉。是為劉棗強碑。銘曰：
已夫先生，祿不厚矣。彼蒼不誠，位既過於趙壹兮，才又逾於禰衡。既當時之有道兮，非歿世而無名。嗚呼！襄陽之西，墳高三尺而不樹者，其先生之故塋。
嗚呼！天後革大命，垂二十年，天下晏如，不讓貞觀之世，是遵何道哉？非以敬任公乎？不然者，來俊臣之酷不能誣，諸武之猜不能害，房齡之諫不能逆。❥進士、皮日休遊江左至彭澤，當河東公觀察之四年，讚皇公刺史之二年，❥其詞曰：

趙氏女，山陽之鹽山人。其父貿鹽，盜出其息，不納有司賦，官捕得，法當死。簿已伏，就刑有日矣，趙氏女求見鹽鐵官，泣訴於庭曰：「某七歲而母亡，蒙父私盜官利，衣食某身，為生厚矣。今父罪根露，某當隨坐。法若不可，官能原乎？原之不能，請隨坐之。」法官清河崔璩義之，因為減死論。趙氏大泣曰：「某之身前則父所育，今則官所賜，願去發學釋氏，以報官德。」自以女子之言難信，因出利刃於懷，力截其耳，以盟必然。崔益義之，竟全其父命。趙氏侍父刑疾愈，因決歸浮屠氏舍。日休曰：古之救危拯禍，必先示信。至夫家全國完，則隨而乖其盟。如趙氏一乳臭女子耳，繼死請父命，孝也。自刑以盟言，信也。秉孝植性，高蹈於世，潔乎瑾瑜，不足為其真。芬乎茝蘭，不足為其秀。與夫救危拯禍者遠矣。今之士，見難不立其節，見安不償其信者，其趙女之刑人乎？噫！後之修女史者，幸無忘耶！
何武者，壽之驍卒也。故為步卒將，戍鄰霍嶽。嶽生名荈，有負其販者，多強暴民。民不便，必訴於將。武之至也，責其強暴者，盡擒而械之。俟簿圓，將申壽守請殺之。強暴之黨懼且死，乃誣訴武於壽守。且曰：「不順守命，擅生殺於外。」壽之守嚴悍不可犯，苟聞不便於民，雖劇寮貴吏，皆得辱殺之。至是聞武罪，如乳虎遇觸，怒蝮遭傷，其將害也可知。乃命勁卒將命，[QXDI]武至府。武已知理可申，不柰守嚴悍，必當受枉刑，乃樂而俟死矣。至則守怒而責武以其過。武善媚對，又肢體魁然，乃投石狀枉之事。守雅愛是類，翻然釋之，黜其職一級。武曰：「吾今日不歸地下，真守之賜也。請得以命報。」居未久，壽之指邑曰樅陽，野寇四起，其邑將危。武請於守曰：「此真某畢命之秋也。」守壯之，複其故職，奉命為貳將，領偏師自間道入樅陽。不意伏盜發於叢翳間，兵盡駭逃，武獨鬥死。日休曰：武之受謗，不當其刑，況其死乎？如非武心者，縱免死，其心不能無憤也，況感分用命哉？嗚呼！古之士事上遇謗，當職遭辱，苟其君免之，必以憤報。破家亡國者，可勝道哉！春秋弑其君三十六，其中未必不由是而致者也。武一卒也，獨有是心。嗚呼！今之士事上當職，苟遇謗遭辱無是心者，吾又不知武一卒也。
