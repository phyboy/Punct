龜蒙字魯望，蘇州人。舉進士一不中，從湖州刺史張搏遊，為湖、蘇二郡佐。去居鬆江甫裏，自謂江湖散人，或號天隨子甫裏先生，以高士召不至。李蔚盧攜素與善，及當國，召拜左拾遺，詔下日卒。光化中，韋莊表贈右補闕。
江文通嚐著《青苔賦》，盡苔之狀則有之，懲勸之道，雅未聞也。如此則化下風上之旨廢，因複為之，以嗣其聲雲。
天地閉，風雨積，門逕秋，莓苔植。離方抱圓，累紫疊碧。始分封於危亭之下，終略地於荒畦之側。侵竹塢而縱步，占蘭疇而盈尺。麗色何似？嘉名孰為？高有瓦鬆，卑有澤葵。散岩竇者石發，補空田者垣衣。在屋曰昔邪，在藥曰陟釐。質被綠錢之美，香聞艾納之奇。或藫或<直Ρ>，或蘚或菭。諒含姿而是類，斯感物以隨時。則有衛霍夭姻，金張世族。侯以恩澤拜，館以形勝築。壁僭塗椒，階緣墄玉。床丹徼之象盡，帳蒼梧之翠禿。謂爵祿不必仁守，英髦可以力服。行葉四凶，身圖五福。一日盈滿，中年顛覆。斯苔也，染婕妤之篲，殆晚偏青。封廷尉之門，經秋更綠。彼失寵以亡家者，鮮不慟哭。則必林塘倚薄，衡泌蕭條。茅茨上古，機格南朝。晝偃則書淫畫聖，晡歸則婦餉兒樵。溝通壞塹，路隔危橋。雨霽而魚驚沫聚，霜乾則鶴刷翎飄。浪求名而蠖屈，虛卜命而龜焦。窗欹癭枕，樹掛風瓢。山無價買，隱有詞招。斯苔也，周內史宿酒壺邊，煙翍思起。屈大夫搗衣砧上，黛點情饒。彼遺形而放誌者，能無獨謠。謠曰：苔之生兮自若，人有哀兮有樂。哀者貴兮樂者賤，貴者危兮賤者宴。噫哀樂兮何時止，貴賤循環兮而後已。
餘抱病三年於衡泌之下，醫甚庸而氣益盛，藥非良而價倍高。每一把臂一下杵，未嚐不解衣輟食而後致也。其為窮且否，亦已至矣。聖人云：「五福六極之數，曰壽、曰富、曰康寧、曰貧、曰疾、曰憂。」既貧且疾，能無憂乎？憂既盈矣，能無傷乎？人既傷矣，能無奪壽乎？是不蒙五福，偏被六極者也。誰其憐之？作《自憐賦》。
噫！天地兮，何德以生子。付邃古之道兮，惠而行諸。聖人耕，吾亦耕。聖人漁，吾亦漁。聖人窮或過乎是，聖人達曾不依子。既不獲築說莘伊，委身而理天下，又不及箕巢潁許，散發而類鶉居。率幽憂之情抱，將退伏於林廬。謂之積兮，繁其疏搜羅以虛。謂之枵兮，輔其儲涵潢乃瀦。旁無垠兮上無初，退不足兮進有餘。先寒束縮，後燠敷舒。首蓬隆以半散，肢棘瘠而枯疏。中躁兮熸炮之蟹，外撓兮冠帶之狙。淩兢兮上阪之馬，帖撚兮橫沙之魚。行則左人而右杖，臥則夕擁而晨袪。冒忌者即席奮擊，責功者越月紆徐。痿寧忘起，憤亦懷攄。夭難致問，道竟何如。孟子之言得矣，盡信不如無書。雖武成取其二三策而已。又焉知是歟非歟？皋陶瘖，師曠瞽，子則視瞻而言語。卻克跛，行父禿，予則趨蹡而櫛沐。幸固陋而或全，豈乖離乎素躅？敢諫鼓不陳，進善旌不理，布衣之說無由自通乎天子。丞相府不開，平津閣不立，布衣之說無由自通乎宰執。苟吾君吾相不聞天下之名言，則蒼生何由弛械而去縶。《傳》云「垂之空言，不若存之於事業」。《易》曰「未繘井羸其瓶凶」。歎水德之莫及，哀吾材之不試，徒抱影以中泣。一蠍在木兮柯瘍葉痿，寒暑三病兮吾寧禦衰。服猛鷙兮捕龍螭，吾無力支。大舜禹兮張孔姬，吾其庶幾。托斯文之赴訴，冀君子之攸宜。苟家聾戶塞之弗寤，老死空山兮已而。
宋玉雲夢侍從，賦成酒蘭，君王慘憺，顧曰春寒。玉少進曰：「大王之國三分，水居其一。大王之宮庭，女子充溢。洪波浮其空，幽憂積其中。不得不雨，不得不風。風橫雨斜，天地溟濛。寒之中人，有異於嚴冬。其來也低迷，其狀也惆悵。理雖辨而詞怍，色雖莊而意蕩。明滅薰壚，留連繡帳。相逢置酒，則少避顏。獨自登樓，則偏淩遠望。臨窗戶，繞池塘，絲輕畏逼，花怯愁當。遊蜂為之絕跡，好鳥為之深藏。齊紈失色，越絮騰光。掩抑兮幽襟更遠，連牽兮別緒彌長。芳神失職，陰禦爭強。朝耕犢戰，暮箔蠶僵。民病如此，君何勿傷。」襄王於是下席稱謝，撤燕戲，省嬪嬙，以黃金為玉壽，然後返駕於高唐。
江上有田，田中有廬。屋以菰蔣，扉以籧篨。笆籬楗微，方竇欞疏。簷卑欹而立傴僂，戶逼側而行趑趄。蝸旋頂隆，龜拆旁塗。夕吹入麵，朝陽曝膚。左有牛樓，右有雞居。將行膯遮，未起啼驅。宜從野逸，反若囚拘。天隨子愀然而籲，複自諫曰：祿以代耕，如無祿歟？無祿無耕，為工商歟？有沮溺之賢，以仕易農乎？有輪扁之道，以仕易工乎？有弦高之義，以仕易商乎？今則不然，能無說焉？蓋仕不愧祿而揣政，鹹率人以奉己。使農工之洎民，棄其守而趨仕，農之仕墮於力而希歲，工之仕巧於文而幸貴，商之仕射其肥而啖利，所以國靡凶荒之儲，家乏完堅之器，人闕有無之備，莫不由是。加以上多而下寡，不勝剝喪之苦，轉從盜聚而充熾。嗚呼！吾丁此時，何以逭之。將提新書，抱野史，上幹天子之有司，如怒蛙之跳梁於風，而自謂登乎龍籍，不其遠而？有牛角角，有田棋棋。不值惡歲，未嚐孔饑。今則陽亢而驕，苗渴而萎。幹穗百粒，獲夫涕洟。饘於是，粥於是，信夫鼎銘之我欺。彼為聖人，儉者茅茨，勞者胼胝。顧予懦夫，勤陋何疑。有鰥在下者，舉舜之德。毋惟汝諧者，授禹之辭。不舉不授，雖聖胡為。乃繼而為詩，道不可不若，天不可不樂。謹爾溝塍，利我錢鎛。聊以卒歲，更俟東作。
孔子曰：「吾志在《春秋》。」予以求聖人之志，莫尚乎《春秋》。得文通陸先生所纂之書，伏而誦之，作《求志賦》。
語稱人之所好，必舉嘗欲以為志。余之生也，百無一厚者，惟古學庶幾乎可媚。嗚呼！師道之不存，安能盡識乎疑義。樂夫夫子之《春秋》，病三家之若仇。得啖趙疏鑿之與損益，然後知微旨之可求。乃服膺而誦之，見聖人之遠猷。長風廓其群翳，赤日臨乎大幽。又似車堅馬良，善御者涉乎康莊。高帆巨舟，工泛者順其安流。如魚之就貫，如繭之獲抽。伊尹和齊於五鼎，箕子區分乎九疇。酌大中於萬古，偉聖心之獨斷。宜乎沮齊侯於夾穀，斬正卯於兩觀。溝公墓以掩廢逐，隳私城而防僭亂。用千載之遺法，發一辭而可判。況先生之指歸，屹波濤而畔岸。雖戇昧而不開，亦思之而過半。範武子曰：「君子之於《春秋》也，沒身而已矣。」 吾謂斯言之不誕。
椒梧既謝，屈原增傷。菱先雁敗，柳徇蟬荒。日落深宮，十四等皆為麗絕。雲愁大澤，九百裏盡欲飛揚。暑退未退，宵長未長。傍寶階以尋冷，當綺疏而薦香。飄飄拂拂，悄悄悵悵。省團扇以搖清，昵瑤琴而泛雅。石穩將臥，筇輕欲把。沈尹見王筠佳詠，不覺書之。謝傅感桓伊哀箏，無端涕下。單棲悟早，共賞情多。應從遠壑，定降明河。病樹一枝，度日空懷越奏。輕帆十幡，乘秋好唱湘歌。殷浩休談，楊寵自舞。粉初漬而題媚，塵適消而畫古。正在安榴館裏，寂寞饒潘。暫登酸棗台時，淒涼付庾。潛生翠被，暗著金樓。銖銖減癖，斛斛量愁。草元者逐貧無暇，梯附者結客而遊。暮雨陵邊，有魏主常聞之樂。夕陽池上，有蔡姬曾蕩之舟。恨鎖疏煙，襟披遠水。露桂方澹，風篁或倚。鄂侯之餘冷猶在，江令之宿酲初起。道氣全衰，離情遍駛。許玉斧神超碧落，仰接應難。成花君怨別青宮，追傷未已。
於惟聖人，誌氣如神。百物自化，四靈薦臻。是以鳥獸浸其惠澤，昆蟲懷其深仁。福應尢盛，休祥日新。不然，何以靈龜挺出，飛龍來賓。羽族降而集鳳鳥，毛群格而畜麒麟。莫不率彼飛走，荷此陶鈞。或群或友，是擾是馴。夫其時然後動，動而斯中。葉休明之德，邁川嶽之貢。負圖騰大河之龍，銜詔引丹穴之鳳。介蟲稱長，將開奧以應期。肉角為二，示有武而不用。原夫契時也其感不一，效靈也其數惟四。為皇極之休徵，作太平之盛事。然後魚鮪不淰，知化而鱗萃。禽獸不狘，懷德而麇至。非夫天子睿哲，黎元厎寧，惠化廣被，品物流形，則何能光有九土，克擾四靈。美元功而不宰，仰洪德而惟馨。在郊藪則棲托以自適，聞簫韶則率舞而來庭。且如羲之道昌，龍圖有章。姒之功成，龜書呈祥。或馴麒麟，或降鳳凰。彼皆一者之或出，未若四者之來王。又若龍鬥鄭洧，麟傷魯野。鳳有詠何德之衰，龜有靈而夢是假。興宣父之歎，運未遇焉。葉夏後之祥，道之行也。出處則以待時乎，隱現而允符王者。聖德可大，靈物可嘉。遊宮沼兮騤騤無懼，鳴苑囿兮鏘鏘不嘩。遼東獻豕，又何足數。越裳貢雉，失其所誇。惟明王之理天下也，垂衣恭己，修禮達義。儀形陰陽，昭蘇品彙。天不愛道，則乾符應命。地不愛寶，則坤珍表瑞。然後萬物可得而賓，四靈可得而致。
秋蟲，蜘蛛也。致身綱羅間，實腹亦網羅間。愚感其理有得喪，因以言賦之曰：
物之小兮，迎網而斃。物之大兮，兼網而逝。網也者，繩其小而不繩其大。吾不知爾身之危兮，腹之餒兮。籲！
天隨子宅荒少牆，屋多隙地，著圖書所，前後皆樹以杞菊。春苗恣肥，日得以采擷之，以供左右杯案。及夏五月，枝葉老硬，氣味苦澀，旦暮猶責兒童輩拾掇不已。人或歎曰：「千乘之邑，非無好事之家，日欲擊鮮為具以飽君者多矣。君獨閉關不出，率空腸貯古聖賢道德言語，何自苦如此？」生笑曰：「我幾年來忍饑誦經，豈不知屠沽兒有酒食邪？」退而作《杞菊賦》以自廣雲。
惟杞惟菊，偕寒互綠。或穎或苕，煙披雨沐。我衣敗綈，我飯脫粟。羞慚齒牙，苟且粱肉。蔓延駢羅，其生實多。爾杞未棘，爾菊未莎。其如予何！其如予何！
書編百氏，病載千名。將有濱於九死，諒無敵於餘酲。窗間落月，枕上殘更。意欲問而無問，夢將成而不成。心悄悄，目瞠瞠。愛靜中而人且語，愁曙後而雞已鳴。才遭藺轢，適別恩情。屈大夫之獨醒，應難共語。阮校尉之連醉，不可同行。氣縷支綿，神雜色沮。前歡已誓於拋擲，往事空經乎思慮。有馘卓擒伶之伍，我願先登。有殛狄放杜之君，臣能執禦。聿當拔酒樹，平曲封，掊仲榼，碎堯鍾。先刊美椽，次削真龍。編虎須者寧教畔去，持蟹螯者不要相逢。欲倚還眠，將詞又默。深窮寂寞之境，別有淒涼之域。黃昏細雨，迷途而不到長亭。白晝繁花，失意而初歸故國。背枕求穩，牽幃就黑。秋應平子分與，渴是相如傳得。感物逾嗟，懷人有惻。謝月鏡共王清去，去不乏風流。杜蘭香別張碩來，來更無消息。冠纓不禦，杯桉空陳。徒殲燕燕之髀，浸費猩猩之唇。牛心表異，熊掌稱珍。翦雲夢{艸豈}，采泮宮芹。周子之菘向晚，庾郎之韭初春。加以歐川桂蠹，潁穀榆仁。雖馳心於萬品，且忘味於茲辰。莫話三年，誰雲五鬥。從齊奴車騎如水，任阿寧風姿似柳。仙莫得而媒，豔何能而有。麟毫簾近，遮雲母不足驚心。琥珀釧將，還玉兒未能回首。或乃強迎賓友，力答箋書。落魄不啻，壓伊有餘。襜褕猶懶整，解散固慵梳。卞七蔚專諷蝦蟆，誠堪竊笑。莊周子化為蝴蝶，實是憑虛。客曰雖鯖鮓能珍，微風可折，豈比夫榴花竹葉之味。酃水中山之碧，必能醺骨酡顏，潛銷暗釋，況前覆乃後車之警，獨行為眾人之僻。不然吾將受教於聖賢，敢忘乎歡伯。
彼碧者草，雲書帶名。先儒既沒，後代還生。有味非甘，莫共三山芝校。無香可媚，難將九畹蘭爭。叨詞林畔種，在經苑中榮。翠影臨波，恐被芙蓉見鄙。貞姿傍砌，愁為芍藥相輕。發葉抽英，因天受性。紛稚圭池上之宅，拂仲蔚門前之徑。不省教施異術，安得返魂。未嚐輒入明廷，何當指佞。幾臨寒日，幸到青春。莎蕊未傳於漁父，蒲茸竊詠於詩人。霜亦曾沾，潘令偏知白Ε。風嚐遍起，宋生惟道青蘋。栽培隻倚於賢鄰，搴擷長憂乎稚戲。出慚無用，舒還有異。當琴操發伯牙山水之情，值儒編動鑿齒陽秋之思。敢曰求友，寧忘慕義。吳娃楫上，空羨苔滋。魏主帷中，惟通蕙氣。或乃蘭榮越徼，薰茂周原。幽搜莫及，興詠徒存。此則對仲舉蕭疏之室，處子山搖落之園。不識深宮，豈是曾為帝女。非侵遠道，誰言能憶王孫。徒愛其斂疏煙，披曉露，弱可攬結，勻能布。蕭蕭而不計榮枯，漠漠而何於好惡。金燈照灼，尚驚秦帝之焚。粉蝶留連，真謂羽陵之蠹。爾乃高超籬菊，瑞許階螢。我則惟親誌士，每聚流螢。豈便離蒿萊於隙地，希杜若於遙汀。倘遇翰林主人之一顧，庶長保於青青。
日正融冷，春歸飾荒。睹一時之流恨，撫萬古之遺香。問人則不屈不宋，說地則非瀟非湘。搴其榮煙攜而動色，擢其體雪挺而騰光。諷畔牢愁，子雲於焉華皓。吟哀時命，曼倩由是摧藏。情思矜年，慵情畏晚。胡繩係晷以難駐，難揭車載春而不返。陋君折楊柳，須為送行。陋君采芙蓉，仍勞贈遠。豈如陰晴互出，稚豔相迎，隈回鳳喜，怨盻鴻驚。侍笑者青琴作號，顧謂者碧玉為名。偷襞積，競縈盈，目斜波而水怯，鬢疊葉而雲爭。蘭在口以時聞，嬌如連瑣。蕙牽心而不定，飄若懸旌。契叩難申，融怡自許。石能潛遁以求偶，山亦浮來而命侶。誓不為岩阿竹，冉冉孤生。誓不為澗底鬆，亭亭獨處。於是欺皓本，掩縮蕤，房紅者自破，蒂縹者誰披。望懷沙之浦，詠遺襟之詞。煙分而麝墨猶濕，綺斷而龍刀合知。隻言長信長門，年年可恨。未必傾城傾國，個個生悲。臨階躑躅以虛徐，當戶薔薇兮綽約。蜂咋葉而先盡，鶯踶枝而易落。未若北堂公子，樹芳草忘憂。南國佳人，佩生香辟惡。露茁煙冶，風條翠謔。不知海傍之期遠，不信人間之命薄。休為上計掾，空尋寶釵。聊作侍中郎，且乘金絡。別有廬江小吏，蜀郡長卿，或支離而築恨，或調笑以衷情。不同乎稟簪裾而霧悄，秉禮義以霜明。鄭交甫則江邊佩解，萼綠華則席上詩成。彼貽神而致問，皆護節而舍貞。竦擢自持，雖陳辭而往訴。遷延卻立，終抱恨而難平。淚滴堪穿，腸回好係。蟲絲織怨以成段，象酒蠲愁而判劑。江仆射之孤燈向壁，不少淒迷。張記室之少婦當壚，應還細麗。景方駘蕩，思已低摧。酒皮於子建為使，花困於靈均作媒。何庶物之相負，痛妍華而未回。莫與心傷，瑤圃從驚鵜鴂。如防膽怯，空屏宜畫魁堆。剩欲追尋，徒嗟緬邈。杯形連理而終在，扇樣合歡而可學。若遇劉公伯雅，夢亦沉沉。如逢王母少兒，晝還數數。
餘讀玉溪生《虱賦》，有就顏避蹠之歎，似未知虱，作《後虱賦》以矯之。
衣緇守白，發華守黑。不為物遷，是有恒德。小人趨時，必變顏色。棄瘠逐腴，乃虱之賊。
謝文靖，桓宣武，王東亭，郤北府，相與叩易論元，驅今駕古。散入神明之賾，中稽道德之祖。理窟未窮，詞源漸吐。支上人者，浮圖其形。左擁竹杖，右提山銘。於焉就席，引若潛聽。俄而齧缺風行，逍遙義立。不足稱異，才能企及。公等盡矚當仁，咸云俯拾。道林乃攝艾衲而精爽，捉犀柄以揮揖。天機發而萬目張，大壑流而百川入。於戲！世路欹斜，藏訛掩瑕。陽矜莊而靜默，暗奔競而喧嘩。貞襟枳棘，奧旨泥沙。雖然絕代清談客，置此聊同王謝家。
獬廌出乎唐堯之年，神羊至於我後之前。雖一物異見，實兩時皆然。既曰珍祥，亦稱絕異。是考其跡，莫問所至。乃審厥生，不知其自。步元墀以龍擾，向彤庭而鶚視。夫其紅纖之狀，周正之儀，搏風比毳，素絲類皮。人間之所常睹，天下之所備知。蓋神羊之末事，羌難得而稱奇。及至一人視朝，百辟鹹矚。張羅杞梓，列布瓊玉。雖衣冠有貌，槐棘祇肅。為公卿以是匿，匪神靈而不觸。爾羊來思，其儀孔嘉。望表知裏，揆瑜識瑕。於是騰雙眸而舉柱，聳特角而觸邪。當之者則立成於犴獄，見之者則固節於邦家。無正不彰，無奸不屈。常在公而為言，匪從已而犯物。百發百中，或受命於神祇。黨無偏，寧奉辭於綸綍。則知為聖得一以理，人得一以靈。豈比賁羊下潛，空呈怪於季井。商羊上舞，徒表珍於齊庭。日者神直簪筆，風潛衣繡。順素節以擊揚，奉白簡而彈奏。指之者豺狼不避，觸之者回邪莫漏。彼神羊之信靈，請從古而歸獸。
陸子居全吳東，距長洲故苑一里，闔關不通人事，且欲吟詠情性。曰燕居，則仲尼有之矣。曰卜居，則屈原有之矣。曰閑居，則潘嶽有之矣。曰郊居，則沈約有之矣。既抱幽憂之疾，複為低下之居，乃作《幽居賦》。其序云：餘少學窮元，早持堅白。其生也懸贅附疣，其材也戴癭銜瘤。居無養拙之資，出有倦遊之歎。初張蓬矢，嚐逞誌於四方。末佩椒蘭，敢違仁於一日。雖家風未泯，而世德將衰。門等韋平，材兼魏邴。激清芬而鎮俗，追雅望於圖形。荀勖乃天下表儀。裴秀為朝端領袖。朱輪十乘，紫誥千篇。炳若星辰，粲乎竹帛。俯觀圖牒，謬辱孫謀。五鼎蕭條，賜書零落。漆工酒保，幾欲沉淪。故栗空桑，屢瞻摧折。劉超劉毅，俱無儋石之儲。許邁許詢，但有山林之誌。思鑿坯而遁，聊倚樹而吟。師道氣於龜腸，扣兵鈐於魚腹。窮年學劍，不遇白猿。隔日伏痁，未擒黃鷁。止則葭牆艾席，行則葛履柴車。仲宣方玩於棋枰，叔夜還眠於鍛灶。既以草知晦朔，木讓榮枯。因推墨別為三，複悟儒分至八。何晏之言道德，不及王生。鄭元之注《春秋》，才同服氏。初陳梗概，漸入精微。探桓範之智囊，掘張憑之理窟。遺其耳目，然後謂之聰明。差若毫厘，焉足言乎大小。加以病惟鬥蟻，力止戡蟬。簾帷非翡翠之榮，鍾鼓豈爰居所樂。遂求衡泌，聊以棲遲。建一畝之宮，忝稱儒者。置十金之產，雅葉中人。晏子以囂塵可容，曹公以泥水自蔽。羅含宋玉，嚐少出於荊蠻。蕭相武侯，亦潛居於僻巷。楊德祖家惟弱柳，殷仲文庭隻枯槐。馮衍薑辛，繁欽苔碧。複有稻名半夏，藥號恒春。長榆亦降星精，修竹乃生雲母。潘安館裏，當聞柰素瓜甘。庾信園中，亦話棗酸梨酢。竊觀留詠，雅尚清風。今古攸同，聖賢何遠。武仲遊於沛澤，伊尹耕於有莘。予欲無言，回不願仕。神交六位，方為賣卜之人。歌動五噫，竟作賃舂之客。況有布縚綸帽，尚足朝昏。羽扇貂裘，猶堪寒暑。得以書抽虎仆，射用牛螉。自理茶租，閑被釣褐。經稱小品，還下二百簽。賦謂名都，略點八十處。下問得犁塗之義，塗聽聞訴怒之詩。既已逢原，遂成摛翰。非因授簡，初擬遺鞭。不能粉飾大猷，且用元黃稗說。貽於好事，希逢得意而傳。責以壯夫，甘受子雲之笑。賦云：
泰伯勾吳，通侯舊裏，地接虎邱，門連鶴市。比顏巷兮非陋，方賜牆兮猶峙。樂令有名教之樂，必以仁行。莊生乃道家者流，鹹從達起。彼既得矣，予何謝焉。欲神遊於浩氣，法大隱於遺編。魯仲孫衣止七升之布，欒武子食無一卒之田。賤不容憂，貧惟可賀。冥心而姑務藏疾，卷舌而誰能擊墮。爭先敢脫乎牛車，自給方營於馬磨。噫！秦時亡命，竟作帝師。籲漢末遺臣，皆稱王佐。吾焉用此，仆病未能。藝合歡求解憂之力，餌陟厘明攻冷之徵。悲少歌於趙壹，喜長嘯於孫登。萬古騷人，遠追乎橘浦。百金漁事，近出於鬆陵。非慕偷桃，還憐嗜芰。何慚尺蠖之屈，未損丈夫之誌。投簪隱幾，聊思夷甫談元。搦劄彈毫恥效文通奏記。夫靜者躁之君，名者實之賓。進不參於多士，退宜追乎逸人。頌厥土之三壤，托高風於四鄰。才袪燥濕，稍遠囂塵。以日係時，且複窮於魯史。穿池種樹，正欲類於齊民。室乏崇壇，墉非縮板。因坎[QVDC]以為洫，藉蒙籠而表限。孟戒無是非之心，阮通能青白之眼。龜床鹿幘，訝招隱兮何遲。橡飯菁羹，笑謀生之太簡。是知名安可釣，筆不堪耕。有白鳳之才，乃先為贅客。有雕龍之辯，然後為狂生。雄自投而幾死，禰流慟而將行。外嬖方施，孟子虛陳乎仁義。中讒既勝，韓非徒恃其縱橫。況複支離壹鬱，尢陋謇吃，才甚微而寡文，體素羸而多疾。陰鏗藥銚，披曉幌以皆來。徐邈酒鐺，擁寒爐而必出。自然忘物我，混窮通，將大宗師理葉，與握真宰情同。優遊塞馬，脫落冥鴻。竊慕王晞，眷戀於良辰美景。深符謝朓，留連於明月清風。得不分碕岸而飾荒台，輟金錢而營佳樹。蓴絲兮欲縈千里，草帶兮初圍十步。頹垣抱碧，無非海發山衣。暗座飄香，盡是鬆肪桂蠹。加以籬邊種菊，堂後生萱。覆井之新桐乍引，臨窗之舊竹猶存。花妨過帽，柳礙移門。鹿去而雲遮絕洞，樵歸而水繞孤村。遇境逍遙，就魚鳥之性樂。開襟散誕，見羲皇之道。尊早濯元泉，屢遊庭苑。憂廢學而將落，懼無文而不遠。豹管閑窺，羊歧忘返。搜束皙之亡缺，補陳農之遺遁。梁世祖府充名畫，或得奇蹤。任敬子家聚群書，率多異本。何嚐仿佛，莫究分毫。徒羨玉杯珠柱之號美，象格犀簪之態高。寧容樸野，不稱蓬蒿。悵殘編之未構，奚雅具之為勞。況乎棲平蕪古木之地，壯被褐擁篇之事。宜其梓合巾箱，藤交餅笥。炊秕稗以為食，剖瓠匏而作器。荷而行，據梧而睡。妖寧勝德，休占賈誼承塵。醉可全真，但舞王戎如意。其間豁爾，此外蕭然。薑肱則惟臥一被，江革則還留半氈。望夫子之門牆，仍過數仞。顧先生之履襪，不啻雙穿。敢驚時而獨行，聊內視而返聽。豈可浪發元關，虛搖譚柄。夜將半而誰容，月每旦而誰評。清言不屈，孫劉詎減於中軍。善講無窮，支許那輕於小令。或抽易軸，或扣元端，演精微於簡易，消澹泊於危難。澄如止水，畟若長竿。與牛心者赴敵，持麈尾者登壇。交衡而矛戟初利，頓挫而風霜正寒。興公雅韻，仲祖旁觀。始信何才，當指地於丞相。方知習捷，抗彌天之道安。彼落而無容，且蕭條而高寄。兼耳目以鹹外，曷邱園之足賁。幸春物之向榮，列天姿而見遺。陰者負而陽者勝，孰謂兩儀。瘠者緩而腴者先，奚雲一氣。真宰難問，洪鈞肯留。人間未適，象表何求。縱使陶煙霞而傲睨，騎日月以嬉遊。乘剛直上，攝景冥搜。縱橫兮四海，飛揚兮十洲。讀仙苑之琅書，安能解慍。傾洛公之金醴，幾得消憂。不假大招，寧馳別國。悲故鄉之何在，望平原之無極（陸鄉在平原乃遠祖所封之地）。歎鍾鼎之沉光，向漁樵而騁力。庚桑有道，猶居畏壘之顛。接輿佯狂，亦取杶櫨之食。徐誇下舍，陶愛吾廬。上法於陵之畦圃，旁分建業之村墟。時牽奄枼，自把渠疏。友乏惠施，莫解連環之義。醫無文摯，誰知方寸之虛。存其道而或通，失其居而久旅。才將命兮分坎[QVDC]，性與時兮甘齟齬。閑遊廣澤，願學弋於蒲且。終蹈滄溟，更移家於苧嶼。夫動以勞吾身，靜以休吾神。苟能推其用舍，自足究乎天人。思任誕於窮簷，何辭井臼。不求容於側徑，何患荊榛。沉冥者樸素之源，毀譽者浮華之轍。蓍名聚雪，仍招死草之譏。琴號落霞，尚被枯桐之說。值聖則幽讚成功，逢賢則雅音攸發。同於德者，大亦宜然。殷宗命相於岩下，周武迎師於渭邊。有東山北郭之風，才能養素。無左車右侯之計，未足圖全。嗟浩歎而長吟，畏蘭凋而蕙歇。清樽方灩於瑤水，寶瑟坐凝於華月。歸田少接，猶疑斥鷃追飛。羽獵相逢，可謂無鹽唐突。
苟卿子有《蠶賦》，楊泉亦為之，皆言蠶有功於世，不斥其禍於民也。餘激而賦之，極言其不可，能無意乎？詩人碩鼠之刺，於是乎在。
古民之衣，或羽或皮。無得無喪，其遊熙熙。藝麻緝纑，官初喜窺。十奪四五，民心乃離。逮蠶之生，繭厚絲美。機杼經緯，龍鸞葩卉。官涎益饞，盡取後已。嗚呼！既豢而烹，蠶實病此。伐桑滅蠶，民不凍死。
杯可延年，簾能照夜。直為絕代之物，以速連城之價。爾材雖足重，質實無妍。徒親翰墨，謾費雕鐫。到處而人爭閣筆，相逢而竟欲投篇。若遇左太衝，猶置門庭之下。如逢陸內史，先焚章句之前。寶跗非鄰，金匣不敵。真堪諫諍之士，雅稱元靈之客。謝守邊城雨細，題處堪稱。陶公嶺畔雲多，吟中合惜。或若君王有命，繭素爭新，則以火齊水晶之飾，龍膏象齒之珍，窺臨舊牘，襞染生春。衛夫人悶弄彩毫，思量不到。班婕妤笑提丹筆，眄睞無因。若自蕺山，如當榧幾。則叨居談柄之列，辱在文房之裏。誠非刻畫，幾受譴於纖兒。終假磨礲，幸見容於夫子。可以資雪唱，可以助風騷。莫比巾箱之貴，堪齊鐵硯之高。吟洞庭之波，秋聲敢散。賦瑤池之月，皓色可逃。若有白馬潛心，雕龍在口，鉤羅不下於三篋，裁翦無慚於八斗。零陵石化，肯後於雙飛。元晏書成，願齊於不朽。
辱示近年作者論文書二篇，使仆是非得失於其間。仆性雖極頑冥，亦知惴息汗下，見訁互訶之甚難，招怨患之甚易也。況仆少不攻文章，止讀古聖人書，誦其言思其道而未得者也。每涵咀義味，獨坐日昃，案上有一杯藜羹，如五鼎七牢饋於左右。加之以撞金石萬羽籥也，未嚐幹有司對問希品第，未嚐曆王公丐貸飾車馬，故無用文處。江湖間不過美泉石則記之，聳節概則傳之，觸離會則序之，值巾壘則銘之。簡散誕放，無所諱避。又安知文之是歟非歟？生過聽，德我太甚。苟嘿嘿不應，非朋友切切偲偲之義也。故扶病把筆，一二論之。
曰「我自小讀六經，孟軻、楊雄之書，頗有熟者，求文之旨趣規矩，無出於此。」及子史，則曰「子近經，經語古而微。史近書，書語直而淺。」所言「子近經」近何經？「史近書」近何書？書則記言之史也。史近《春秋》，《春秋》則記事之史也。六籍中獨詩書易象與魯春秋經聖人之手耳。《禮》《樂》二記，雖載聖人之法，近出二戴，未能通一純實，故時有齟齬不安者。蓋漢代諸儒爭撰而獻之，求購金耳。記言記事，參錯前後，曰經曰史，未可定其體也。按經解則悉謂之經，區而別之，則《詩》《易》為經，《書》與《春秋》實史耳，學者不當渾而言之。且經解之篇句名出於戴聖耳，王輔嗣因之以《易》為經，杜元凱因之以《春秋》為經。孔子曰：「學詩乎？學禮乎？易之為書也，原始要終。知我以《春秋》，罪我以《春秋》。」未嚐稱經，稱經非聖人之旨也。蓋出於周公諡法，經緯天地曰文故也。有經書必有緯書。聖人既作經，亦當作緯。譬猶織也，經而不緯，可成幅乎？緯者且非聖人之書，則經亦後人強名之耳，非聖人之旨明矣。苟以六籍謂之經，習而稱之可也。指司馬遷、班固之書謂之史，何不思之甚乎？六籍之內，有經有史，何必下及子長孟堅，然後謂之史乎？孔子曰：「吾猶及史之闕文也。」又曰：「質勝文則野，文勝質則史。」又曰：「董狐古之良史也。」此則筆之曲直，體之是非，聖人悉論而辨之矣。豈須班馬而後言史哉？以《詩》《易》為經，以《書》《春秋》為史足矣，無待於外也。謂「經語古而皆微」，則《易》曰：「履霜堅冰至。初筮告，再三瀆。瀆則不告，苦節不可貞」之類，果純古而微乎？謂 「史語直而淺」，則《春秋》書「考仲子之宮，初獻六羽，及齊師戰於乾時，我師敗績。辛巳有事於太廟，仲子遂卒於陲。壬午猶繹萬入去籥」之類，果純直而淺乎？經不純微，史不純淺，又可見也。言文之不可立論，則曰「《春秋》不當言無使滋蔓。」又曰「《春秋》舉軍旅會盟，豈非敘事耶？」引《左氏傳》語，微左氏敘事，悉謂之《春秋》可乎？《春秋》大典也，舉凡例而褒貶之，非周公之法所及者。酌在夫子之心，故遊夏不能措一詞。若區區於敘事，則魯國之史官耳，孰謂之《春秋》哉？前所謂「自小讀六經頗有熟者，求文之旨趣規矩不出於此，」妄矣。
又一篇曰：「某文也，某辭也。」文既與辭異，是文優而辭劣耳。《易》之翼曰係辭。係辭曰「齊小大者存乎卦，辨吉凶者存乎辭。故卦有小大，辭有險易。」又曰：「觀其彖辭，則思過半矣。《易》之辭非文耶？」《書》載帝庸作歌，皋陶乃賡載歌，又歌五子之歌，皆辭也。《書》之辭非文耶？屬辭比事，《春秋》教也。《春秋》之辭非文耶？禮有朝聘之辭，娶夫人之辭；樂有登歌薦之辭；禮樂之辭非文耶？《法言》曰：「往者楊墨塞路，孟子辭而辟之，廓如也。」孟軻之辭非文耶？《太元》曰：「元之辭也，沉以窮乎下，浮以際乎上。」楊雄之辭非文耶？是知文者辭之總，辭者文之用。天之將喪斯文也，天之未喪斯文也，不當稱辭。吉人之辭寡，躁人之辭多，不當稱文。文辭一也，但所適者有宜耳。何異塗雲雲哉？又曰「聲病之辭非文也。」夫聲成文謂之音，五音克諧，然後中律度。故舜典曰：「詩言誌，歌永言，聲依永，律和聲。」聲之不和病也，去其病則和，和則動天地，感鬼神，反不得謂之文乎？猶繪事組繡中有精粗耳。太凡辭人之說，不敢避墉垣援膚爪而自矜於堂奧心府也，要在引學者當知是事以明之而已矣。師道不行，後生多泥於所習。有陷而溺者，力能援之可也。如或不同，請觀過而後罰。
天地萬物，雜然而生。聖人居其中，強為之命稱。或以義，或以形，或因其自然。天地取其義者也，日月取其形者也，鳥獸因其自然者也。人既列氏賜族矣，得不務佳名而紀之？蓋取嬰兒三月目能旬，與人喜笑相答，因以名分之。以入生人之籍，貴賤一也。故《傳》曰：「子生三月之末，擇吉日，翦發為髻，妻以子見於父，執子之手，咳而名之。」夫告宰曰：「某年某日生。」宰告閭史，書為二，其一藏於閭府，其一獻於州伯，州伯命藏諸州府。諸侯世子則名而告之廟，為宗主也。天子則告於郊，見於天，明當繼父承天也。二十而冠，冠而字之，表其成人也。所謂名以立身，字以表德也。申繻曰：「名有五，有信有義有象有假有類。以名生為信（若魯公子有），以德命為義（若文昌武發），以類命為象（若孔子首象尼某），取於物為假（若伯魚名鯉），取於父為類（若子同與父同生日）。不以國，不以官，不以山川，不以隱疾，不以畜牲，不以器幣。周人以諱事神，名終將諱之故也。三代之時，至殷尚質，直以生日名之，太甲、太乙、武丁是也。周以伯仲次之，太伯、仲雍、叔達、季曆是也。自周以降，隨事而名之，至有黑臀、黑肱之鄙，羊肩、狐毛之異。負芻之賤，禦寇之強，杵臼、蘧篨、髡頑、狂狡、無知、無忌、不壽、不臣，皆名不正而言不順也。魯叔孫莊叔之敗狄也，以虺豹名其子。晉穆薑以條之役生太子，命之曰仇，其弟生又以千畝之戰，命之曰成師。師服曰： 「異哉君之名子也，始兆亂矣。」漢靈帝名二子曰史侯、董侯。既立為帝矣，後皆退之為諸侯之應也。如此吉凶悔吝，於是乎皆在。古人生而名之，長而行之，尚存其樸也。末世浮偽日生，幼雖行於閨門，長不達於州裏，故又有官名小名之別。苟不因事而載之，則幼之名，沒然不聞於後矣。彼吉凶悔吝，何從而知之？今自秦漢以來，編而紀之，至於神仙玉女之名，婦人臧獲之字，亦無棄焉。及名涉怪奇，近於圖讖者，亦附於內，謂之《小名錄》。夫近者詳，遠者略，勢使然也。其間遺落，請俟博聞。
叢書者，叢脞之書也。叢脞猶細碎也，細而不遺，大可知其所容矣。乾符六年春，臥於笠澤之濱，敗屋數間，蓋蠹書十餘篋。伯男兒才三尺許長，毀齒猶未遍。教以藥劑象梧子大小外，研墨泚筆，供紙劄而已。體中不堪羸耗，時亦隱幾強坐。內壹鬱則外揚為聲音，歌、詩、賦、頌、銘、記、傳、敘，往往雜發。不類不次，渾而載之，得稱為叢書。自當諼憂之一物，非敢露世家耳目，故凡所諱，其中略無避焉。
龜蒙讀揚雄所為書，知《太元》準《易》，《法言》準《論語》。晚得文中子王先生《中說》，又知其書與《法言》相類。道之始塞而終通，子雲軌範不足當也。何者？子雲仕於西漢末，屬莽賢用事。時皆進符命取寵，雄獨默默以窮愁著書，病不得免，人希至其門，止一侯巴從之受《太元》《法言》而已。文中子生於隋代，知聖人之道不行，歸河汾間，修先王之業。九年而功就，謂之《王氏六經》，門徒弟子有若钜鹿魏公、清河房公、京兆杜公、代郡李公，咸北面稱師，受王佐之道。隋亡，文中子沒，門人歸於唐，盡發文中子所授之道，左右其理。太宗每歎曰：「魏徵教我功業如此，恨不使封德彝見之。」逮今十八聖，舉其君必曰太宗，舉其相必曰房魏，上下之心恥不及貞觀，則生人受賜足矣，豈非文中子之道始塞而終通乎？丈人文中子外諸孫也，誦文中子之書不絕於口，率弟兄耕稼以自給。一旦訪龜蒙曰：「吳中兵荒來，人不足犬豕之食，安能遂退藏耶？吾從子相天下矣，吾西而見之。」龜蒙曰：「丈人外族之門人實作良輔，今復家有丞相，必以房魏之道致君中興。是內外有德於四海也，此行徒東歸乎？昔丞相未升甲科時，年才出弱冠，龜蒙幸得參遊中，以兄事之，許與膠固，形於詠歌。及丞相為朝钜儒，居侍從之列，龜蒙江湖邊叟，病不能起。一耒而耕，一船而漁，有文三十編，有書數千票，未嘗幹東諸侯，故沒沒然無一人道著名字。今丞相方築太平之基，架群材立清廟，丈人承間宴語幽仄。試丞相意，復念以小杜城北秋霖聲高中夜對榻有苦吟生耶？」因丈人之行，敘房魏得王佐之道，丞相追貞觀之風。小子復言曩日之分，雜而書之，用以為送。
侯生嚐舉進士，名彤，作七言詩甚有態度。不見十年，自云「再貢於有司，藝不中度，輒得黜。齟齬不與世合，去入老子法中作道士，更名雲多。居太白山，在雍西南梁州之地。若寒，霜雪恒積。雖夏五六月，赫日在上，群峰若焚，我獨皓然，玉竦岩壁。澗壑之木，不數百年不能為材。及其堅良，又不與他等。民乘是氣，皆壽而不衰，況養生者耶？吾今南遊天台既，將複而老焉。」餘曰：夫物命乎天者，人不能有。存乎人者，天不能奪。推其氣則謂之一，考其命則有懸絕不類者焉。居恒寒之地而不夭者，吾不信也。居恒燠之地而不壽者，吾不信也。信其命乎天者，人不能有而已矣。《傳》曰：「仁者壽」，則恒寒之地，不仁者夭而死矣。恒燠之地，仁者壽而生矣。苟恒寒之地壽其不二者，恒燠之地天其仁者，是寒燠為不祥之氣，又何以佐天地之生植乎哉？如此則居寒而壽，居燠而天，吾益不信也。信其存乎人者天不能奪而已矣。或曰：「仁者壽，不仁者亦壽。不仁者天，仁者亦夭。」吾又不知命乎天存乎人，果可信乎未也。無乃自壽自夭自仁自不仁耶，天不能與之，又安能奪耶？信矣！子姑務乎仁，無以山寒自欺，則吾亦信子之壽矣。
小雞山在震澤西，出吳胥門，背朝日行四十裏，得野步市曰光福。光福西五裏，得土山。山土多石寡，無大林木，率生小櫟樸樕，皆薪材，直吳之爨，此為助焉。連延廣袤不一，其主為書，畫界疆以相授。自塚至麓，凡二百弓。東北倍高而加半焉，餘所置多少如此。餘家大小之口二十，月費米十斛。飯成理魚蔌輩，十斛薪然後已。四時賓祭、沐浴浣濯、疾病湯藥、糜粥在外，歲入五千束足矣。其掌而供事者曰顧及，小雞之樵也。乾符六年春弗雨，夏支流將絕，八月暴雨，而巨艑可實而行之矣。九月朔，方置薪二百五十於門。召而責之曰：「吾一夏來，撤敗屋拔庭草以炊。雨之明日，望爾來矣。何數廉而至晚，得非赭吾山而為汝之利耶？老而欺，如名惡何？」及笑曰：「吾年餘八十矣。元和中，嚐從吏部遊京師，人言國家用兵，帑金窖粟不足用，當時江南之賦已重矣。迨今盈六十年，賦數倍於前。不足之聲聞於天下，得非專地者之欺甚乎？吾有丈夫子五人，諸孫亦有丁壯者。自盜興以來，百役皆在，亡無所容。又水旱更害吾稼，未即死，不忍見兒孫寒餒之色。雖盡售小雞之木，不足以濡吾家，況一二買名為偷乎？今子一煬灶不給而責吾之深，吾將欲移其責於天下之守，則吾死不恨矣。」餘歎之曰：「汝之言信也，然不當發於餘。汝姑歸。」與之酒。繼之以歌云：
長其船兮利其斧，輸予薪兮勿予侮。田子登兮穀予庾，突晨煙兮蓬縷縷。窗有明兮編有古，飽而安兮惟編是伍。時不用兮吾無汝撫。
