京百司至於天下郡府，有曹署者，則有公廚，亦惟食為謀，所以因食而集，評議公事者也。繇是凡在厥位，得不遵禮法舉職司，事有疑，獄有冤，化未治，弊未去，有善未彰，有惡未除，皆得以議之，然後可以聞於太守矣。冀乎小庇生靈，以酬寸祿，豈可食飽而退，群居偶語而已。況虔居江嶺，地扼咽喉，有兵車之繁，賦役之重。苟一物為害，則萬姓何辜？一綱不提，則七邑何守？同舍諸公，得無屬意焉？小子承乏，每慚屍素，志求短拙，憂心忘餐。或有公事之稽留，獄訟之冤滯，六曹之臧否，百姓之慘舒，農桑之失時，鄉閭之蠹弊，聞見所未及，才智所未臻，希會饌以言之，共裨風化。院食堂舊基圮陋，咸通七年夏，前太守隴西公，遇時之豐，伺農之隙，因革廨署，爰立茲堂。環之高樓，翼之虛楹，有風月之景，花木之陰；無燥濕之虞，墊陷之慮。聚於此者，得無愧焉。處廣廈，宜念巢居露寢者；食兼味，宜念糊口甑塵者。夏清涼，宜念曝日而耕者；冬溫燠，宜念卒歲無衣者。苟用心如是，則日食萬錢，無以為愧，豈惟公膳哉？自創建之後，於今七年，未有紀述，深以為缺。小子伏役之暇，好讀書為文，雖顧不才，聊用直錄。咸通十三年五月三日記。
龍爭虎鬥兮，萬象交奔。鏃盡兵窮兮，白日猶昏。潛豹略而久困，割鴻溝而兩存。臨屹屹之重關，平分海抽。指遙遙之一水，畫斷乾坤。秦之末世也，鹿走中原，人殃下土。天垂不定之氣，代作分爭之主。皆欲嗬叱群類，鞭笞萬宇。或功侔擘嶽，埽氛祲以將清。或力並觸山，缺穹昊而未補。爭馳羽檄，欲定雲雷。共假長山之隔闊，請如橫漢以昭回。劈六合以中裂，割八紘而半開。於是對戢雄棱，俱停執馭。盟高岸以斜指，約中流而內據。霜戈雪刃，擁雲陣以東歸。火幟虹旗，扶日輪而西去。險隘瓜剖，沉深帶橫。兩曜而寧休暈蝕，重宵而未落欃槍。晉魏周韓，出地表而共宗函穀。燕齊楚越，徹天涯而盡屬彭城。池暫彌堅，人煙漸隔。瘡痍詎息於餘略，兵甲俄循於舊跡。孤軍外鎖，截南北於千城。萬馬重來，並華夷於一擲。由是霾陰再合，霆霹交侵。強者功淺，弱者機深。空欲限溝洫之迢遞，閉關河之阻尋。分地理而不分天理，割波心而不割人心。及夫垓下之劍不還，江上之師莫遏，始知風閣之難處，徒想鴻溝之獨割。至今京索之原，古津空闊。
廣明初，梓州浮圖祠大小共十二。慧義居其北，兜率當其南，牛頭據其西，正觀距其東。上臨絕壁，下瞰長江。青靄屬天，纖塵莫及。巉岩險峭孤標勢盛，諸寺讓焉。自儀鳳元年置，本號清居，尋改真觀。凡一百六十七年，會昌中，例從毀廢。大中時，內大德僧知元，與工部李侍郎同議興復。功業未就，屬蠻獠猖狂，將犯西蜀。有三藏僧洪照，召諸寺僧智海等，於舊基置降魔壇，號曰無能。節度使尚書獨孤公因給牒，置院利人，信施洊至，飛木挽石，僦徒募工，樹立新規，因循舊跡。制未周歲而及半，創觀音像堂三間，南邊佛舍五間，山頭大閣三層七間，房廊廚庫門廡十五間。皆盡雕飾之妙，宏壯之麗。瞻仰崇峻，依歸者萬計。舊傳傳磚十三層，歲久傾欹，忽遇風雷，遲明卻正，時以龍神扶掖之異，今餘其址。又有石龕四五，兼鬼子母，下臨方泉。裏巷以高禖之饗，祈禱者眾，頗有靈異。故李公溪石前身之說，詩碑尚在。洪照姓鄭氏，虢州盧氏人。幼詣清涼金闕寺鏡公處出家，竹林寺用公處具戒。壯歲就興善寺則公處受灌頂五部大法，明五天梵字。太和七年遊蜀，初住綿州大安寺。洎返初服，再從剃落。因隸綿州開元寺，置上方轉輪經藏。十年秋，川主尚書韋公請居慧義般舟院，因得重新正觀焉。常以真言祛邪逐祟，咒水治病救人，不可勝數。咸通十三年夏六月，委化於般舟舊座。壽七十八，臘五十五。建方墳於東山。梓州諸寺山院陳跡，慧義則有庾開府王子安李北海趙蕤處士碑，牛頭則有閭邱博士均嚴員外碑，南禪院應天院則有李員外商隱淨光徹大碑，圓梵寺兜率寺則有崔相國楊相國記，靈泉院法社龕則有王校書魯記，皆雄詞健筆，抉異挑奇，相繼馳名於諸夏矣。惟正觀舊無紀述，照公門人從文，清標正直，勤苦修持，承襲岩棲，宗依明教，亦得其三密心印。乘間錄精宇之興廢，先師之行業，劘縣崖五尺請書。圭辭不獲命，書曰：「舊真觀寺，今觀音院。元始其意，照成其志，文終其事。辛丑歲正月二十七日丙子刻。」
伏見新及第進士令狐滈，是河中節度使檢校司空同中書門下平章事令狐男，舊名壽，改名滈。竊聞項年，暫曾罷舉，自父當重位，而權在一門。求請者詭黨風趨，妄動者邪朋雲集。每歲春闈登第，在朝清列除官，事望雖出於，取舍悉由於滈。喧然如市，傍若無人，威振寰中，勢傾天下。及去年罷相出鎮，其日令狐滈於禮部納卷。伏以舉人文卷，皆須十月已前送納，豈可父身尚居樞務，男私挾其解名，幹撓主司，侮弄文法？若宰相子弟總合應舉，即不合繼絕數年。如宰相子弟不合應舉，即何預有文解？公然輕易，隱蔽聖聰。將陛下朝廷，為滈家事。伏恐奸欺得路，孤直杜門。非惟取笑士流，抑亦大傷風教。伏請下禦史台子細推勘納卷及取解月日聞奏。臣職當諫署，分合上聞。
稠，僖宗朝亳州刺史，昭宗乾寧四年加金紫光祿大夫檢校工部尚書。
自大寇犯闕之後，群凶誅殄已來，大小寇逆，前後一十八度欲犯太清宮。或迷失道途，或龍神示見，終挫凶計，宮城晏然。所庇護居人，不知其數。請移真源縣就宮安置。
太皞爰興，木德啟姬周之運。靈王少海，緱嶺表登仙之慶。故王之命氏，始乎太子晉。晉生龜，襲封於太原，今為郡人也。廿四代祖褒，仕晉為大將軍，以孝敬動天，粲兮國史，流祚萬世。忠貞顯隆，軒冕官常。有國皆有，不複備列於斯誌。君諱仲建，字彥初，即將軍之遠派也。曾祖潾迨皇考坤，鹹以博識著稱，委簪纓有羈縻之患，故遁俗不仕。府君乃坤之次子矣。幼而廉慎，長而剛毅。偉其貌而孝於家，睦乎宗而潔諸已。訥言敏行，金穴山藏。用舍無遺，鶉駟一致。誠明諒直，清簡洽聞。涵穎銳於鋒铓，極逍遙於大道。武齊樂伯，劍敵莊周。縱雄辨而嶰穀潛暄，攄麗藻而綺霞爭秀。誌高氣遠，觀象紫微。當豹隱之餘芳，應處士之嘉號。非公而孰能與於此哉。識者以為懷寶不耀，至信自彰，探老氏之希夷，固全真於物外者也。方欲煉形羽化，漱液丹霄，存神於罔象之中，抱一於杳冥之內，將宣平生之大節，豈料尋師未遂，步水俄侵。賈生之鵩鳥遽延，排寢之搏膺斯及。嗚呼！春秋六十，以疾不間，終於河梁之別業。公娶清河張氏，乃班孟之名家，胎訓之清譽，蘋蘩繼代中饋，祖禰之母儀耳。故能有子一人焉，曰知教，實令嗣也。自齠季丱歲，所好所慕，已脫落常態。及成童，伯仲以孝經授，見末章有裂骨之痛，親屬以為曾閔之匹。俾專就養，克扶竭力之仁。捧藥問安，式展因心之孝。銜酸茹恨，泣血穹蒼。擗地捫心，幾將滅性於廬次。悲夫！繼夫人安氏，淑順閨閫，亦盡敬薑之禮。知教乃抑情斂涕，罄彼稱家。克己勵精，冀終大事。以其年歲在乙酉十月己酉朔廿二日庚午，至孝由是坐踴無時，徒跣備先王之制，列儀，自三城護府君之神座，歸葬於河陽縣豐平鄉趙村之北原，附大塋。啟先夫人之舊窆，合祔於斯，禮也。尚念鍾岩圯毀，江甗摧頹，曆數有期，堙滅無紀，請編是誄於泉壙。魏賓嚐遊館穀，竊覿徽音。直筆其辭，用旌孝子之慕孺。乃作銘云：
王氏盛業，姬周奕世。降及仙才，浮邱以濟。元偉孝弟，仕晉文帝。義烈汪洋，忠貞昭晰。以至於公，克揚嘉裔。猗與府君，以大其先。嗟嗟夫人，柔順其賢。孝子號天，哀親棄捐。感靈陶鶴，相彼何阡。峰巒{山累}巋，氣魄聯綿。尹默之悲涼奚及，陸機之雅賦依然。檜柏秋月，春鬆暮煙。庶山川之不易，摽誌誄於他年。
雲字景之，一字瑞卿。咸通朝官起居郎，曆興元少尹。
臣伏見今月十五日敕，除長安縣尉集賢校理令狐滈充左拾遺者，滈頃籍父威，不修子道，幹權黷貨，有口皆知。據其輿論之所谘嗟，宜於霜憲之所破碎。豈可令捧近日月，飛翔雲天。此則有罪而反榮，是乃無辜而可警也。伏惟陛下以獻文繼代，孝德承祧，臨天下以至明，示天下以至信，有善必勸，有惡必懲，分別昭彰，使人不惑也。今滈為諫官，是惡人得位，善人必疑矣。陛下何以執信行令，使萬方從化乎？滈麻衣如雪，幹弄末光。穿緣穴鼠之墉，以欺其父。出入吞舟之網，不畏於人。至於朝廷命官，公然請托。不封殿最，無取賢愚，但擁富貲，即為高第。遂使堯官三載，黜陟有係於金錢。孔教四科，取舍或由於聲色。且令狐進用李琢，首亂南方，贓罪流聞，遠近昭著，使天下兵戈徵斂，未有已時，而南安舉城，化為凝血矣，陛下每臨朝聽政，語及南安事，或至掩泣，未嚐離心，上欲收複土疆，次欲誡勵臣下，琢頃以典郡贓穢，廷臣曾有論封，令狐比竟用之，由滈有納賄故也。李琢之罪，既正刑書，則舉以致戎者，是誰之故，此乃目前可驗，天下皆知。臣豈苟緣愛憎，妄有論列！滈為人子，陷父為惡，豈堪鳴玉曳組，為陛下諫臣乎？陛下必欲推寧僭之恩，以寵於滈，豈不念南方赤子，流離死亡？豈不念州郡徵斂，生人受弊？豈不念蔡襲酷沒？豈不念國計空虛？凡此數條，盡滈之由也。臣頃事先朝，任太常博士，以滈專恣威福，勢傾朝廷，大中十三年五月二十三日，已進密疏，直啟九重。先帝且務苞含，微臣亦蒙全宥。幸得要領，獲事聖朝。臣今若顧惜微疆，寢而不奏，是臣不以事先帝之心事陛下也。生則罪重，死有餘辜。但獲上聞聖聰，一悟睿旨。雖當鼎鑊，亦所甘心。伏望改授滈一官，以息群議。
臣一昨以令狐滈負議聖朝，脫身疏網，因緣僭祿，抗奏上論。伏自疏奏以來，二十餘日，未奉明詔，異議喧然。臣孤立自持，當此大位忽異，恐事生不測，先及臣身。則一去帝城，千里吞恨，將來拜疏，何略聞知。臣今再上聞者，但以勢不可默也。滈之取錢，豈令臣見？臣隻以貪僭之譽，布在人間，惟受傳聞，即有論列。先朝獻疏，已具指陳。還緣此子，竊父威權，為過不少。而外人言論，上聞於天。所以先帝不加責於微臣，以言之無罪。不然，令狐滈外倚家門之權，內連鄭顥之寵，臣尋粉碎於先朝矣，今日豈得全生，更為陛下明言乎？令狐滈為先帝權柄大臣，獨擅恩澤，職當調護國本，訏謨皇家。陛下序屬天宗，躬為長子，先帝親觀齲上，自睹溫文。大中十年十月八日敕：「右諫議大夫豆盧籍刑部郎中李鄴，並以本官充夔王已下侍讀。」此令狐滈交連帝戚，位冠鼎臣，端坐中書，作何行李。陛下受天照命，群臣定策。宮禁之事，則臣不知。但欲冊夔王，便可知臣節。況濫舉李琢，致其毒流生人。使先帝貽厥之謀，不及陛下。好生之德，未免憂勤。隻合辭榮乞骸，席槁請罰，何顏更令不孝之子，濫求官榮？事體既乖，人情實憤。李琢本無吏道，惟有貪名。滈既身挫人言，琢官實由賄得。拔自群小，分符交州。琢果大肆凶殘，處置杜存誠父子，取怨溪洞，闔境亂離。其坐罪貶官，猶專為掩覆，依前要用，更與壽州。蕭仿駁議既行，李琢罪狀轉驗。琢不自澄省，指斥王廷，按獄司窮，重重貶削。分務未久，又除宋州。直至罷相權，琢始廢居東格。無私宰物，當如是乎？若令狐以琢一時敏辨，以有公才用琢，如或不知，在未為有過。豈李琢前僭未塞，後惡乃張，知是罪人，橫身庇護，則之舉吏，自與心違。滈之取錢，何須眼見？眾口紛紜，號為白衣宰相。朝廷設進士之科，本求才彥，鎮其浮濫，屬自宰臣。陛下禦極之初，大臣儀刑百辟，豈為言出鎮，滈便策名？放榜宣麻，相去二十三日。既公然進狀，請試春官。滈則元在京都，不經舉進，明言拔解，傍若無人。滈為宰臣之子，不患無位，且合簡身慎行，以成父業。有何急切，如此攫挐，使天下孤寒，人人怨歎。謂之無解及第，實則有耳未聞。不懼人言，一至於此。臣若悉書滈過，方罄南山之竹，恐未盡也。臣家惟有童稚，更無兄弟。自傷側足單居，但思引領獲罪。令狐身榮上相，位冠通侯，十年桃李之陰，兩葉公台之貴，煦能生物，怒可移山。臣子豈無常人之情，有何苦切，頻將單脆微蔑之身，與強家立怨立敵，自取傾危也。直以曾將滈事，上聞先朝。滈出網羅，偶逋清憲。更欲玷黷皇化，參侍玉墀。人懷怨心，而敢指斥，是欲以大中威福，複行之於舜日也。獨臣將經是事，豈得逡巡！止可碎身權豪之門，不可負陛下設官分職，況有秕政，亦何阻直言。以其前章，猶未明切。聞滈黨欲謀害臣，恐不及繼言，便至貶降。臣又思令狐負先帝之事，陛下不知，誤我聖明。由臣恇怯，今再得指陳滈事，啟達聰明。臣於妻子官業，已無愛惜矣。用舍之宜，一俟聖裁。
玉露初降，金風正秋。有壽星之發彩，出離方而若浮。太史於是奏時令，讚天休，謂三光之丕顯，蓋萬乘之勤修。天子乃命有司，灌鬱鬯，登靈壇以蕆事，敬南極而延望。當其氣凝霧寢，煙消霞曠，循大象之昭回，見孤光之寥亮。月來歲往，常居赤帝之前。目擊心祈，空仰碧霄之上。所欲精誠斯感，蚃潛交。矚神靈兮心馳箕鬥，奠椒獎兮酌滿陶匏。事異乞言，殊養老於東序。祭惟合禮，同祀月於西郊。時也陰陽正位，晝夜平分。思薦祉於人壽，遂大享乎天文。則知秩天宗，用郊祀。斯祭也，象在角亢，壇當戊己。月皎皎而清漢波流，夜蕭蕭而白榆風起。齋心既潔，蘋蘩之薦已申。壽域先開，龜鶴之年可俟。祀事既，道之南，恍惚兮光臨俎豆，依稀兮氣動煙嵐。由是見星躔之不爽，知君德之相參。彼牛女迢遞以增思，參商隱見而差失。處圓靈兮徒分炳煥，於敬授兮未為貞吉。曷若我冠眾星而稱老，當三秋而迥出。既有補於乾坤，詎廢書於時日。是宜執犧象，展雞彝，召馮相而司曆，命祝史以陳辭。如此則所謂一人有慶，而兆民賴之。
昔宋有野人，負日之暄兮獻君。不知天下流光，以所見為未見。不信人間委照，以所聞為未聞。當其愛景稍融，農民乍悅，謂國內無有，謂山前自別，恐若木之光遽失，慮扶桑之影將滅，於是耒耜潛棄，耘鉏暫輟，指天路而貢誠，適君門兮效節。紅輪在上，無欺皎爾之心。赤羽相隨，可驗昭然之說。乃曰「臣生於隴之畔，長於隴之旁。朝播其穀，暮植其桑。絲不得上體，粟不得充腸。以藿為食，以蓑為裳。體凍乎雪，骨寒乎霜。因取適於中野，遂潛舒於太陽。煦不厭，暄不忘。而恐率土之尊，未識民間之樂。一氓之賤，敢私天外之光。所以貢其所知，陳其所睹。願日之彩致於君之館，願日之輝及於君之宇。南畝而曾無寸澤，猶悅於身。東方而幸有餘明，敢忘於主。」主乃憫其甚樸，嘉其至誠，一則警於驕逸，一則念及黎氓。安知萬室豪家，更有追歡之意。六宮長夜，仍多縱樂之情。嗟夫！人各有生，生而有異。爾豈不以種植為業，逋租為事，上或逼於狼政，下或臨於虎吏。汲汲為心，營營為意。遂使朝光不辨，誰知勞者之情，暖景為祥，忍奪生民之利。乃知貴之逸者有之，何稼穡而能知。賤之至者不一，則陽和而豈失。彼徒見其夕入，而因忘其曉出，三尺之童子猶嗤，何以日而獻日（不見和字官韻）。
喬，池州人，咸通中進士。黃巢之亂，隱九華山。
燕師國子以弓矢舞，樂師巡列，將撻之曰氏了詔瞽師來{自幸}。
燕訓恭儉，樂協詠歌。君子以之侑食，先王所以布政。師彼國子，舞於公庭。始合於文，執羽籥而在列。終奏以武，睹弓矢之斯張。進退疾徐，取六律以成節。屈伸俯仰，宣八風以克諧。始協伯夔之教，自得周官之典。氏了詔瞽，既訴者之有詞。樂師巡列，何樸作之妄罰。於此觀禮，宜其緩刑。
門下。死生有命，雖著於格言，夭橫難明，豈由於定數。每念肅雍之德，載經悲愴之懷。疏土易名，用申彝典。故同昌公主，生知孝敬，天錫聰明。桃李凝華，芝蘭蘊秀。克奉公宮之訓，寧煩女史之箴。洎結慶秦樓，傳芳魯館。蘋蘩潔淨，環珮鏗鏘。不矜帝子之尊，盡執家人之禮。謂乎積善，享彼修齡。驚電逝以霜摧，致珠沉而玉折。粉田蕪沒，金榜淒涼。荒沁水之林園，寢平陽之簫鼓。哀情靡極，縟禮宜加。啟衛國之山河，擇周公之諡號。式崇徽教，用慰營魂。可贈衛國公主，兼賜諡曰文懿。仍令所司擇日冊命，主者施行。
蓋聞三皇之時，人本敦樸，各守性命，保其衝和，全厥天年，化窮則已。降及唐虞之代，嗜欲猶淳，家給人足，不相侵伐，君君臣臣，各理其職而已。海內平一，刑措罔施。足而馳者安於山，鱗而潛者樂於水，羽而飛者保於林。胎夭不傷，耆耋得死。苟無禍害之釁，奚假振拔之門哉？殷周已還，戰國萌動。弦弧掞矢，煉甲鑄兵。乃有強淩弱，眾暴寡。由是爭鬥之患生，殺伐之禍興矣。雖老氏垂清淨之化，仲尼用禮樂之教，莫能救也。而苦海波湧，愛河風騰。害源弗祛，心垢彌悖。重圍匝於三蜀，毒焰延於四生。乘時蕩滌，建設航筏。汲引沉溺者，惟佛世尊。於是標六度之寶訓，轉無上之法輪。作迷途之指南，為黑夜之明炬。處濁世者，何能濟哉。但為三惑牽纏，六趣淪陷。頓而悟者，萬無一焉。粵有我東晉左散騎常侍輔國大將軍太傅胡安定公得之矣。公諱鳳，字世鸞。才推國英，德票人瑞。出蕃入輔，興事建功。焯乎圖書，煥在南史。其激俗尢異，立跡惟能者，可得而言之。於戲胡公，辭榮不讓於二疏，知足式於元老。壓伐冰之貴，攀定水之宗。悟萬法皆空，歎浮生若幻。以晉義熙二年正月，舍所居為和安寺焉。尊像端嚴，塔廟宏麗。由淛而左，香刹之盛，莫之偕也。夫人九江郡太守呂公凱之女也，柔明淑嫕，姻族推高。配德宜家，義諧琴瑟。發無上願，舍不住貲。亦於是日，同舍西莊，置五福寺焉。殿宇嚴整，高卑得宜。迭經廢興，更名靈曜寺。其五福舊額，則移於縣郭之東山立寺焉。和安門接三衢，途通百越，法眾雲集，供具日臻。長夏講筵，無時暫輟。燈然積代之明，福讚無疆之休。故得族茂幹枝，化沾來葉。後嗣蕃衍，不可勝言。或以廉秀登科，或以勳勞筮仕。剖符列郡，遵問絹之清風。鳴弦化人，效馴雉之素履。其在空門持律行者二人，二十三代孫聖壽寺僧令宣，和安寺僧清瑗，並童丱出家，弱冠受具，以為百億三昧，無非度門。調伏身心，梵行精密。調伏心為定慧，調伏身為律儀。護持第一，如優波離。受佛付囑，比大迦葉。行標法侶，玉潔緇林。宗孫棲遁雲壑者凡數十門，皆琴書自娛，泉石為玩。與夫父兄首下位者，不亦高乎？二律公洎枝孫輩凡若千人，聚而歎曰：「我二十三代祖太傅公舍宅置寺，綿曆歲時。當武宗皇帝禦宇之五年，以釋教陵遲，緇徒冗雜，非一蕩滌，無清化源。初下明詔，沙汰僧尼。尋降敕旨，毀廢寺宇。則和安靈曜，並隨而廢焉。舊用碑銘，一皆碎棄。千載之後，莫詳其由。安不可紀於堅瑉，揚其往烈？」洎宣宗皇帝即統祚六年，以三教並行，殊途一致，有裨大化，幽讚王猷。重降德音，再許置寺。國朝大理卿溫公彰蒞郡之日，特表奏論，恩賜禪月之額。有上首大德正白，修大乘業，得無畏輪，行化未周，喜舍鱗積，營構堂殿，不月而成。爾後尋複寺名，其士庶助成功德者，名秩姓字，者別有標錄，此不更書。今所敘述，但彰厥初立寺之由焉。朗謝秩鄞江，寓居蘭渚寺，幸不以匪才，見托書事。牢讓數四，堅請如初。釋耒揮毫，但慚荒拙。銘曰：
美胡公，山嶽降靈，爰挺人英。出鎮蕃屏，入輔王廷，德彌馨兮。美胡公，爵貴祿優，知雄守柔。能舍難舍，居成寶樓，名不朽兮。美胡公，桃夭蕡實，有堅其室。同捐別墅，圓明佛日。爰聚尼眾，棲禪靖謐，置靈曜兮。美胡公，盛德顯融，令始罄終。美宅名園，鬱為梵宮。億萬子孫，福壽永隆，祚不窮兮。
京兆尹舉方正，所舉者槃辟雅拜，有司以詭眾虛矯奏請左遷。
四方取則，西夏為樞。九流待問，東台是急。若舉不失德，實人所具瞻。而肅穆清規，崇嚴丹陛。登清光於霄漢，不違顏於咫尺。則當進退禮容，孰聞槃辟雅拜。既無觀於叔氏，亦何取於鄒人。有司上聞，攸資伏念。儻使廣成不遠，應無北面之尊。綺季或存，未屈南山之老。試可乃已，誰不謂然。
在天莫如龍。龍之德，佐天地，養萬物，百穀賴以生，四海所共尊者也。社祭土，稷祈穀，國之重典也。既立壇以享其神矣，則龍之靈，翔風灑雨，澤枯稿，滋稼穡，可不嚴奠酹之所哉？餘受命牧明人，四月戾止，六月大旱。俾吏具香酒，敬祈於五龍之神。有蜥蜴狀者，躍入杯中飲酒，復出緣器上顧吏，久之跳躑而去？吏未返，雨已大注。由是生植茂遂，闔邑豐衍。思所以崇祀事答神休者，乃建宇爽塏，依方塑像，以時薦饗，謂之五龍祠堂雲。時咸通六年季秋之末也。
