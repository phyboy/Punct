雲字垂象，池州人。咸通十五年進士，授校書郎。高駢鎮淮南，辟為從事。畢師鐸之亂，退居霅川。大順中，分修德、宣、懿三朝實錄。書成，加虞部員外郎。乾寧初卒。
臣伏奉詔命，令臣自省，更勿依違者。臣仰天訴地，血淚交流，如劍戟攢心，若湯火在己。隻如黃巢大寇，圍逼天長小城，四旬有餘，竟至敗走。臣散徵諸道兵甲，盡出家財賞給。而諸道多不發兵，財物即為己有。縱然遣使徵得，敕旨不許過淮。其時黃巢殘凶，才及二萬，經過數千裏軍鎮，盡若無人。隻如潼關已東，隻有一徑。其為險固，甚於井陘。豈有狂寇奔衝，略無阻礙！即百二之地，因百虛言，神策六軍，此時安在？陛下倉皇西出，內官奔命東來。黎庶盡被殺傷，衣冠悉遭屠戮。今則園陵開毀，宗廟荊榛。遠近痛傷，遐邇嗟怨。雖然，奸臣未悟，陛下猶迷。不思宗廟之焚燒，不痛園陵之開毀。臣之痛也，實在於斯。此事見之多年，不獨知於今日。況自萑蒲盜起，朝廷徵用至多，上至帥臣，下及裨將，以臣所料，悉可坐擒。用此為謀，安能辦事？陛下今用王鐸，盡主兵權，誠知狂寇必殲，梟巢即覆。臣讀禮至宣尼射於矍相之圃，蓋觀者如堵牆，使子路出延射曰：「潰軍之將，亡國之大夫，與為人後者，不入於射也。」嚴誡如斯，圖功也豈宜容易？陛下安忍委敗軍之將，陷一儒臣？崔安潛到處貪殘，隻如西川，可為驗矣。委之副貳，詎可平戎，況天下兵驕，在處僭越，豈二儒士能戢強兵？萬一乖張，將何救助？願陛下下念黎庶，上為宗祧，無使百代有抱恨之臣，千古留刮席之恥。臣但慮寇生東土，劉氏複興。即軹道之災，豈獨往日。乞陛下稍留神慮，以安宗社。今賢才在野，憸人滿朝。致陛下為亡國之君，此等計將安出？伏乞戮賣官鬻爵之輩，徵鯁直公正之臣。委之重難，置之左右，克複宮闕，莫尚於斯。若此時謗誹忠臣，沈埋烈士，匡複宗社，未見有期。臣受國恩深，不覺語切。無任憂懼之至。
某啟。今月日，衙前虞候某乙齎到簡牒，伏蒙召署節度掌書記者。伏以記室司存，雄藩重務。吳中草檄，始召陳琳。鄴下裁箋，方徵阮瑀。鹹持彩筆，以掌軍書。況地控全齊，封連巨浸。有外夷之琛贐，多上貢之賦輿。假道既繁，飛章亦眾。永言斯任，宜委高才。且某徒效聚螢，未嚐吐鳳。讀傳而雖雲成癖，為文而未見愈風。忽辱簡書，遽蒙辟召。捧函增懼，撫己知歸。遐想膺門，已積糜軀之誌。仰瞻龍節，空懷拜賜之誠。
某啟。某聞三吳詞苑，不乏家聲。兩晉儒林，非無祖德。洎風流寢薄，簪紱漸稀。將闡吾宗，獨付全德。不依華宇，更托何門。某遠派涓流，寒林一葉。學由耕石，才實鏤冰。爰自隨計遐方，觀光上國。難沽聲價，易掇羈愁。出穀風高，先摧弱羽。登門浪急，預返窮鱗。伏念一擲魚竿，四環星琯。華發灑倚門之淚，遠書開隔歲之緘。而又曾棄關繻，空歸未得。已隨律柱，舍此何之。今則漸逼春期，將臨試藝。彎弧乏勇，睇鵠增憂。伏以端公三翁德服儒流，言為詁訓。荑枯有術，肉骨多方。儻蒙少借餘波，微回誕說，當見長房之竹，亦可為龍。則知莊叟之魚，終能化羽。輕瀆尊聽，伏積憂惶。延望清塵，不勝翹企。
某啟。某本本異仙才，又非良器，叨因射策，偶忝決科。始脫麻衣，才沾鬥粟。方期清慎，稍竊寵榮。無何不善攝生，遽沈痼疾。懸蛇結釁，鬥蟻成災。針石屢加，駑羸無減。並相如患渴，雖覺有瘳，比元晏病風，猶稀可療。實以彌年伏枕，終日閉關，嬰幼素多，饘糊莫給。腸然烈火，鬢染繁霜。分無榮達之由，敢望陶熔之力。家室以幸聯姻戚，合候起居。伏蒙特軫襟靈，深垂顧問。谘嗟生業，憫惻羈危。許以轉銜，致諸外府。側聆嘉命，寂聽好音。扶策病躬，開張淚目。仰希尊旨，如釋沈屙。拜賜猶餘，銜恩欲泣。望朱門而尚遠，銘丹慊以先深。必也果踐玉書，不移金諾。資糧有羨，藥餌無虞。然後訪三世之名醫，求千金之顯效。獲離枕席，再服冠纓。維此升沈，實係恩德。困而待問，希同喘路之牛。誓此酬恩，願比棲囊之雀。謹專奉啟，起居陳謝。
某啟。某聞放龜者無心覓印，養雀者微意求環。蓋由仁發於誠，惠加於物，因懷感激，遂效禎祥。若某者，泳沼未期，傷弦有日。仰恩波而尚遠，指雲路而猶餘。欲望生成，猶希憫惻。實以才非辯鵲，道異猶龍。四海投知，希逢厚遇。二年求試，未過先場。撫螢窗而便欲灰心，對鶯花而徒傷淚目。加以秦吳路阻，煙水程遙，甘滑多違，問安實闕。中宵夢到，星漢俄沈。萬裏書回，槐檀遽改。而又偶師題柱，竊學棄繻。明未達而不還，亦舍此而何適。伏以曾將薄技，叨忝殊私。倘蒙尚憫枯鱗，猶傷塌翼。才沾末薦，便是深恩。縱不能生報田文，亦當死酬宣子。傾心企望，瀝懇依投。圓蓋低臨，方輿上載。苟違斯語，請告神明。謹啟。
某啟。某聞幹時妄動，君子不為。小智大謀，兵家所忌。進憂狂狷，退恥敗亡。詳觀躁靜之機，爰契軍戎之事。聊因箋簡，假喻師徒。冀憑殷氏之函，用代秦庭之泣。某名同膠柱，用等鉛刀。不思量力而行，竊欲爭鋒而進。洎焚舟學海，決戰名場，衷甲不堅，心城匪固。兩經先榜，但潰楚師。再犯終場，亦班齊騎。雄鋒缺落，銳誌銷磨。執金鼓以無因，送降旗而不暇。李陵矢盡，項籍兵窮。歸漢懷慚，還吳失計。所以重噓懦氣，再奮空拳。欲罷不能，既蘇複上。將欲戒嚴文陣，蹂躪議圍。贖孟明奔命之辜，雪曹沫敗軍之辱。而我師甚寡，彼敵尚強。未暇爭衡，空憂失律。持疑不進，掉鞅難前。稱懷納款之誠，欲有乞師之誌。伏以侍禦身弓落雁，心劍剸犀。儒囿中軍，翰林盟主。揮五色筆，為諸侯師。出奇於文苑之中，二南銜璧。決勝於粉闈之內，七子輿棺。儻蒙益以奇兵，濟之餘勇，旁麾義櫓，遠借雲梯，使武庫戈矛，皆為我旅，文山草木，盡作王師。苟無必勝之功，甘受後期之責。塵浼清聽，伏積憂惶。謹啟。
某啟。苛聞柳文暢之遇王融，初因雅韻。劉嗣芳之逢沈約，實自片辭。或兩句可嘉，或一篇堪獎，則題於團扇，寫在郊居。遂使西邸流芳，南朝溢美。時名愈大，紙價愈高。今也故事具存，清風盡在。每因投卷，竊駕伊人。雖有負於斯文，幸遭逢其至鑒。若某者，學殊半豹，藝愧全牛。慚無經濟之文，空有悲哀之賦。投竿魚浦，簉跡龍津。無一時暫廢討論，無一日敢忘索課。誠不足揄揚大政，感動知音。比於雕蟲為文，鳥跡成字，雖無關至理，亦粗有可觀。輒敢編錄荒蕪，輕塵裁鑒，禽中一鶚，冀文舉之明知。獄底雙龍，庶茂先之必識。儻或冰壺借潤，水鏡分光，如其積玉之名，示以鑒金之譽。一日三複，非敢望於休文。拂席易衣，竊有期於謝混。仲尼牆峻，元禮門深。非因咫尺之書，難寫依投之懇。弦哀柱促，言切詞繁。先甘妄進之嗤，後受自媒之責。幹犯明德，伏積兢慚。謹啟。
某啟。某聞鄭元之謁馬融，不知不去。趙壹之幹羊陟，未遇未休。或三年常在於門庭，或一日再經其牆仞。蓋以此時儒學，無出於馬公，當世文儒，莫先於羊子。今所以重桴靈鼓，複扣洪鍾者，實存於此也。某問不知三，書惟闕五。未能窺豹，強欲知龍。洎投棄綸竿，依憑湘帙。從田巴於稷下，謁楊震於關西。三篋之書，粗知篇目。一枚墜簡，微識指歸。棲遲雖甚於蘇秦，辛苦近同於甯越。時或嚴霜屆節，脫葉辭枝。曲突無煙，幽窗有雪。飛文月殿，欲擬謝莊。染翰蘭蘭台，思齊宋玉。實以鈍逾龐統，魯極曾參。三犯龍門，屢奔鯨浪。元珠難得，空迷罔象之津。大道多歧，頻灑亡羊之泣。輒塵藻鑒，叨獻菲辭。竊自朋遊，或聞推許。潘生摛錦，巧借丹青。謝氏碎金，猥加流品。亦複願彼仙霧，頻扣朱門。冀遂望塵，不期倒屣。今則藩羝類窘，幕燕同危。正當羸角之時，未識安巢之計。輒披肝膽，來訴融明。伏以學士辨敵飛龜，才雄白鳳。鑒同止水，公甚平衡。潤青藻於詞林，榛蕪於義路。講理則絲繩讓直，發言則山嶽慚輕。儻假以風雲，賜之慰薦。奏揚雄於漢殿，始郭隗於燕台。願借吹噓，豈無裨助。至於斬衣畢命，顧印酬恩。夜盜狐裘，曉開魚鑰。凡於死所，請以身先。幹犯清嚴，無任隕越。謹啟。
某啟。某聞收燼枝於烈焰，必假良知。出埋刃於重泉，當資至鑒。苟非精識，孰測神功。蓋由六律五音，固應難審。靈鋒寶鍔，或未易知。某不善守株，妄修通刺。爰從前歲秋杪，去年冬初，累貢菲詞，上幹藻鑒，實以仙凡阻越，流品懸殊。天上程遙，人間信斷。在塵寰而祝望，空有精誠。向雲路以存思，寧通夢想。近者以龍門阻浪，鸎穀摧枝。鱗鬛傷殘，羽翰零落。懷鄉莊舄，正苦越吟。去國鍾儀，方悲楚奏。誰言否極，忽有泰來。前日某官委訪窮居，曲傳芳訊，側聆尊旨，跪聽玉音。竊聞俯降谘嗟，深垂憫惻。初疑夢覺，終謂風傳。方當退鷁之時，忽得攀龍之便。伏以學士優遊仙苑，泛泳天潢，覆錦高眠，八花磚而讓寵。含香視草，五色筆以慚神。況鏤鼎思調，前籌待運。起骸有術，肉骨多方。儻蒙列在眾賓，致之下舍，曉彈長鋏，不空效其旅魚。夜取珍裘，竊欲偕於狗盜。下情無任攀望依托感激之至。謹啟。
某啟。某聞天列將星，國分戎律，必命英傑，以專統臨。故入則掌驍衛而主親兵，為王心膂。出則驅隼而駕熊軾，分國土田。苟非敵號萬人，謀通七德，孰副擁旌之選，仍當注意之求？伏以尚書勇冠山西，聲聞隴右。九天九地之法，夜受於神姝。金箱金櫃之書，曉傳於靈叟。故得拔劍龍吼，彎弧雁驚。使夷落無喧，幹戈盡偃。邊烽息焰，塞柝沈聲。為天子之長城，斷匈奴之右臂。加以文通三變，學洞九流。郭璞神毫，每通於夢想。羅含彩羽，素貯於心誠。時或月滿青樓，風清畫閣。謝元暉之理郡，不廢謳吟。杜元凱之禦戎，何妨講讀。而又政惟師古，恩切字人。利刃一揮，亂繩皆理。佇見鳳銜仙詔，豹制牙旗。長驅十乘之驍雄，福致一方之黎庶。遐瞻寵渥，不越秋冬。某稷下儒生，天涯客子。遠攜書劍，來拜旌旗。識馬援之須眉，見太初之禮樂。頻叨前席，屢聽元談。憂一夫不濟其生，恥一物不得其所。義形顏色，照發襟靈。因敢覼縷血誠，輕塵藻鑒。必希恩察，少賜知憐。某射鵠無功，亡羊有恨。婁敬之衣裘屢敝，張儀之頰舌何為。至於草織衡門，雪封陋巷。蛙鳴灶底，魚躍釜中。然猶講樹未休，書筠不已。潛修此道，以俟明時。春初將謁朱門，卜行上國。蓍言利見，龜告葉從。徑趨沙漠而來，直指旌旗之下。盡披肝膈，布在箋毫。事逼丹誠，言多直致。誌同鄰女，止希蘇代之餘光。身類鮒魚，惟冀莊周之一勺。幹犯清重，無任兢惶。謹啟。
某啟。某聞弱水渺彌，匪風輪而不濟。丹邱懸邈，微羽駕而何之。苟非元化之功，寧造長生之境。其有本無靈氣，複異仙才。徒勤九轉之功，未識三清之路。侍立於葛洪陂上，願附龍鱗。徘徊於緱氏山前，思隨鶴馭。敢傾丹赤，盡寄箋毫。扣德操之鼓鍾，冀聞音響。仰劉琨之山海，庶覿高深。或覬憐憫，少加披省。某勾吳寒族，鄒魯庸儒。偶斅殺青，因思拾紫。舍獨繭文竿之樂，預橫經染翰之遊。一別楚山，四凋秦葉。進惟角觸，退則羈棲。望化羽之期，烏頭詎白。困龍門之險，魚尾將赬。近者輒以荒蕪，上幹裁鑒。實慚小道，不副至公。或自朋遊，竊聆風旨。潘江陸海，曲借品流。繡段金聲，仍如緣飾。今則將臨筆陣，漸逼掄材。既乏先容，惟憂點額。弦哀柱促，風勁葉危。輒寫丹誠，仰塵清鑒。儻蒙特分餘潤，微假末光。朽枿生荑，寒灰發焰。才沾慰薦，便是光華。酬恩豈止於捐軀，效德願同於異類。回眸顧印，庶竊比於龜靈。四代五公，請先兆於雀報。
某啟。某聞河南器賈，本為能文。渭北推袁，曾因善賦。或以年將弱冠，或以才越眾流。繇是援自後生，置諸前席。高擅洛陽之價，雄專倚馬之名。故能為文苑之美譚，作儒家之盛觀。若某年將逾誼，才不及宏。論乏過秦，詩殊詠史。徒修通刺，莫偶深知。加以故國三千，青霄九萬。但抱羈離之苦，略無騫翥之期。陶元亮之揮毫，隻思歸去。庾子山之染翰，空有悲哀。近者不自揣量，輒懷狂狷。累緘巴唱，來叩郢門。螢近燭龍，敢言芒耀。鷃親威鳳，方恥羽儀。近自朋遊，竊聆風旨。每承譚論，常借丹青。免貽覆甕之譏，叨枉擲金之譽。此皆情深誘掖，意在維持。迂洛下之名華，徑容攀附。記吳中之氏族，常在接聯。令申孔李之交，許入原嚐之舍。且知逢晏子，屈則宜伸。媒遇蹇修，鬼而思嫁。所以更傾幽抱，來訴融襟。宋玉雄風，必加吹煦。謝莊明月，終借光輝。獲居七士之間，便是百生之忝。幹犯清聽，伏積憂惶。謹啟。
某啟。某聞哲匠搜材，不遺於榱桷。至公選士，無間於蒿萊。苟求其文行高明，豈計其人材仄陋？故王裒之臨益部，首薦郡人。杜密之理太山，先推縣吏。鹹齒公侯之爵秩，鬱為文學之宗師。若某者，早寓樂郊，實為編籍。數間螢牖，猶存於去獸江邊。一葉漁舟，尚係於還珠岸下。頃者不量名分，學玩縑緗。足履春闈，肩隨貢士。爭先路狹，角力材微。伏膺於孔硯江毫，終愧於秦雞遼豕。加以中堂千里，丹禁九重。空吟招隱之詩，誰買長門之賦。寒同冰子，久迷溫燠之途。窮類偶人，更軫漂流之歎。伏念自隨鄉薦，便托門牆。每以蕪詞，常幹藻鑒。必謂秉持刀尺，流品生徒。豈期來暮興歌，亂繩思理。輒提郡竹，俄擲省蘭。寧知出刺之邦，又是維桑之地。伏以郎中含香望重，覆錦才高。輟自南宮，出臨偏郡。池魚官犢，既濟於公私。綸閣瑣闈，已形於僉矚。某近得弟霄狀報，竊知曲敦獎勸，俯念孱微，深嘉甯越之辛勤，仍憫酈生之落魄。大垂恩煦，下蔭宗親。兒童知激勵之風，骨肉鹹饘糊之賜。伏以秦吳阻隔，江嶺縈回。不獲奔走階庭，拜陣感激。隨車在禦，空懷軾下之熊。無翼淩虛，更羨邊之隼。
某聞陳太守之獎善，先自郡人。鄭司農之受知，始從鄉佐。欲使恩隆薄俗，化起儒門。年代雖遷，風流常在。某者樵蘇賤品，桑梓遺民。識昧機先，智惟人下。陳於器用，則魏瓠興譏。列在宮商，則齊竿致誚。徒以幼知經訓，長辨義方。偶近縑緗，遂捐耕釣。披經閱史，無怠於光陰。雪牖螢窗，每加於懸刺。至於論都敘別，歎逝悲秋，假烏有以交談，擬子虛而發論，偶以書筠得句，聊因起草成篇。木海郭江，亦常關慮。宋風謝月，素所縈心。縱不及於前修，時見推於同輩。爰自束書辭楚，懷刺遊秦。求試春官，昇名貢士。投暗而終多齟齬，秉機而本乏梯媒。才犯龍津，旋悲鶂退。且桃花浪峻，難前短鬛纖鱗。蘋葉風高，預返疏翎弱羽。雖匡衡遊宦，未及十年。而卞氏傷嗟，俄經再刖。回翔輦下，求索關中。橫戈而未忍先降，掉鞅而猶思更戰。竊念秦舟已爇，敵在不還。蜀柱曾題，途窮未返。而又戀深陟岵，悲重倚門。父子棲遲，鄉閭共笑。蘇秦羈旅，骨肉相疑。儻蒙特降文符，稍存麻庇。才聞顧盼，便是恩榮。使魯鄰知敬孔某，楚市不陵韓信。謝郎中端楚公皆曾投謁，遂忝眷知。近聞有使還家，便令附狀。訴言名姓，實辱獎憐。非敢趑趄，妄邀聲援。
某聞皎鏡當懸，無疲屢照。華鍾在虡，不阻頻鏗。其有飭貌前來，橫筳直進。思投朗鑒，願聽洪音。孔室高深，前遠仲由之懇。羊門峻阻，難傳趙壹之懷。所以再托箋毫，用為紹介。某吳門釣者，闕里儒徒。舍詹何獨繭之綸，學楊子雕蟲之技。慕顓孫之幹祿，效車子之聚螢。西過許昌，空吟景福。東遊鄒魯，欲擬靈光。時或風入楚台，雪飛梁苑。偶然成詠，忽爾盈篇。是用曆韓鄭之門庭，學楊衡之刺謁。刻舟琢木，未擬迂疏。鑿枘攻堅，難方齟齬。以致兩臨文陣，俱挫筆鋒。東郭先生，將逃濫吹。步兵校尉，欲泣窮途。然亦默聽時謠，頗聞通論。以為蔡中郎之未顧，則竹棄柯亭。張司空之見知，則劍辭圜室。以時方濟會，物有窮通。須因甄藻之時，冀別沈淪之所。求諸作者，不在他人。是以某月日輒貢菲詞，上幹英眄。以侍郎學士作時儀鳳，為國元龜，學海波瀾，常融沆瀣。情田壟畝，曾稔耕耘。屬詞則麗藻恒春，視草則文星鎮動。言能振蟄，勢可燃灰。儻蒙垂一顧之恩，出陸沈之所，平生進退，決在指縱。幹犯清嚴，無任惶懼企望之至。謹啟。
某聞積塊為龍，猶能致雨。攻堅作鳥，亦善因風。此皆出自巧心，營於敏手，被之鱗甲，假以毛羽。才離土木之形，便達陰陽之理。當其入用，猶或濟時。況某跡忝人曹，名殊物類。瞻雲望畢，粗識晦明。指日看箕，常知動息。實以曾親筐篋，強學進趨。人非冠玉之儀，賦乏披金之譽。澗鬆遲茂，隴葉難芳。重趨孟門，再困先浪。以至萍漂陸海，蓬轉九衢。犬子生涯，惟餘四壁。揚雄家產，不過十金，猶能染翰自強，草元無怠。克已惟修其直道，潛心將候於已知。必有英賢，寧無濟會。自叨將陋唱，再黷衝襟。螢邇太陽，敢言芒耀。鮒遊滄海，方愧眇微。豈期俯惻湮沈，深垂汲引。吐丹青於金石，誇姓氏於同心。榮耀既多，鐫銘倍切。今則俯臨文陣，方假詞鋒。失水多虞，傷弦易怯。輒披肝肺，更訴融明。儻蒙少借餘光，微均美蔭。庶使因風托便，不藉於冥鴻。假霧成斑，無慚於隱豹。塵黷清鑒，無任攀望延佇憂懼之至。謹啟。
某聞仙翁逞術，叱右為羊。方士呈能，結巾成兔。苟神靈之必至，亦變化而何難。其有欲改前蹤，須憑異行。徵諸事跡，或可比倫。如某者，稷下庸儒，吳中單緒。爰從幼稚，竊慕搏鵬。思積學以幹時，欲代耕而求祿。俄拋釣舸，遂履名場。朝無九品之親，業有三餘之苦。揚子雲之詞賦，自愧雕蟲。丁敬禮之文章，人嗤畫虎。邊蓬易斷，路槿難芳。頻傷肅殺之威，未識陽和之力。窮棲家遠，旅宿衣單。望鵠長疏，懸鶉屢弊。況複吳波瀉綠，秦巘堆青。懷橘莫從，采蘭多阻。犬書一去，元律方還。蝶夢初回，涼宵已艾。恨淚泉湧，愁腸火煎。數奇而隻自傷身，語苦而何人傾耳。竊想曾披仙霧，獲拜仁風。煦以溫和，借其光彩。或終以陸沈興念，再惻傷懷。願假雲雷，偶蘇幽蟄。豈可使雞鳴函穀，隻美馮諼。龍躍天衢，獨傳文舉。儻德同而義合，寧古有而今無。遐想音徵，無任懇迫。遙瞻紫氣，希傳尹喜之書。更詣朱門，恐涉張湯之刺。謹啟。
某啟。某聞隋珠暗投，路人興忿。荊玉三獻，明主懷疑。非至珍之有纇有瑕，亦明鑒之難逢難遇。況某樵歌俗韻，牛鐸凡聲。雖委巷末途，時聞中律。而曲卑調下，難感知音。洎儒術中微，時文稍變。原玉之風流漸遠，淵雲之事業攸歸。亦嚐悵望危津，潺湲阮路。斂毫興感，掩卷長嗟。今也河薦綠圖，山張翠檢。開張網罟，漁獵英髦。周渭商岩，皆辭釣築。抱關負鼎，盡掛簪裾。必有賢人，出扶聖教。曆詢時論，實屬高才。伏惟學士瑤圃呈祥，尼邱降瑞。名題仙署，足躡瀛洲。束皙台前，間披碧簡。秦王府裏，時閱瑤簽。徐觀動息之蹤，已積鈞鎔之望。某所以攜持陋唱，塵玷朱門。駭愕未遑，軒車忽至。俯留榮誨，下獎微才。拜啟琅函，跪吟華藻。笙簧滿耳，雕煥盈眸。某嚐遍閱縑緗，旁徵故實，亦聞先達，時接後來。遠則沈隱侯之獎何伯言，才聞發論，近則韓文公之知李長吉，始議及門。未有曲示恩私，顯留翰墨。才微往彥，遇倍昔時。仰戴恩榮，已增銘篆。謹當卷之鼊軸，飾以錦箋。置在書囊，永為家寶。
某學慚辯豹，業愧藏螢。且乏智囊，況無經笥。雖冰盤凍箸，素所牽懷。而長笛短簫，亦嚐關慮。豈謂攻堅少益，雕朽難能。劉子駿之醬甌，屢蒙相誚。陸士衡之酒甕，每沐見嘲。內揣龍鍾，深甘棄置。去年因收敗卒，決戰文場。奮藻儒林，爭衡筆陣。方憂殿騎，忽擢丙科。姓名遽接於英髦，骨肉初違於凍餒。懷仁空極，欲報無由。徒銘效死之心，未得殺身之地。近見某官說，竊知侍郎以沈淪軫念，汲引開懷。欲廣薦衡，遂先始隗。訖使變商為角，化慘成舒。備雅奏於文弦，偃和光於暖穀。遐沾厚惠，鹹出深仁。今也周渭告祥，殷岩葉夢。前籌待運，鏤鼎思調。明主係心，蒼生企踵。某幸將微眇，願托鈞衡。願居擁篲之先，獲廁掃門之末。庶因灰粉，少措毫芒。下情無任。
大順初，皇帝命小宗伯河東裴公掌邦貢。次二年，遙者來，隱者出，異人俊士，始大集都下。於群進士中，得九華山杜荀鶴，拔居上第。諸生謝恩日，列坐既定，公揖生謂曰：「聖上嫌文教之未張，思得如高宗朝拾遺陳公，作詩出沒二雅，馳驟建安。削苦澀僻碎，略淫靡淺切，破豔冶之堅陣，擒雕巧之酋帥。皆摧撞折角，崩潰解散。掃蕩詞場，廓清文祲。然後有戴容州、劉隨州、王江寧，率其徒揚鞭按轡，相與嗬樂，來朝於正道矣。以生詩有陳體，可以潤國風，廣王澤，因擢生以塞詔意。生勉為中興詩宗。」生謝而退。次年，寧親江表，以仆故山偕隱者，出平生所著五七言三百篇見簡。詠其雅麗清苦激越之句，能使貪吏廉，邪臣正，父慈子孝，兄良弟順，人倫綱紀備矣。其壯語大言，則決起逸發，可以左攬工部袂，右拍翰林肩。吞賈喻八九於胸中，曾不蠆介。或情發乎中，則極思冥搜，遊泳希夷，形兀枯木。五聲勞於呼吸，萬象悉於抉剔，信詩家之雄傑者也。美哉裴公之知人，為不誣矣。於戲！旌則淑慝，史臣之職也。仆幸得為之敘錄，視其人齒尚壯，才力未盡，謳吟之興方酣。視其繼作，得如周頌魯頌者，廣之為《唐風集》。老而益精，留次序。景福元年壬子夏述。
賓客諱攸緒，則天皇後從侄也。天授中封安平郡王，遷殿中監，出為揚州大督府長史。聖曆中，棄官隱居嵩山，避榮寵也。想其始來，捫危選勝，駕迥裁基。鈿走伊波，控隱士飲牛之渚。螺排緱峰，對仙人駕鶴之嶠。移紫府之全模，寫清都之勝概。王桃植砌，董杏栽壇。帳合蘿高，床平石古。飛流界練，貫幽響於風湍。曙景張屏，掛清光於露壑。時或春花發盡，秋雨晴初。虛籟調風，斜窗印月。吞露華兮，漱煙液而樂天和。吟酒賦兮，唱琴歌焉知帝力。及龍圖去呂，龜鼎還劉。中宗皇帝方欲訪道昆岩，鳴鸞茨岫。遙飛鶴版，親授蒲軒。扣蓬藋之荒扉，遠徵枚乘。掃皋夔之右席，強走嚴陵。莫不黃屋翹襟，高霞疊夢。由是輕鷗出浦，明月離雲。才拜宸階，旋登甲觀。以公嚐棲洞府，不喜塵機，雖當掛佩垂紳，愈若投羅觸罟。及飛章上闕，雪涕辭天。帳祖席於青門，轄仙裝於紫陌。乃知飛霜匝野，冰厓留不死之蠶。烈日熒溟，珠岸有不枯之草。故能振清風於戚裏，飛逸駕於雲逵。宜乎與祿產分鑣，夷齊結轍。比夫吞腥咽腐，懷祿偷安者，不亦優乎？今則八桂森指，五芝零落。立鬆崖而盡日，不見王孫。掃石壁以題詩，別招逋客。豈無來哲，能紹元蹤。聊剖短章，用旌高烈。時睿文英武明德至仁廣孝皇帝禦宇十二歲也。龍集辛卯律中林鍾十二日丙寅題。
造化之功，東南之勝，獨會稽知名。前代詞人才子謝公之倫，多所吟賞。湖山清秀，超絕上國。群峰接連，萬水都會。昇高而望，盡目所窮，蒼然黯然，兀然澹然。先春煦然，似晝似翠，似水似冰，似霜似鏡。削玉似劍者，霞布似窈窕者，霜清似英絕者，如是者千狀萬態，綿亙數百裏間。則夫盤龍於泉，巢鳳於山，蘊玉於石，藏珠於淵，固必有矣。真駭目喪精之所也。其土沃，其人文。雖逼閩蠻而不失禮節，雖枕江海而不甚瘴疫。斯焉郡邑，一何勝哉！將天地之樂，萃於此耶。至於物土所產，風氣所被，鳥獸草木之奇，妖冶嬋娟之出，前聖靈蹤，往哲盛事，此傳記所詳，不假重言也。斯但粗述其勝耳。仆雖乏才，自侍從至此，晨夕習業之外，遊覽所得，吟詠煙月，攄散情誌，自足一時之興也。亦足快哉。然時或倚檻南臨，回首西望，相交朋遠，誰與同之？每思往年於京洛間，見時俗之士，浮淺之流，多誇邑外人家，有水木田園莊舍，甚為奇勝，可比江山，嚐與俱往，謂信然。今在此，乃知前者之悠悠妄誇耳，不足聽。且夫方壺員嶠，桃源洞天，自標真聖之居，不與囂塵相接。非但計幽隱已也，至於人寰所有遊觀，必當顯敞。知名若會稽山水，深不可測，高不可及，如是乃能孕靈怪，藏珍寶，生雲霞而盡勝概耳。豈於十畝之地，朝夕之間，鑿為汙池，植為幽藪，源流既邇，根柢可知，深不過藏青蛙，密不過棲烏鵲，而能出奇為勝哉？今之君子，多尚奇好事，貴達顯揚，幽僻仄陋，則言之而實不足徵也。不然，則是人能與造物爭功矣。今序其事，貽諸朋好知之者，幸棄彼冗瑣而同此遊也，為通理矣。輒以數篇鄙拙寄贈，誠玷視聽，貴盡其樂，以資笑言。
圖蓋亭亭，配乎上者，星辰之與日月。方輿蕩蕩，列於下者，山嶽之與江河。合生民而是謂三才，資品類而均為萬象。至聰曰聖，不測者神。既分幽顯之殊途，乃假神祇而共理。所以在陽則有賢有哲，斡運時權；處闇則為鬼為神，主張陰騭。其來尚矣，可得言乎？隋故大將司徒陳公，諱杲仁，字世威，漢太邱長之十七代孫也。潁水聚星，引蔓於盤根巨蒂。長城吞日，分榮於玉葉金枝。風神高而鶴立鬆顛，器局偉而藏海底。鄰家就學，邱兒且歎於重生。橋柱留名，犬子終期於複出。賈誼則年逾丱歲，翁歸則才本兼人。丹闕上書，金門應詔。雕弓開而鵠裂，鴻筆奮而鸞驚。玉片桂枝，對天顏而失喜。繡衣驄馬，下雲路以嘶春。時屬陳劍飛空，隋旗誓野。象泣於開皇歲末，龍驕於大業年中。水調聲愁，柳絮輕籠於夜月。迷樓香滿，桃花自落於春風。鳶書過而急甚飛星，鴛枕穩而誰驚醉夢。以至天關震動，帝輦飄揚。胡頭盡縮於漳河，鬼目盡生於建業。繇是長山盜聚，大洞兵興。樂伯通則狼戾秣林，婁世幹則鴟張婺水。公以名光八絕，道著一貞。眉形高隱於石棱，髭尾曾焦於電火。元惡授首，金鋧鈿之飛來。虜騎解圍，鐵連錢之入去。蛇窮奔穴，象怒投林。俄成縛虎之功，遂降祝鳩之命。天門公沈法興，初傾款附，末恣奸欺。烏頭暗置於酒杯，俄歸厚夜。青骨雅當於廟食，乃啟叢祠。祀寢先朝，神留故土。像設宏開於武進，威靈密護於全吳。至若湘燕群飛，商羊屢舞。雲頭暗澹，禾耳生獰。南山垂欲爛之憂，東海灩倒流之勢。蘭羞一奠，桂醑三傾。滂沱之氵鬥雨繩垂，倏忽之沈陰電掃。其霽霖之神速也如此。
又若鸛巢沈響，蟻穴停封。離火燒雲，薰風爨野。土禺之精神愁悴，泥龍之鱗甲乾枯。巫覡陳辭，簫笳合奏。筵上未容於徹饌，空中已見於翻盆。其救旱之靈應也又如此。變乾坤之舒慘，神效已多。卻封境之妖氛，陰功更大。皇唐乾符之二載也，突陣將王郢等六十九人，以唐山告捷，浙水旋師，未及賞功，潛思怙亂。劫庫兵而竊發，掠民產以紛披。移蟻蛭於狼山，倚鷁舟於鼇海。鉏耰合勢，舉烈火以焚燒。樓櫓乘風，駕驚濤而出入。聚黨僅盈於萬眾，連頭遽陷於三州。聖主臨軒，出神謀而制勝。將軍推轂，杖金鉞以專征。尚書河東裴公，讀八千卷儒書，學五十家兵法。名光簪紱，風習英雄。有金熨鬥之殊恩，負玉唾壺之妙唱。入則襞香箋而揮彩筆，批天子詔書。出則提龍劍而臂雕弧，主諸侯法令。行開玉帳，坐鎮金陵。瀝精誠而願與冥通，指廟貌而遙期幽讚。神能長驅鬼陣，高輔靈旗。於蒼茫惚慌之間，降雲物風濤之助，遂使吳戈霜閃，待舂長狄之喉。越箭星流，乃裂蚩尤之骨。洎渠魁告斃，餘黨乞降，聊憑元化以成功，遂抗飛章而達聽。優詔尋加於爵賞，鴻恩別創其祠庭。地控金甌，城連鐵甕。山分京峴，水接蓬瀛。冠蓋雲浮，西枕向吳之路。鬆蘿帳合，南連招隱之亭。邃宇摩空，雕牆繚野。翠瓦疊而琉璃色透，彩椽排而玳瑁斑烘。窗深則青鎖疏風，樓迥則璿題拂漢。時或居人輟掉，行客停鞍。倚欄當薄雨晴初，寓目向丹楓落後。霜馳疋練，指茂苑於煙中。黛染雙螺，認海門於天末。堂嚴塑像，廊立靈宮。凜氣貌以如生，奮威靈而若殺。雷公電母，目閃爍以疑瞋。鬼將神兵，口囁嚅而欲語。一顧則精魂愕眙，載瞻則毛發寒生。所以祭非嚴而自嚴，神不在而如在。俄屬災流濮上，盜掠江東。孤城懷欲陷之憂，萬姓負倒垂之懼。丞相司徒燕國公，軍謀出眾，儒術超群。有岸上虎之雄名，有人中龍之美稱。才堪料敵，檄可痊風。落塞外之雙雕，氣吞沙漠。挫筵中之五鹿，聲烜議圍。以詩書禮樂之兼才，領征伐牢籠之重寄。移從荊渚，代撫吳民。前茅高舉於中途，大敵窮奔於外境。仰惟妙算，未畢前功。將全締構之能，更益增修之美。先是中開紺殿，別坐金人。化廟木於祇園，變祠宮為淨土。僧普願教傳西國，裔紹南宗。心花墮葉於空門，忍草抽芽於覺路。談空說偈，則天龍遊阿耨之池。燃指為燈，則花雨落菩提之木。願以斧斤罷弄，丹蒦停揮。拂琬玉以求刊，出箋毫而請染。雲也運籌無補，磨盾何能。鐵錢將當以銅錢，徒懷素誌。下駟用齊於上駟，未吐良謀。屬詞殊異於當仁，承命敢陳於固遜。三言獲譽，何酬椽吏之恩。八字留題，更望中郎之筆。銘曰：
乾儀廣大，坤德幽元。三光四氣，五嶽百川。陰陽莫測，禍福難詮。不有神道，誰分化權。倬彼陳公，挺生隋國。忠作臣範，孝為民則。力遏鯨波，手扶鼇極。生立洪勳，歿留遺德。狂童作梗，上將陳師。陰兵助順，戰卒乘時。元凶殞命，殘孽輸旗。恩頒上爵，詔立嚴祠。紺獸雲，飛翬礙日。帳卷靈座，門開廟室。凜凜英氣，堂堂偉質。須磔蝟毛，頭蹲虎骨。歌鍾雜遝，簠簋連延。酒有餘酹，香無斷煙。惟神是享，惟禱斯虔。安民護境，以永終天。
