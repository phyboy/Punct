至忠之為人臣，君不之德，怨其為忠乎？至孝之為人子，親不之德，怨其為孝乎？苟非忠與孝，則介推爇若枯株，名參悖德，又焉可祠儀忌赫於千春哉？且重耳得國之初，賞功之際，鍾鼎鱗次，獨推漏澤。覺（夢覺之覺）然而索，懇至焚林。而推以一時之失，為歿身之怨，可乎？設終身之失，將何加之？別使至忠而疑，至孝而惡（去聲），又何如哉？則周公宜怨於成王，大舜宜怨於瞽瞍。以功急賞，則漁父宜腰於伍劍，魯連宜罄於齊粟。矧推之且養不誌祿，其甘乎？始事君，後急賞，豈賣忠而賈爵乎？愚謂介推之意不然。以重耳之不德，愈知其母之賢。既得其與爾俱隱之言，從其德則其言晦，逃其跡則其言彰。其言彰，則其母名斯大，孝之至也。仲尼云：「立身揚名，以顯父母。」立己之身，揚己之名，猶冀溯流父母，豈母賢之未名，而己不名之乎？祿親者眾，名親者鮮。使獲其言，若祿其甘，是瀆其賢。推是以死其君怨，取賢其母名，斯介推之意也。
混沌死而天地生，道德銷而仁義作。情車業網，始脈旋波。天謂洛龜河龍，文有生而不文無生，乃產金聖人於西國。鑽智慧火，乾煩惱海，理不吾吾而一貫生生。其姿電於周室，其波派漾於漢代。繇是館移鴻臚，城崇白馬。斯有寺之始也。寺制殿，象王者之居，尊其法也。其後金地蓮扃，周旋四海，烏飛兔走，或故或新。至如神運之靈莫靈矣，亦靡得而巋然。則我州開元寺佛殿之與經樓鍾樓，一夕飛燼，斯革故鼎新之數也。初仆射太原公，以子房之帷幄布泉城，以叔度之袴襦纊泉民，而謂竺乾之道與尼聃鼎，宜根乎信而友乎理。矧開元受宇，五十載之聖容，實寺之冠。洎帥閩也，愈進其誠。繕經三千卷，皆極越藤之精，書工之妙。駕以白馬十乘，送以府僧，迎以郡僧，置茲之樓。既而❥❥❥❥蜀雨不飛。識者以為物之尤，罕留於世。敬之至，必動乎神。是必為地祗所搜，龍宮之索。不然者，曷與斯故新之數期。厥理則明，我宜悄然不已。仲弟檢校工部尚書為茲郡之秋也，武則拍孫吳之背，文則席夏商於前，而複龍虎之內，以塤以篪。大聳孟龍之旨，乃割俸三千緡，鳩工度木，煙岩雲穀之杞梓楩楠。投刃以時，趨功以隙。食以月粟，付以心倕，不期年而寶殿湧出。棟隆舊綺，梁修新虹。八表四隅，悉半文丈。柱盛鏡礎，方珪叢鬥。楣承蟠螭，飛雲翼栱。文榱刻桷，翏轕杈枒。或經緯以開織，或丹雘而纈耀。若螭窟，嶪如鼇背。風夏觸而秋生，僧朝梵而穀應。升者骨冰，觀者目波。而五間兩廈，昔之制也。自東迦葉佛釋迦牟尼佛，左右真容。次彌勒佛彌陀佛阿難迦葉菩薩衛神，雖法程有常，而相貌之欲動。東北隅則揭鍾樓，其鍾也新鑄，仍偉舊規。西北隅則揭經樓，雙立嶽峰，兩危蜃雲，東瞰全城，西吞半郭。霜韻扣而江山四爽，金字駢而講誦千來。是知天地日月，鬼神不欲一存其物，將有待於後人也。設使斯殿也斯樓也，不有之故，其何以新？我公之作之為，其何以布之哉？三略六韜，流通貝多。戈霜劍雪，為甘露潔，信英智之所措也。既畢召化內之緇錫，數邁於千齋而落之。其中慈雲五色，慧日重輪。譚者以為梵天之宇，化於是矣。靈山之會，儼於是矣。我公之倅試大理評事宋君曰駢，才推博古，識洞真如。請立貞瑉，垂於不朽。公以小儒不佞，俾刻斯文。僧正臨壇大德僧宣一，桑門之關楗者。曰：「寺有記，亡之矣。垂拱三年，郡儒黃守恭宅桑樹吐白蓮花，舍為蓮花道場。後三年，升為興教寺，複為龍興寺。逮元宗之流聖儀也，卜勝無以甲茲，遂為開元寺焉。嚐有紫雲覆寺至地，至今凡草不生其庭。大矣哉！自垂拱之迄開元，四朝而四易號及（句）。諒兆水於木，垂雲草（謂桑蓮之與雲草），天啟地靈之如是。則開元實寺之冠，斯又冠開元焉。金聖人無為也，堯舜亦無為也。誠參錯其道，巍巍聖儀，永與諸佛如來俱，豈不其然？」愚是以奮筆於一公之說。乾寧四年丁巳冬十一月日記。
金聖人之教功與德，魯聖人之教忠與孝。以忠孝之祈功德，莫之大也。天復元年辛酉，天子西巡，岐汴交兵，京洛禺禺。我威武軍節度使相府琅琊王王公，杞天地鬼神，以至忠之誠，發大誓願。於開元之寺造塔，建號壽山，仍輔以經藏，乞車駕之還宮也。其三年甲子，以大孝之誠，發大誓願，於茲九仙山造塔，建號定光，仍輔以經藏，為先君司空先秦國太夫人元昆故司空薦祉於幽陰也。大矣哉！赫赫忠誠，懇懇孝思。以國以家，以明以幽。胡天地之不動歟？胡鬼神之不感歟？釋之西天謂之窣堵波，中華謂之塔。塔制以層，增其敬也，造之獲無量無邊功德。
初我公以宏才妙略之有藩維，以仁智神鑒之謀遠大。謂閩越之江山奇秀，土風深厚。而府城坐龍之腹，烏石九仙二山聳龍之角，屹屹岩岩，孱孱顏顏，兩排地面，雙立空際。怪石如墉，回岡如揖。東銜滄海以鏡豁，西走建溪而帶縈。氣色蒙茸，風雲蓬勃。非仙宮佛寺，不可以乘龍之角，大龍之腹，何烏石二而九仙曠（烏石山有神光、天王二寺）。豈非代虛其作，地秘其期，以待我公？況古仙煉骨之所，升真之跡也？一旦之新城月圓（壬戌歲我公卜築其外城號月城），二山之嘉氣雲連，森上介，掀大旆，或旬或朔，眷於粉堞之上。時行時止，卜於煙巒之堀。得峻中之平，平中之峻。凸而不隆，凹而不卑。樹翳薈以奇姿，草芊眠而別翠。遂從宏願，啟茲塔之基焉。塔之科也，恐山之偏，憂地之入，將塹平壤，五十尺之深，百有餘尺之闊，杵土積石而上。（上聲）逮二十尺，瞥然虹見，瑩然穴貯。俄以珠寶之獲，坐以金錢。大不及拳，光能奪目。於時清風四來，海天擴開。煙霞蓊蔚於城隅，鸞鶴盤旋於林表。舉閩之軍，傾閩之俗，以趨以走，以歌以詠。既而畚鍤投，般倕奮，內甃以磚，凡四十萬口。外溝以木，蓋百其巧。七層八面，玲瓏䆗窱。榱桷欄楯，翏轕杈枒。雲楣翼環，珪鬥鱗蹙。雕鎪丹雘，曲盡其妙。方七十有七尺，高二百尺，相輪之四十尺參之也。懸輪之鐸一百九十，懸層之鐸五十有六，角瓦之神五十有六。其內也，則門門面面，繢以金像，不可勝紀。登之者若身在梵天，瞻之者覺神離贍部。嶪嶪然觸圓青而直上，野鶴經之而高翔，疑掠其腹。鱗鱗然壓峭碧而崛起，地祇感之而下捧，疑殫其力。其相輪也，我公誓願之日，仲氏司徒自清源聞而感，鑄而資。雖從人力，悉類神功。謹按妙法蓮花品，自地湧塔於佛之前，其幢幡瓔珞，瑪瑙車渠，七盤四懸，乘虛耀日，乃多寶之佛發大誓願之感現也。繇是以斯塔取如來之嘉號，號之曰定光。以其感珠之現，眸於自地之湧，故聯之於多寶。本於孝思薦劬，故冠之以報恩，此其義也。夫如是大雄之力，出死入生，至誠之神，感天動地。若乃沉沉夜壑，浩浩世塵，莫不以茲元符，承彼慧日。超於三千大千之世，遊乎二十八天者哉。苟不之然，則凡彼經文，悉為之虛語耳，又焉能垂信於百千年之後哉？
既而巍巍峨峨，金輝鐵牢。其東則翼以經藏焉。其藏也，外構以扃，八角兩層。刻栴檀，鏤金銅，飾朱漆之炳煥。仍衛以華堂七間，名之轉經焉。致其沙門比邱，比比厥跡，以為拜昌趺讀叢談聚聽之湊。日係乎月，月係乎時。軒軒闐闐，奚景福之不幽資乎？又感應天王殿一間兩廈。其天王也，變毗沙之身於感通之年，現神質為龜城之助。絛腰衣褐，屣足乘雲。雙吐目光，兩飛霞彩。乃千百億化身之一，為壽山草木之應。今塑於此，厥感寧亡。其西則翼之別殿曰塔殿。其塔也，我公萌誓願之先，因心以制十有三層之妙形。匪偉而誠，有為（去聲）殿斯奇而塔斯處。其北則報恩變相堂九間，潔琉璃之地，等娑婆之世。七寶叢樹，五色騰光。明明見闍提之心，一一標如來之說。又僧堂五間，上五門。下之，與茶堂五間，直聯曲交，冬溫夏涼。又華鍾之樓，迥起青音，下折刀山。長明燈之台，圓籠孤光，杳輝漆壤。其東南之臂，復建地藏殿一間兩廈，功德堂五間，僧堂五間。張如別構，而制匪異。其殿也，坐以菩薩之麗，若欲飛動。其堂也，駢錯儀像，或金範，或輻繢，千形百質，恐悉諸天之聖侶無間焉。公廳四門一廈，或備旌鉞之覯止。我公或四季之旦，三旬之八，聚僧設會，拜首追祝。勤勤恪恪，罔所不至。舉閩之高卑，舉閩之少耋，攀之望之，無不動心涕臆。君子謂豈惟冥薦於先，蓋以孝教民也。又庫廚五間，浴室三間，接以井，井重以樓焉。環周輻輳之行廊，凡三十有三間。惣費財六萬餘貫，如山之疊，如洞之濬。巑巑隆隆，叢為一宮。其大也，琢文石以為軒，雕修虹以為梁。其小也，取良木於靈山，篩嘉壤於飛塵。雖掩映乎人間，實參差乎象外。其經也，帙十卷於一函，凡五百四十有一函。惣五千四十有八卷。皆極剡藤之精，書工之妙。金軸錦帶，以為之飾。天祐二年乙丑夏四月朔，我公宿誠於州，束烹於肆。及脅降之辰，大陳法會，以藏其經。緇徒累千，士庶越萬。若緇若士，一而行之。正身翔手，右捧左授，自州之，起於我公，傳至於藏。觀者如堵牆，佛聲入霄漢。幡花照乎全郭，香煙連乎半空。雪頂之僧，指西土之未有。駘背之叟，慶東閩之天降。可謂之鴻因妙果者也。
始者我公之登壇也，其一之年，偃干戈，興禮樂。二之年，陳耒耜，均賦輿。三之年，疊貢輸，祇寵澤。萬乘臣其職，四鄰視其睦，百姓天其政。故一川之鏡如，靈台之月如。融融怡怡，愉愉熙熙。乃大讀儒釋之書，研古今之理。常曰：「文武之與釋氏，蓋同波而異流。若儒之五常仁義禮智信，仁者含宏也，比釋之慈悲為之近。禮者，謙讓也，比釋之恭敬為之近。智者通識也，比釋之聖覺為之近。信者，直誠也，比釋之正直為之近。而義者殺也，其為異諸武之七德。至如戢兵保大安民和眾之類，亦猶川陸之徂秦適洛焉。然則皆謂之煩惱，吾父國也，子民也，朝為社稷之計，暮作稼穡之念。若俾求智慧火，乾煩惱海，則非吾之所能。若建金地，繕金文，陳法會，一眾僧，冀乎不可思議，乃吾之所誌也。」於是月陳三齋，時或雪峰之僧，圍繞千徒。臥龍之僧，圍繞五百。以至萬錢之膳，或間嘉蔬。五袴之歌，或參雲梵。慈航駕岸，法雨垂空。必致菩薩化身，羅漢混俗以降也。時人謂靈山之會日儼矣。又以府之寺至於清源，或存或燼，或抽金積俸，增而新之。而府之開元大中神光，曩塔之數，與寺俱焉。新於大中神光，乃規舊制，而精宏壯，則邁前時。開元則輔之經藏，加之轉輪之盛，尊大君也。定光多寶，報恩於劬勞，故以磚。磚者專也，謂山度之材，有蠹朽之日。火化之壤，無銷鑠之期。其本乎土也，資乎火也。及投諸水火，則不歸乎土，不壞於水。曆千秋而其質堅然，乃以專至賢貞之誠寓於是。則斯誠也如是得無感乎？則彼珠之為符驗矣。且夫珠也，或頷乎龍，或銜乎蛇，或胎乎蚌，故水懷而川媚。今茲珠也，不自乎龍，不自乎蛇，不自乎蚌，匪懷水而媚川，而孕厚地之二十尺。豈非斯之感歟？不然，則始從融結而孕之也。若以始從融結而孕之，則厥初已兆我唐之有我公也。厥初已兆我唐之有我公，則我公之言烏石之有神光天王九仙，代虛其作，地秘其期，以待我信矣。
塔之訖功，顧小從事滔，有禮官甲科之忝，明主研許之幸。庶哉於聖人立身揚名之道，命為之記，用旌厥德於無窮。滔不敢牢讓，作禮而推之言。夫陶天地為後時，銷生死於無朕。其道不可以真虛求聲影賾，應誓願於有為。現感通於至誠。其道乃可以精諦至嚴敬致。今我公以精諦嚴敬，積功累德，以溯流於世。斯塔也，嶽嶽崇崇，兼乎仁孝這鴻名，偕天地日月江山之永，遂刻於貞石焉。其詞曰：
金聖人教德與功兮，魯聖人教孝與忠兮。巍巍賢傑，二美鍾兮。建茲寶塔，惟追崇兮。祝天瀝懇，先延鴻兮。報劬薦祉，祈幽通兮。仙山之秀，夷且隆兮。曠古為期，俟仁風兮。月圓珠現，契遭逢兮。融結之初，兆英雄兮。豈徒嶪嶪，懿班工兮。火壤之貞，積磨礱兮。斧材之取，厥匪同兮。七層八面，相玲瓏兮。金鈴寶鐸，交丁冬兮。影落澄清，馴魚龍兮。頂觸圓碧，分鴻濛兮。繢儀範像，疊其中兮。齊天極地，為初終兮。金文貝字，構重重兮。講讀千來，罄西東兮。靈山盛會，日雍雍兮。甘露法雨，常蒙蘢兮。鴻名冥祉，偕無窮兮。
列藩之業有地，有地之職有民。有民之道，興禮樂敦忠孝以行事，然後謀謀者也。築城池居其一。城既築，進道德以居之，樹神祗以屍之。為一方之巨防，雖永古而無疑。我相府琅琊王王公之有閩越也，具列藩之業，修有地之職，行有民之道。自乾寧四年丁巳至天祐二年壬戌凡六年，禮樂興，忠孝敦，乃謀及城池。城池既謀，乃屍及神祗。於是於開元寺之靈山，塑北方毗沙門天王一鋪，全部落己，鎮於城焉。大矣哉！所謂闡六韜，濬七德，建陽功，配陰騭。夫毗沙門梵音，唐言多聞也。始自于闐刹利之英奇，膺世尊帝釋之錫號。居須彌山北，住水晶宮殿，領藥義眾為帝釋外臣，以護南贍部洲。其道入大乘，得無生法，忍住聞聲，證不還果。謹稽我公之築城也，恢守地養民之本，隆暫勞永逸之策。其名舉一而生三，法陽數也。曰大城焉，南月城焉，北月城焉。周圓二十六里四千八百丈，基鑿於地，十有五尺。杵土胎石而上（上聲），上高二十尺，厚十有七尺。外甃以磚，凡一千五百萬片。上架以屋，其屋曰廊，其大城之廊也，一千八百有十間。自廊凸而出之為敵樓，樓之層者二十有三。又角立之樓六，其二者層復層焉，皆欄幹鉤聯，參差煥赫。而廊之若干步一鋪，鋪各一鼓，而司更焉，凡三十有六，謂之更鋪。其四面之門入，其南曰福安門，福安之東曰清平門，西曰清遠門。其北曰安善門，安善門之東曰通遠門。其東曰通津門，通津之北曰濟川門，其西曰善化門。皆鐵扇銅扃，開陽闔陰。門之上仍揭以樓，三間兩挾兩噏，修廊雙麵遠碧。門之左右，又引而出之，為之亭，兩間一廈。又匪樓之門九，曰暗門焉。又水門三，其二樹欞篩波，卸帆入舟，鳴舷柳浦，回環一郭，堤諸萬戶。注之以堰二，渡之以橋九。鏡瑩虹橫，交舫走蹄。斯大城之制也，粵南月城也。東貯九仙，西盛烏石之二山。嘉樹蓄雲，茂草藏獸。城上之廊一千十有三間（其中七間謂之徘徊），敵樓四十有九，樓之層者三，其門二，曰登庸門（郭璞記，南台江沙合即有宰相，而我公膺期。今登庸門外橋名沙合橋），道清門。其上之樓，其下之扉。左右之引亭，建暗門八。水門二，其堰一，其橋五。及廊之更鋪二十，悉與大城類。其外之東西，復距而出之，謂之橫城。其東也，城上之廊四十二間五廈（其中二間是兩面之敵樓）。其門一。斯南月城之制也。伊北月城也，城上之廊六百四十二間，敵樓二十有六，樓之層者十。其門二，曰道泰門、嚴勝門。其上之樓，其下之扉，左右之引亭。建暗門四，水門二。其橋一，及廊之更鋪十有四，復與南月城類。又觜而出之，謂之橫城。城上之廊五間一廈，其門一。斯北月城之制也。其東晝長川以為洫，西連乎南（句）。盤別浦以為溝，悉通海朝夕盈縮之波。底澤鱗介，岸泊枼艛。北截越王之故山，派西湖以為隍。若鼇之負，如甌之置。軒軒然，翼翼然。真謂天設之府，神開之地也。
既而我公一旦膝分席校，鱗軍堵耋，陳大會以落之。而言曰：「惟閩越之為藩屏也，建汀二疆束其右，岩千而壑萬。溟海巨流瀕其左，濤雷而浪霆。信乎江山奇險，無以加之。矧今新之以城壁，城壁之以鐵石。古人言得地，又言守地，又言堅壁。豈不以得地而居，守地以城，城以堅壁，信不疑矣。然則吾之戴恩忝土，勤勤懇懇，不以江山奇險之為奇險，不以城壁鐵石之為鐵石也，修道德樹神祇以居之。」毗沙門之天王，自天寶中，使于闐者得其真還，愈增宇內之敬。旋大夫芮國公荊渚之塑也，凡百城池，莫不一之。斯舊城之北，往規也（舊天王在子城北也）。斯新城之制，今城也。且勝莫勝於開元寺，尚莫尚於寺之靈山。阜寺之艮，控城之乙。祖僧六葉雁其下，瑉石一拳星其上（廬山灣落星石上有佛舍）。劍池澈寫，飛山奔揖。足以象水精而瑩宮殿，掀廟貌以衛城池。爰將擇工之精，搜塑之妙，制乎聖賢，俄然化出。身被金甲，手擎雁塔，地祇下捧，天將前擁。光灼灼而如將動搖，神雄雄而若欲叱吒。觀之者皆謂須彌拔宅於是矣，于闐分身於是矣。而復翼僧堂而右邃，膊鍾樓而左突。毳錫百萃其夏午，蒲鯨六吼其宵加。信為塵間之北方，連營之靈域也。訖命小從事滔，刊貞石而碑之。滔不敢牢讓，齋戒三日，抽毫而書。猗歟天王，因果則釋氏，猛勇則兵權。啟願而願從，雲戰而戰勝。至如揮額汗以為童子，卻修羅之師。擎手塔以貯彌陀，解天鼓之赴。爰皆蚃，克致感通。洎唐有土蕃之黷也，豆麵以行疹，儀金以現人，齧戈以生鼠。與彼時之元應，蓋大同而小異。況邇則咸通季蠻之侵蜀，蜀人亟祈。褐衣倏以乘空，目光以照地。蛇將奔穴，龜竟全城。夫如是，則護南贍部洲，豈虛言哉？今我公之至誠通日月，宏願質鬼神，以曠世之功業，托無生之法力，豈昔時之有是，而今日之不然哉？雖體蒼蒼而無言，因乃昭昭而有鑒，輒為之銘。其詞曰：
受命帝釋，封邑須彌。金甲儼被，藥義雄隨。越七金山，突修羅師。入大乘妙，與聲聞差。于闐分身，皇唐衛國。若加善禱，咸蒙聖力。雁塞煙塵，龜城戈戟。虜騎猶東，蠻東未北。現以真儀，亡乎悖德。懿彼閩越，大哉侯王。仗鉞務本，築城為防。石取它山，壤塹聯岡。疊百厥雉，累千乎廊。卻鐵之觸，疲羽之祥。奔馬轡並，馳車軌方。巢鳳於樓，蟄龍於隍。如嶽斯立，如翼斯張。不有依憑，曷旌扃鐍。台略俄啟，神驅遽設。鐵須卓豎，漆瞳曝失。捧足神俯，持劍將列。月殿巍峨，靈山截嶭。法逮無生，權惟有兵。昔之若是，今肯忘情。閩山永高，閩江永清。厥宜識之，盤石斯城。
釋氏之稱釋迦牟尼佛，千百億化身，而古今之世以諸佛菩薩。其或鑄成、塑成、刻成，其或壁繪幅繪乎像，不可勝紀。況多應現感通之，自其非之乎？我公粵天祐三年丙寅秋七月乙丑，鑄金銅像一（句），丈有六尺之高。後二十有三日丁亥，繼之鑄菩薩二（句），丈有三尺高。銅為內肌，金為外膚。取法西天，鑄成東越，巍巍落落，毫光法相。
初我公登壇之三年己未秋，一夕，雨歇天清，風微月明，瑤兔無煙，銅龍有聲。俄夢天之西際，耀以照物。彩雲罅裂，大佛中座。嶽嶽以覯止，熙熙而啟言曰：「斷子一臂，衛之一方。」既覺而思，現乎形，昭像也。斷一臂，誓誠也。衛一方，保眾也。始嘉其異，姑默其事。後創其意，乃命自賓席之逮將校，將校之逮步乘，步乘之逮眾庶，其有植信根之深者，映惠燭之明者，許一以金投吾俸中，將櫝於肆，俟以銅易。而後鳩工鴻爐，卜境擇日，鑄斯佛於九仙山定光多寶塔之右，古仙徐登上升之地。其日圓空鏡然，江山四爽。橐籥之上，騰為煙雲。盤旋氤氳，五色成文。又有群鳥，或若鴻鵠，或如鶯鵲，交翔而間鳴，自寅而及午。斯佛也，一瀉而成。翼日，我公禮閱之，乃與夢中一類。其形儀長短大小無少差。其一臂，工以之別鑄而會（其像大，工慮其不就，計以一臂別鑄而會之，乃暗符夢中）。我公神之而露其夢。於是迎入府之別亭，磨瑩雕飾，克盡其妙。朝夕瞻拜，時不之怠。冬十有二月丙申，會僧千千，以幡以幢，以鍾以磬，引歸於開元寺壽山之塔院。獨殿以居之，翼二菩薩於左右。三十二相足，八十種好具。螺累累以成髻，珠隱隱以炫額。檀信及門而膝地，童耋遍城而掌膠。夫如是，豈非千百億化身之一乎？不然者，焉得入乎夢而如乎神，成乎形而如乎夢，夢不之告，工以之缺者哉？其應現感通，復為之殊矣。大矣哉！
且先天地生這謂道，後天地設之謂象。道者也，以無為為誌之也，授心印於虛空。象者也，以有為為誌之也，疊慧力於報應。論者惑（句），以之為風馬。曾不謂象猶道之轂也。無象，道不行矣。始者摩騰竺法蘭二梵僧，不慎其象東其道且西耳，惜乎不與三皇五帝同世而出。設與三皇五帝同世而出，必能從容樸素，遲回仁義，詐偽未之亟蠹也。柰何天將後之，豈徒然哉？豈不以仁義之生也，曰堯與舜。仁義之亡也，曰癸與受。至於列國之際，強秦之立，癸受之悖，亹其躅。天謂仲尼祖述堯舜，憲章文武，終不能獨制之。故東釋迦牟尼於中土，大陳出生入死之理，天堂地法之事，以警戒之。雖人世之風波，萬態逆翻，而幽府之鐵縲，一無苟免。上智聞之，若鏡之磨。中智聞之，若泉之澄。下智聞之，若火之燒。謂之為有，則河沙芥子之說，虛誕難測。謂之為無，則應現感通之事，尋常立驗。故能銷嗜欲，更禍福，一貴賤。則為裨教化之一源，湛然不動，感而遂通者也。而以金厥地，蓮厥宮，張法橋以度人，無刑網以束俗。世之敬之可也，怠之可也，黷之可也。由是有以委之國君，委之大臣之旨。既而委之，則人非常人，道非常道。我公曠代之生也，有神僧識，仗鉞之雄也。應江沙期，合仙人讖。築城之盛也，契菩薩說（初丙午歲，我公至清源。未在時有僧號涅槃，於眾中駭而指之曰：「金輪王之第三子降人間，幸勉之，專生殺柄。」又閩之侯未嘗至宰輔，晉時郭璞記曰：「南台江沙合即有宰輔相。」我公之登台席也，江沙契焉。又梁時王霸怡山上升，山在府城之西五里。光啟丁未歲，衢之爛柯山，道士徐景立因於其仙壇東北隅取土，掘得瓷瓶七口，各可容一升水。其中悉有炭，上總蓋一青磚，刻文字云：「樹枯不用伐，壇壞不須結。未滿一千歲，自有係孫列。後來是三皇，潮水蕩禍殃。岩逢一乍開，未免有銷亡。子孫依吾道，代代封閩疆。」其壇東南有皂莢樹，古云真君於此樹上上升，其後枯矣。至咸通庚寅歲復榮茂也。又媯山僧號大安，頃坐西禪者，乾符中曰「府城之到九仙三橋，其中乃菩薩行化」，今之新城及焉）。
夫通神為佛，魂交曰夢。神非夢而罕通，夢非神而不感。我公之慶鍾也，其如是矣。其明年正月十有八日乙未，設二十萬人齋，號無遮以落之。是日也，彩雲纈天，甘露粒松。香花之氣撲地，經梵之聲入空。座客有右省常侍隴西李公洵、翰林承旨制誥兵部侍郎昌黎韓公偓、中書舍人琅琊王公滌、石補闕博陵崔徵君道融、大司農琅琊王公標、吏部郎中譙國夏侯公淑、司勳員外郎王公拯、刑部員外郎宏農楊公承休、宏文館直學士宏農楊公讚圖、宏文館直學士琅琊王公倜、集賢殿校理吳郡歸公傳懿，皆以文學之奧比偃商，侍從之聲齊褒向，甲乙升第，岩廊韞望。東浮荊襄，南遊吳楚，謂安莫安於閩越，誠莫誠於我公。依劉表，起襄漢，其地也，交轍及館。值斯佛之成，斯會之設，俱得放心猿於菩提樹上，歇意馬於清涼山中。我公乃顧幕下者滔，俾刻貞石以碑之。滔以甲科忝第，盛府蒙招。刊勒之職，不敢牢讓，謹推於厥旨。經云：作佛像之功德，鬥量海以有盡，塵碎劫以無窮。至若青黛之畫辟支，一金之補毗婆，戲為之而以草木，思見之而刻旃檀，其猶蛻現其生，羽金其報，而況今乃儼至誠，從靈感，銅乎萬萬，金乎千千，虔鼓鑄於神仙之山，卜貞吉於火土之數，其積功累德，豈可以邊以涯而言之哉？
或曰：「梁武帝之隆釋氏，今古靡倫，奚報應之昧乎？」對曰：「梁武帝隆釋氏之教，不隆釋氏之旨，所以然也。夫帝王之道理世也，釋氏之教化人也。理世之與化人，蓋殊路而同歸。彼宵旰於萬有，故一夫不獲，若已隕諸隍中。此濟度於觸類，故欲凡一有情，悉皆成佛。梁武帝則不然。以民之財之力，刹將三百，祈功凱德則歸諸己。啼億兆而不乳，削頂頷以言覺。所以私所以然也。」今我公為邦則忠孝於君親（自興兵以來，天下以三司之泉皆名直進，獨我公以俸錢為直進，三司之運悉如舊焉，闕廷大稱其美），牧人則父母於生民。造塔四，其一曰壽山，以昭皇帝辛酉歲西巡，發誓願以祝熊羆，乞車駕之復宮闕。其二曰報恩多寶定光，追薦於先世。其三其四大中神光，為軍旅也，為人民也。繕經五藏，其二進於上，其三附於壽山定光大王，意同乎塔。月三其齋，或千僧，或千佛。疏乎誠，首則君親，次則軍旅人民，而已後焉。況斯佛已之而不已，與賓席將校步乘眾庶共成之。故其地出明珠，海出珊瑚，幾於蓮花妙品之繁。車渠瑪瑙，幡幢瓔珞，周乎多寶之湧也（開元定塔基掘地丈有五尺之深，得寶珠上以金錢。又於海中得珊瑚樹凡二百餘株矣）。夫其元貺之如彼，靈感之若此，則斷一臂衛一方，斯昭昭矣，豈與彼而論哉？某是輒奮筆而無愧為。其詞曰：
托人佳夢，鑄成鴻爐。毫光法相，銅肌金膚。恍惚現形，昭彰合符。不有為也，其如是乎？唐一其宇，越百其區。伊閩之設，於地之殊。西城甌仞，東暫鼇隅。匪德莫處，惟仁靡逾。懿其橐籥，飛作醍醐。焦山草木，不得不蘇；苦海波瀾，不得不枯。仙花罔謝，慧日寧徂。永茲一方，盤石其都。
釋波東流，湧為花宮。花宮之構，咸宅靈秀。靈秀之啟，其或神授。則知融結之始，已有待於金聖人也。粵靈岩寺，乃莆山之靈秀焉，神授焉。懿夫嶽立大山，堆下數峰。麵乙臂坤，石嵌鬆瘦。昔梁陳間，邑儒滎陽鄭生家之，生嚴乎一堂，架以詩書。既而秋，一夕，風月清朗，俄有神人，鶴發麻衣，丈餘其狀。見於堂曰：「誠易茲為佛宇，善莫大焉。」生拜而諾，瞬而失。旋以堂居僧像佛，獻其居為金仙院，即陳永定二年庚申也（鶴發麻衣，西天之謂，故號金仙）。山水推其奇，鶴發增其異。緇錫日萃，院落日峻。隋開皇九年，升為寺焉。左漱寒泉，右擁疊巘。危樓豁壺公之翠，上方視海之波。唐景雲二年辛亥，寺僧誌彥入內，背文講四分律。睿宗嘉之，錫號聰明。彥因獲言所居寺之自。復有僧無際持妙法蓮華經，感石上湧白泉。僧歿而泉變清焉，遂膺敕額為靈岩寺。太和二年，殿中彭城劉公軻幕提泉印，聆寺之勝，不卸而宿。候吏不蔬而午，掬泉而漱，隨手以涸，其石今坎於上方之上。其僧復有元悟元準慧全省文靈敞無了，悉間生祇園，堅持密行。或臨壇表德，或降虎示真。厥眾如雲，厥施若市。洎武宗皇帝乙丑之否，邑之東有敬善寺，民井而居之。乾有玉澗寺，民畝而田之。獨茲之奇，豪人互以金輸，為幽宅之卜。若有之衛，竟不克遂。敞公了公乃帽首條腰，沉蹤處晦。逮宣宗皇帝之復，索之於石罅雲根，歸之於蕪基燒址。山靈之感，行膻之慕，投金執斫，匪招匪勸。不越閏而其宇鱗鱗，其徒翼翼。敞公咸通六年秋八月雲滅，靡風而大樹折庭，靡觸而大殿傾瓦。了公八年冬十月坐亡，色身不壞。今龜陽之號真身大師者也。則知僧以行而神，其亦地以靈而感。若乃軒軒月殿，藹藹鬆門，醍醐雨天，琉璃鏡地。慧燭九枝而吐焰，慈雲五色以垂陰。推於甌越，居之甲乙。
今僕射琅琊王公，牧民之外，雅隆淨土。論及靈勝，以為東山神泉之比（神泉寺在府城之東山，其泉亦自僧感而湧也）。繕經五千卷，於茲華創藏而藏（平聲）焉，即天祐二年春二月也。初侍御史濟南林公藻與其季水部員外郎蘊，貞元中穀茲而業文，歐陽四門舍泉山而詣焉（四門家晉江泉山，在郡城之北。其集有《與王式書》云：「莆陽讀書。」即茲寺也）。其後皆中殊科，御史省試《珠還合浦賦》，有神授之名。水部應賢良方正科擅比幹之譽（策云「臣遠祖比幹因諫而死，天不厭直，生微臣也」）。歐陽垂四門之號，與韓文公齊名，得非山水之靈秀乎？元和才子章孝標邵楚萇朱可名寄詩以題，大中中（宣宗元年丁卯號大中，凡十三年），潁川陳蔚江夏黃楷長沙歐陽碣兼愚慕三賢之懿躅，葺齋於東峰十年。咸通乾符之際（懿宗元年庚辰改咸通，凡十四年。僖宗元年甲午改乾符），豪貴塞龍門之路，平人藝士，十攻九敗。故潁川之以家冤也與，二三子率不西邁而遇，奮然凡二十四年，於舉場幸忝甲第。東歸之尋舊址，蒼苔四疊，嘉樹雙亞（今東峰雙龍眼樹即往歲書齋之庭陰也）。訪舊僧，雲扃十扣，雪頂一存。於是謹祝金儀，益誓邱禱，以謝茲山之靈秀。刻銘貞石，兼補前賢之未述。其詞曰：
山奇孕神，地勝惟靈。螢窗既夜，鶴發斯形。一畝請宮，雙蓮建扃。洞深夏寒，林茂冬青。鬆竹鏗樂，峰巒豁屏。迷蟾窟，茫眺溟。持經僧誌，湧石泉泠。四分律講，萬乘君聽。敕飛額降，寺以靈名。不有地祥，焉動天庭。大士鴻生，珠明桂馨。良牧聳聞，華構藏經。浩劫不泯，匪茲曷丁。敬祝巉岩，勒石以銘。
