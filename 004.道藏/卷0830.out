寅字昭夢，莆田人。第進士，授秘書省正字。閩中王審知辟佐幕府。
明皇帝以孝悌為家，此地宅而宸遊未賖，淒涼而一景空鎖，悵望而諸王已遐。鳳去鸞歸，秋葉落梧桐之樹。年來歲改，春風遺棠棣之華。當其龍虎俱來，蚪螭並轡，觀風而玉輦停駕，選勝而金鼇負地。天師魯匠，新土木以宏規。月殿雲樓，破荊榛之積翠。既而甲第煌煌，維城道傍。雍然而帝子天子，肅睦而寧王薛王。彩霧彤霞，從仙都之八面。風台水榭，引蓬島於中央。不類遷都，平分於宅。為星之渚同數，（疑）比奕之龍並跡。聖主之千聲羯鼓，洛水風清。岐山之數調胡琴，嵩山月白。瑞氣飄空，蘭深麝濃。連雲之飛閣鎖鳳，象海之清池蟄龍。解慍當風，帝舜之琴雅奏。興歌立德，太康之弟相從。莫不以嘉樹蒙煙，崇墉硋日。金聲玉韻以總綺，夏萼春叢而剪出。紅梁綺棟，亥天地以量功。舞態歌容，掌神仙而比質。一旦袞冕參差，外遐內微。華堂之帳幄蟲蠹，深院之欒櫨燕飛。時移而玉笛誰吹，清商泯滅。事往而金牌尚在，禦墨依稀。徒令攀詠皇恩，追思聖德。傷晏禦以綿延，繞周垣而歎息。王侯之地宅雖存，未若開元之有國。
聖祚開國，文皇應天。以豐穰之有歲，作祥瑞於當年。重彼粢盛，五稼而誠宜在上。方諸圖牒，四靈而莫得居先。當其眾類呈祥，明君建議。將垂萬世之範，回出百王之智。為其三農百穀，普為四海之資。鸑鷟騶虞，空表一人之瑞。於是別示休禎，羲農教行。調風雨則桑田自稔，重龜鶴則倉廩寧盈。我貴嘉禾朱草之庭前謾吐。我資甘澤，慶雲之天際休呈。四序和平，三時播種。蓋將何寶而為寶，不以無用而為用。且夫寒暑相從，成霖順風。如雲之稼穡千畝，擊壤之歌聞四聰。斯則家給人足，時和歲豐。縱鳳不止於高梧之際，麟不遊於靈囿之中。又豈能損民力，虧朕躬。至如曆候不常，陰陽反是，甫田屢失於刈獲，庶物不勝其殘毀。菜色鹹若，豆分於此。縱然出醴泉而浪湧波翻，降甘露而珠英玉蕊。然而不濟饑饉，何足倚依。豈若敬奉天時，從其所宜。升合穎秀歧之事，冠素雀神烏之為。罹畢沾濡，麗日之重輪在下。如茨委積，華芝與玉秀俱卑。偉哉！以年為瑞者富於生靈，以物為瑞者詭於耳目。欽哉以我後之元德，承太宗之景福。士有觀大國之光輝，敢謳謠於邦國。
大道純素，明君禦乾。垂衣裳而教被率土，泯智慮而恩覃普天。端袞冕於九重，威儀備矣。走車書於萬國，文軌同焉。聖人以象體乾坤，育涵臣子。握金鏡而破昏黑，啟瑤圖而昭福祉。溫恭允塞，損耳目以無營。拖黼垂旒，致邦家而自理。不出宸居，潛飛聖謨。虛己而應乎萬有，滅私而契彼三無。引日月之長裾，遐蘇品彙。雍星辰之法服，自化寰區。於是扆座彤闈，凝情恭已。播亭毒以無黨，表雍熙而有自。山龍煥爛，映黃屋於長❥風雨回旋，仰洪猷而克遂。豈不以羲頊齊教，皋夔在官。德所至兮天高地厚，信不愆兮春煦冬寒。佩華藻以常閑，九章惟麗。傾空旻之所覆，萬姓皆歡。允紹二皇，式孚九野。尊揚襲以居上，敦協和而在下。飄紫宸而楚楚，道泰生靈。臨丹陛以襜襜，塵清華夏。赫赫巍巍，功高二儀。法希微於視聽，守元默於箴規。自然淳樸將至，生成罔虧。苟人文之未化，勞轍跡以何為。豈若黼黻光中，德及於昆蟲草木。彩章影裏，澤流於地角天涯。士有珪璧常輕，光陰是重。趨明代以求試，望丹霄而翹踵。君同軒後，為臣願讚於袞衣。才匪相如，獻武載歌於垂拱。
首陽山兮非秀非隆，因其賢而名高碧空。偶岩穀之逋客，問夷齊之古風。厚殷紂而薄宗周，曷稱仁智。棄三隅而執一向，可謂昏蒙。且紂以斫脛求歡，剖心取樂。空寰瀛不足以充其欲，罄竹帛不足以編其惡。民驚而萬國崩離，天怒而三光舛錯。肉為林也，怪山嶽之非高。酒為池焉，笑江湖之易涸。姬乃畋於渭濱，會於盟津。右白旄而左黃鉞，應乎天而順其人。莫不洗塗炭於四海，解仇讎於萬民。著金縢者乃昆乃仲，釣玉璜者持衡秉鈞。何不吊紂之不德，慶周之有國。而乃助於紂以申謙，怨於周而不食。鴻飛豹隱，亡情於濁浪之湄。蟬腹龜腸，化骨於孤峰之側。逋客曰：「夷齊以讓國無為，求仁立規。何曆數之不究，曷興亡而不知。非不知周之可輔，紂之可隳，所憂者萬紀千齡，所救者非一朝一夕。恐後代謂國之可犯，謂君之可迫。強者以之而起亂，勇者以之而思逆。所以激其時，抗其跡。往者勖而來可懲，義要行而身不惜。」餘乃陟彼高岡，遐思耿光。嶺上之鬆筠抱直，邱中之黍稷非香。未知靈氣何化，身魂曷彰。為聖賢則孔子顏子，作嘉瑞則麒麟鳳凰。縱天柱折而地軸摧，斯民不泯。任月兔死而日烏銷，厥德愈芳。於戲！鍾其濁則為佞為邪，稟其清則為英為異。垂名之士餓林藪，飽食之人硋天地。（疑）是宜徵繪事，而寫高山仰止先賢之誌。
嗟阡陌之開兮，肆兼並之不仁。古制不可以卒複兮，乃議田之是均。鬱林林之黎元兮，資稼穡以為生。既教養之無法兮，宜貧富之不平。繄口分而畫野兮，允經國之大式。必邑地之相參兮，限田萊而有極。土不遺利兮人無❥力派頃田於單陋兮，制強宗之侵陵。獲資生之大利兮，免豪右之倍徵。此均田之大略兮，見寫圖之詳悉。將損多而益寡兮，齊民之歸一。相爾疇之紛紛兮，畝為數其秩秩。露田之四十兮，配桑田之二十。定盈縮於還與受兮，各分牛以自給。強不敢於占奪兮，弱猶得以播殖。圖雖卷之不盈兮，備輿地之所有。桀良策於指掌兮，念生靈其獨厚。懿元魏之文辟兮，獨有誌於古制也。苓用夏以變易兮，昭大和之康乂也。唐有臣曰元稹兮，圖均田於德宗。幸皇覽之見收兮，路逶迤而不通。迄柴周之顯德兮，乃留心於務農。頒稹圖於諸鎮兮，均境內之租庸。雖不能伯仲於魏之君兮，亦拔萃於五季也。視貞元之聚斂兮，誠何足與議也。慨圖遠而名存兮，異索駿之丹青。儻按圖以取則兮，吾固知其有誠。伊李泌之震書兮，與斯圖其表裏。當中和而進獻兮，務本之深意。彼輿地非元圖兮，徒經營乎版籍。豳風之亦有圖兮，欲勤勞夫稼穡。豈若名田之與限兮，猶總總其可行也。實醉儒之良計兮，均井田之一平也。亂曰：均田有圖，稹所作兮。厥制初行，魏之度兮。桑井既複，孰諗其故兮。索空圖於實效兮，庶幾太平之助兮。
國不危無以見英智，智不周何以殄奸詭。當漢室之架亂，有劉章之崛起。於是謳甫田，拍清徵。當其品氏窺鼎，劉宗履冰，社稷騫崩，邦家替淩。或呂氏必興，劉氏不勝。雖諸將之賈勇，終按劍以未能。鯨躍海以須斬，狐居城而暫驚。旋聞玉殿窮歎，瓊筵命酒。貂璫皆戚裏豪貴，冠蓋盡台階賓友。賢愚但委其天命，綱紀定輸於誰手。章欲刮其瑕，滌其垢，摧其凶，破其醜。掌握於龍圖鳳曆，已斷言前。縱橫其地軸天樞，猶歸太後。朱虛乃誓遏頹波，平妖剗訛。得則赫功名於日月，失則化齏粉於幹戈。在其誠而不在其眾，言於我而不計於他。於時玉爵驟，朱顏酡，直氣仰接，昌言切磋。曾專執耒之功，多能鄙事。粗續貫珠之韻，請唱田歌。歌曰：「舜之耕兮稷之植，廊民天而知稼穡。疏其苗而固其蒂，法於家而象於國。」又曰：「沮之耕兮溺之耘，灌粢盛兮除芬。抉蟊賊兮多稼稔，剪榛蕪兮嘉穀分。取厥類兮去非類，諭於臣而象於君。」想其傾海未竭，轉喉未闋，眾愉怡而詭譎，我憤惋而剛烈。怒聲徹天地，托雅調以成聲。熱血煎肺肝，瞬明眸而漬血。且以酒不罰無以肅否臧，令不正無以決存亡。宣酒令而為軍令，假樂章而行國章。犯令者洿爾宮而鬼爾族，亡酒者肉爾膾而血爾漿。我唱也不在深耕淺種，我誌也克在乎帝業皇綱。俄而烹一呂，禁陸梁，侍坐者汗滴膽碎，傍觀者心顛魄狂。呂之強倏爾而弱，劉之弱爾而強。不日計之取，兵之舉，帝諸劉，虜諸呂，有若乎摧枯拉朽，反似乎平秦破楚。故得告功於聖祖，削平乎子孫。安子孫而總英傑，故能複宗社而正乾坤。向若口不能唱，唱不能言，則國豈定而家豈存者也？餘欲編田歌於樂府，上聞於至尊。
言者三端之本，錢者百貨之源。反其本以行已，失其源而不言。如逢貫朽之資，我辭遽默。自負不貪之寶，吾道常存。昔王衍以東晉季年，金陵薄俗。恨朝野以爭侈，競緡錢而縱欲。化為冀土，填巨壑以難盈。湧作波瀾，灌漏卮而不足。豈惟紫閣名臣，紅窗美人，有私而盡切藏賄，無德而何嚐潤身。夷甫乃怒於彼而心誓，忿於時而氣振。所以麈尾高談，肯說五銖之號。鶴裘換酒，同思四壁之貧。泉貨寧懷，樞機永秘。何曾之食萬休述，和嶠之癖多罷議。賓階砌下，誰雲苔點之圓。貨殖傳中，諱卻金錢之字。眾多愛兮積聚奢淫，我所愛兮唯財於金。在心所惡以言寢，可以觀言而見心。任銅臭以驚時，豈論崔烈。任雨飛而滿屋，靡說黃尋。且夫巨萬奚若，仁銷義鑠。豈不見一惡而懼百非，口非言而心嫉惡。金相馬埒，休詢王濟之奢為。山積鹿台，莫問殷辛之禍作。蓋傷其濁世澆風，貪婪莫充。無苟得者猶寡，終不言而曷同。斯時也，道德銷盡，錢刀削空。斯人則與世垂範，端身固窮。手近青蚨，先納雌黃之口內。眼觀榆莢，預緘枝葉於胸中。則知不立殊規，寧議眾醜。他拭目而餘目昏，彼金而此金口。異哉！不談人過，不語怪神，與斯人而善偶。
搜聖人之垂象，伊茲衡之可觀。材徑挺以繩直，星連綿而珠攢。惟用也庶不能以多少隱，惟平也輕重不能以詐偽幹。故得萬人，便於廛裏。物或紛競，可以定黍累之圭撮。利其分毫，可以觀低昂之容止。執中以告，無或不喜。則夫衡之為物，其用甚大。四方正而域中平，七政齊而天下泰。動而無欲，任之故絕私。益而無方，行之固不害。然能思無不踐，應倉舒刻舟之深淺。問無不知，表張重度骨之威儀。若乃均其神道，形其事業，聖人因之以平施，邊鄙賴之而不怯。豈欲決其差謬，明其有無，小人取之以作則，君子見之而交孚。則有王臣謇謇，宰職秩秩。洞鑒人才，神無隱質。諒茲衡之攸媲，故守之而勿失。倘陳平之見知，宰州縣之如一。
壬子歲，大雪濛濛，繁雲鎖空。白日光沒，樵蹊脈窮。地洞冱而履不得，天颼飀而飛不通。庭蘭落翠，禁樹催紅。安處王乃去廣殿，即深宮，獸炭呀焰，狐裘禦風。頻謂左右曰：「寡人今日之寒斯甚，曷與下民而同？」憑虛侯進言曰：「大王自恐嚴凝，罔憂邦國。下民將欲凍死，大王未有寒色。」王曰：「下民之理，聞之可得？」對曰：「隻如負禦三邊，彌年不還。戍遠燕嶺，衣單雁山。鐵甲冰徹，金刀血殷。風刮衰力，砂昏少顏。大軍之生死頻決，上國之英豪甚閑。今則凍平遼水，雪滿蕭關。此戰士之寒也，王曷知其險艱。至若荷鍤田裏，勞乎農事，草荒而耒耜無力，地冷而身心將悴。賦役斯迫，鋤耰何利。凍體斯露，疏蓑莫庇。東皋孰閔其耕耘，北闕但爭其祿位。今則元律將結，元冬已繼。此農者之寒焉，王曷知其憂愧。複有萬里辭親，求名進身。韜玉待價，燃金食貧。賀清平於四塞，冒霜霰於三秦。北戶無席，冬衣有鶉。幸偶乎勳華為主，同思乎伊呂稱臣。今則顓頊威至，元冥令臻。此儒者之寒焉，主曷知其苦辛。別有苦寒之者，不能殫寫。在臣說矣，恐王煩也。於時陽氣收，陰氣浮，火井滅，朔風愁。千山之凍樹頻折，八水之凝波不流。王乃閔征戰之勞，命偃乎兵革。念農耕之苦，命蠲乎徭役。知儒者之寒，命選於宗伯。
沛中之智兮勇鵬翻，舞陽侯兮威曷論。冒死而嚐輕白刃，匡君而直入鴻門。卮酒彘肩，豈讓匹夫之膳。朱輪畫轂，能扶萬乘之尊。當其秦鹿無主，項王赫怒。誇楚將於秋鷹，滅沛公於蹇兔。天地何小，風雲可步。海蕩山振，龍驚虎懼。鳳曆誰傳，鴻門晝關。湯池命酒，歐劍搖環。氣隆準以斯挫，血重瞳而欲殷。鯢浪鯨波，呀呷於斯須之際。禽籠獸穽，炮燔於咫尺之間。洶洶群心，雄雄壯士。詣閶闔而飛步，怒豺狼而切齒。仆視閽守，掌窺戎壘。嵩衡蓋數撮之塵，溟海乃一泓之水。身輕白羽，蹈烈火以非難。手擘朱扉，信春冰之可履。走電呀雷，金樞洞開。麋鹿奔而貙虎至，燕雀驚而鷹隼來。愚山可徙，藺柱須摧。引龍躍於洪波，豢人徒爾。送鴻翻於碧落，弋者何哉。❥
化不可識，春之倏生。神不可測，雷之忽鳴。表陰陽之大信，發天地之希聲。俄青律之未分，寰區曷變。俄洪音之一播，品彙須驚。豈不以上綰天樞，下司地紀。陰之變兮將伏，陽之開兮欲起。撾雲鼓雨，殷南山而過北山。火轂風輪，震百里而越千里。浩浩闐闐，神驚鬼顛。冥濛而烏兔將墜，動蕩而山河欲遷。須臾走電，赫飛霆聯。霹靂俄奔，八表謂衝開下土。轟軿繼作，九州疑裂破青天。烈缺威催，豐隆令急。晴陽照兮冰凍洗，甘澤滂兮衰朽濕。幾處脅韶光淑氣，振折群芳。數重呀地戶坤維，驚醒百蟄。燭烻洪濛，鼙掀碧空。香籠麗景，翠染東風。去年之積冷淒寒，皆令變暖。昨日之枯株槁木，盡使駢紅。則知春之榮，雷於春而稟德。秋之落，雷於秋而授職。不然者，何以動於此以為準，止於彼而作式。聲之發也，星辰將曆候鹹移，聲既收焉，蠢動與芳菲並息。駕電驅風，高淩九重。日兮月兮還我化，天兮雲兮塗我蹤。時時而遠穀陰霾，訇崩疊嶂。往往而寒湫煙雨，吼拔潛龍。則知雷發無遺，春光自早。發聲而歲歲長在，光景而人人自老。不能火僭逆而霹奸妖，攸攸兮天道。
葉落辭柯，人生幾何。六國戰而謾為流血，三神山而杳隔鯨波。任誇百斛之明珠，豈延遐壽。或有一卮之芳酒，且共高歌。豈不以天地為爐，日星為紀。雖有聖而有智，不無生而無死。生則浮萍，死則流水。七十戰爭如虎豹，竟到烏江。三千賓客若鴛鴻，難尋朱履。擾擾怱怱，晨雞暮鍾。命寧保兮霜與露，年不禁兮椿與鬆。問青天兮何慘何舒，拘人否泰。歎白日兮東生西沒，奪我顏容。可惜繁華，堪驚倚伏。有寒暑兮促君壽，有鬼神兮蠹君福。不覺南鄰公子，綠鬢改而華發生。北裏豪家，昨日歌而今日哭。夢幻吞侵，朝浮夕沉。三光有影遣誰係，萬事無根何處尋。易服猛獸，難降寸心。眼看西晉之荊榛，猶經白刃。身屬北邙之狐兔，尚惜黃金。亦何荒色嗜音，雕牆竣宇。君不見，息夫人兮悄長默，金穀園兮闃無睹。香閣之羅紈未脫，已別承恩。春風之桃李方開，早聞移主。邱壟累累，金章布衣。白羊青草隻堪恨，逐利爭名何太非。嚐聞蕭史王喬，長生孰見。任是秦皇漢武，不死何歸。吾欲挹元酒於東溟，舉嘉肴於西嶽。命北帝以指榮枯，召南華而講清濁。飲大道以醉平生，冀陶陶而返樸。
斯室誰見，伊人盡傳。浩渺而洪波有象，深沉而碧浪無邊。異彼鮫人，處乎鯨海。儲晶蓄素，刮銀兔之秋光。矗浪凝波，刷金烏之畫彩。露洗霜融，涵虛湛空。鑿戶牖以非匹，飾椒蘭而不同。度木何人，範環堵於琉璃地上。作嬪誰氏，纖輕綃於玳瑁窗中。鬼瞰終無，神功自偶。雙闕標百尺，岧嶢而貝闕淩前。萬戶列千門，洞達而龍宮在後。光攢琥珀千樹，花折珊瑚萬枝。控巨鯉之真人，方能到此。泛靈槎之上客，莫入於斯。電落窮陰，雲閑大廈。誰為欺暗之士，盡是泣珠之者。霏霏瑞彩，凝成螮蝀之梁。漠漠飛煙，化作鴛鴦之瓦。鏡瀉奫淪，波澄垢氛。瓊窗而鼇頂均岫，綺棟而壺中借雲。二十四裏之漢宮，何曾足數。三十六般之仙洞，未得相聞。允矣神化規模，天然異質。吾欲乾北海而涸南溟，探驪龍於此室。
天辟區宇，人尊帝王。國將入於封部，教先知於典章。不宰成功，乃合乾坤之德。無私鑒物，能齊日月之光。多士之操修，六經之楷式。將欲明其教，必在遊於國。溫柔敦厚，出風雅之詠歌。比事屬詞，本春秋之黜陟。協彼典教，諧斯禮文。廣博而樂章具有，精微而易象爰分。先王所以總斯禦物，體彼為君。遂使足曆四門，親愛之儀已睹。身由萬戶，民從之義皆聞。莫不周覽金湯，潛量王霸。審樂知政以攸類，陳詩觀風而相亞。是以逢耕讓畔，得先人後已之規。察鳥安巢，驗惡殺好生之化。今吾君興帝業，赫皇明，以謙柔而教蠻貊，以樸素而教公卿。以節儉而教百姓，以農耕而教五兵。自然八方走響，六合飛聲。豈俟入乎閫閾，方能知彼規程。其或跋扈未殲，陸梁未向，可使拜天闕而俯聽，趨帝閽而引望。俾其退而補過，警幹羽之舞階。進以盡忠，報聖明之在上。士有負書劍，出林巒，謁九門而教化斯仰，瞻百辟而威儀可觀。則知不上泰山，豈覺寰區之大。不浮東海，寧知溟渤之寬。敢不廣義路，懷忠甲，開閶闔以聽聲詩，賀仁沾而恩洽。
碧澗千仞，青松幾年。豈天生之有異，蓋地勢以居偏。挺操彌貞，雖厄岩巒之下，掄材倘鑒，合居樗櫟之前。則知植物之近，不可用而或用。生物之遠，其可貢而誰貢。伊彼良木，何慚其青竹成龍。工未我求，且伴其高梧宿鳳。翠鎖山椒，心淩碧霄。生風而虎豹唫嘯，拂衣而龍蛇動搖。安得伴磊磊之石，因離離者苗。奚三公之夢猶阻，豈萬乘之封尚遙。何殊孔明之先主未迎，空懷良策。呂望之文王非獵，不到終朝。今則希匠斤，采溪壑。如拔之於高岸邃穀，可營之於帝宮仙閣。澗底鬆兮才不才，候般輸之所度。
書契天設，文明日新。將究止戈之義，式彰為武之仁。足還太素，壽我生靈。誌肅三軍，欲致理而臻乎至理。論歸八法，見古人而教以今人。昔者楚莊，薄諸晉國。小臣請築乎京觀，厥王乃陳乎道德。謂臨戎制敵，勝不在乎幹戈。示子傳孫，事宜歸於翰墨。且武也者，戰而不陣，師惟在和。考其字以因明所自，止其戈而焉用其戈。願劍戟而器於農耕，賢哉若彼。問軍旅而對以俎豆，聖也如何。矧乎伏羲畫卦以窮微，蒼頡造書而允中。能會意以無怠，實臨文而可諷。下破山而加點，理絕乘危。上擬成以無人，誠為動眾。以五兵為武者，非武之資。合兩字為武者，是武之奇。當用究言其不用，有為詎及於無為。鳥跡斯驗，人情可窺。亦胄普（疑）而明焉，其儀不昧。秋懸心而愁矣，厥義鹹知。是宜遵史籀之文，讚升平之主。兩階屢舞以稱聖，七德修而曰武。亦何異威而不猛，宥刑而夏楚寧施。舍之而藏，得象而筌蹄奚睹。今我後洞窮經之旨，知為君之難。功不宰而八蠻自服，書同文而萬國鹹安。列聖摧凶，我則懷遠而柔邇。前王伐罪，我則去殺而勝殘。故得文物重新，妖氛自弭。廬人之百煉寧問，呂望之六韜可委。士有偶明，試而賦上獲讚皇風而之是（缺）
陸海之中，昆明以東，禦為溝而有自，溝注水以無窮。縈紫閣之千峰，清辭玉洞。瀉銀河之一派，冷入瑰宮。我西都也，地正三秦，天連五緯。不知此水之出，但見斯溝之貴。既非減灞以分滻，又匪疏涇而鑿渭。是何飛下雲霓，沿高走低。潺湲乎元豹岡北，繚繞乎靈龜岸西。豈因水伯穿地維，通來玉甃，必是神龍為天子，吐灌金堤。上繞蓬瀛，中侔溟渤。涵暮景於瓊殿，倒晴光於絳闕。色入天池遠不遠，兩岸垂楊，聲喧金屋眠不眠，六宮明月。迥瀉岧嶢，高連碧霄。朝宗而鳳沼將近，習坎而龍宮不遙。漱今古之雄都，千門水鏡。截東西之大道，幾處虹橋。豈不以決泄年長，泉源地遠。青蕪濯翠兮宵雨霽，紅杏飄英兮春日晚。堪歌聖代，浮通其德澤恩波。莫問當時，流破其秦宮漢苑。香徹天涯，先來帝家。重輪而瑞蘸紅日，五色而光搖彩霞。時時而翡翠隨波。飛穿禁柳。往往而鴛鴦逐浪，銜出宮花。其或赫日流金，輿人望歲，鹹憂地利以將失，願假天波而下濟。分紫禁以餘潤，作黔黎之大惠。則禹濬川也，不為已而為人。農擊壤焉，不荷天而荷帝。玉堂金殿兮知不知，敢進芻蕘於此際。
天寶詞人，李謫仙兮誰能論。出白屋而謁明主，脫布衣而為侍臣。唯誇其麗藻清辭，將承寵渥。不待乎腰金拖紫，便掌絲綸。則知人不英無以動乎邦國，主不聖無以振乎儒墨。二美相契，千齡所刻。愚聞白之始也，宅岷峨，鎖羽翼，待風雲，伸道德。金門玉殿兮掛魂夢，乾象坤儀兮羅胸臆。雲情鶴態，歌劍嶺之秋光。月夜煙朝，釣錦江之春色。俄而入洛遊京，懷珠袖瓊。塵中獨步，酒肆陶情。烏棲曲兮金石奏，蜀道難兮神鬼驚。小隱乎林壑，大隱乎帝城。賀秘監兮薦英秀，韓荊州兮誇盛名。於是鳳詔搜揚，洪名振發。長裾似雪兮出圭竇，縫掖如霜兮入禁闕。冰姿玉貌，別巢許之林巒。醉眼慵心，豁唐虞之日月。走騎飛軒，街談巷言。青雲得路兮肌骨換，白日升天兮朝市喧。縞素麻衣，朝雜庶人之伍。龍攄虎變，夕蒙天子之恩。彩筆摛文，彤庭步玉。碧山之傲逸猶在，紫禁之繁華乍束。往往而紅筵對酒，宦者傳觴。時時而後殿操麻，宮娥捧燭。夫如是，則才德須憑，簪纓自勝。起布素之卑位，陟蓬瀛之上層。白鳳辭高，青帝之春華不若。金鸞寵異，皇王之密旨先承。豈不以天假良時，神資景福。草元之客兮進何晚，題柱之人兮望何速。曷若我不忮不求，脫布衣而食天祿。
白日光沉，青山影深。伊萬籟以俱寂，有孤猿而忽吟。隔樹初傳，切切而來當暮景。隨風更遠，聲聲而飛下煙岑。當其疊嶂淩空，微陽送晷。擁條之響俄發，命侶之音迥起。揚清引濁，如含莊舄之愁。吐怨流哀，不為養由之矢。增悵望兮動辛酸，建陽小兮凝晚寒。逾絕壑兮度鳴湍，悲風颯兮零雨殘。澗草萋綠，谿花隕丹。此處則臨岸爰笑，攀蘿永歎。幾多之去棹來舟，驚迷島嶼。無限之離魂別緒，飛掛林巒。感東西而怨行役，三峽山光峭空碧。冒懸流而躋絕壁，苦露結兮寒煙白。望帝冤魂，萇宏悵魄。此處則抱樹驚曉，號風向夕。峨嵋高兮劍峰綠，愁殺巴人。錦江暮兮筇竹秋，悲纏楚客。山隱隱，水渺渺，孤猿吟兮何悄悄。野駭麋鹿，林棲群鳥。往往於鬆蘿穀口，嘯得煙昏。時時向薛荔峰前，啼摧月皎。斷續相催，聲長韻微。千林之紅葉雖墮，萬嶺之愁雲不飛。嘹嘹噭噭休未休，如迎靜夜。曆曆啾啾起又起，似送殘暉。足令掩耳傍偟，吞聲太息。何彼韻之增起，欲我聽之暫息。則知邊城雁兮高柳蟬，未若聽吟猿而慘惻。
楚襄王以魂夢初驚，高堂賦成，因命酒以將飲，遂聽歌而適情。於時白雪音厲，陽春調清。命宋玉之雄藻，賦貫珠之妙聲。玉乃避席而起，請陳其誌曰： 「臣聞樂以象其聲，歌以陳其事。樂也者，六律不得不正。歌也者，五音不得不備。是宮不亂而為君，商不亂而為臣。徵不亂以為事，角不亂以為民。羽不亂以為物，五音備以為真。如此則天地同和，陰陽代順。一謳而王道敦化，再唱而民心端信。逆氣亡象，奸聲匿韻。三光普照而不昧，萬物以類而相振。然後君臣序而父子親，五音隆而四瀆濬。斯為治世之音，可同休於堯舜。至如宮之亂兮君荒，商之亂兮臣亡，徵之亂兮事失，角之亂兮民傷，羽之亂兮物匱，五音怪而改常。如此則寒暑失時，邦家自咎。唱子而毒慘諸夏，和汝則災生九有，鬼神不享，社稷非久。乾坤之紀綱潛紊，麟鳳之禎祥莫偶。然後孛彗皎而夷狄驕，兵革飛而戎車走。斯為亡國之音，可同風於桀紂。其為音也，不在乎玉管朱絲。其為歌也，不在乎燕娥趙姬。隔巴濮，采聲詩。樂府陶匏，自本黃鍾之律。姑蘇麋鹿，誰聽白苧之辭。」王曰：「斯賦之盛，珠輝玉映。可以發昏蒙，佐明聖。為前古之楷式，作後來之龜鏡。非寡人之所知，敢不承天之命。」
上客縱橫，毛公不爭。既藏器以待用，遂陳辭而請行。幾載和光，利刃之深機但秘。一朝效勇，囊錐之奧義斯明。當其久陟朱門，長謙末德。昆吾韜切玉之鋒，丹穴戢淩雲之翼。懷才抱器，何趙國之足匡。日往月來，笑平原之未識。俄而羽檄交催，秦兵四來。邂逅而君臣就辱，逡巡而家國傾摧。平原乃入楚求救，招賢共裁。列簪纓而議也，簡文武以行哉。恨同心而同德，求其濫者。何貴耳而賤目，棄我全才。於是奮發雄辭，敷求大誌。今行侶以將闕，輒愚夫而敢備。當時維縶，騰驤之步誰知。今日彌縫，潁脫之鋒可試。然後得繼英豪，彌輕爾曹。瞻鄢郢以神勵，出邯鄲而器高。明明特立之試，斯期必克。蠢蠢同行之輩，應為徒勞。及其見楚國之君，說秦兵之孽，自旭旦以將論，至日中而未決。遂乃足玉砌以心動，手霜戈而氣折。儻一夫之有惜，不肯扶危。則五步之非遙，立當流血。故得楚國君臣，來言盡力。師旅大加於東趙，幹戈日卻於西秦。名遂功成，辱殺三千之客。解紛排難，慚生十九之人。則知士也者，不可以貧欺。馬也者，不可以瘦失。何待客以無鑒，幾遺賢於此日。伊毛生也，重於九鼎之功，非狗盜雞鳴之匹。
陳祚以世六十年，毒奢淫而忘險難。運去而蠻奴北面，時來而江總西還。傷心而昨是天今非，三台祿位。觸目而人非物在，一片江山。初其君但期天❥國無盤石。詩成而詠雪嘲風，酒惑而迷魂蕩魄。昌言直諫，朝朝而惟列七人。列蠟燒蘭，夜夜而長留十客。一旦雷卷隋軍，驚風坐聞。龍顏入井以魚伏，鳳閣離居而豆分。於是嗟覆轍，歎浮雲，拋建業之山河，來朝魏闕。捧金陵之日月，送與隋文。斯人以鳥戀南巢，萍流遠道。還吳而喜遂歸骨，入境而鞠為茂草。心感存沒，淚橫襟抱。慘淡而煙迷遠渡，杏浦波生。蕭條而葉散悲風，金檀樹老，廢壘蕪城，行行復行。霜淩夜葉壯心碎，屬國窮歸華發生。中台將黃閣皆空，荀池鳳去；甲第與朱軒不見，謝墅狐鳴。茂苑濤聲，秦淮月色。終史溥之前夢，歎東昏之舊國。雖信天命，宜慚袞職。豈不聞三秦甲馬，已過乎淝水之陽。二謝韜鈐，克殄於壽山之北。則知翌輔者，在乎外撫四夷，中扶萬機。建其策而安邊卻敵，致其君而端冕垂衣。安得三閣天高，但縱殷辛之酒。萬兵雲集，未知蘧瑗之非。果令位失家亡，君移國徙，前恩不及於民庶，晚歲卻還於舊裏。金陵旺氣索然空，唯見碧❥涵淥水。
小人之見兮，見以求利。大人之隱兮，隱以求誌。索其居而棄世捐俗，達其義而伺時藏器。莫不濯足溪影，掛冠山翠。不遊徑而得康莊，不出戶而窮天地。上自英君，傍惟哲人。偕侔鳳而藏羽，盡規龍以蟄鱗。恭聞舜雷澤而遁跡，漢芒碭以潛身。板築胥靡，熊羆渭濱。芝歌商嶺以誰聽，瓢掛箕山而曷鄰。雷澤之誌兮，誌於聖也。芒碭之誌兮，誌於天下。得之則宅乎寰海求之必通乎岩野。所以賓四門而總百揆，揖遜皇王。斬白帝而烹楚君，巍巍宋社。渭濱之誌兮，國傅王師，胥靡之誌兮，匡君佐時。然後神契畋獵，天開夢思。三十八代之承祧，韜鈐自有。五十六年之救旱，霖雨常滋。商嶺之誌兮以全真，箕山之誌兮於高節。逃秦輔漢以無失，友帝朋巢而自悅。蓋聞析心以智，光乎聖哲。誌也者，寂與心通。隱也者，憑乎誌成。並於心兮，故可以通造化，貫幽明。成於隱兮，或可君兆庶，爵公卿。誌不立兮，吾息則隱，誌苟通兮，吾道斯行。君不見，西棘乘風，上擊雲霓之路，蟠泥得水，高驤天漢之程。奔塵競路以彌惑，絕跡深扃而有得。惑之者惑於澆濁，得之者得於幽默。虱捫西華以持衡，龍臥南陽而輔國。珞珞雲林之士，方器嵓廊。攸攸市井之徒，誰懷道德。亦由擇梁棟於❥山，索珠璣而在淵。采綠蕙於樊圃，刈嘉禾於甫田。其道要，其理元。嚐聞降蒲輪於草澤，天子求賢。
朱公以紫殿之下，明誠洞寫。仗心劍而上請神劍，非斬馬而不除害馬。則知堂堂者多，諤諤者寡。是何抗萬乘而不失，覺千官而盡啞。昔張禹以軒冕巍峨，為王者師。攀龍附鳳於炎漢，陰慘陽舒於片詞。不畏神怒，惟專詭隨。中於人兮若冘若蠱，潰於物而如膏如脂。合彈者誰是簪筆，合諍者何人措辭。雲則早奮忠貞，誓邪曲，有刃當斬，對君必辱。於時開九門兮，左日右月。朝百揆兮，鏘金佩玉。鴛鷺方駢，雲龍乍矚。於是演折角之宏辨，趨逆鱗而上觸。乃曰：「不諫非臣，容奸匪君。臣聞上有厥劍，利無與群。不爭乎刜鍾切玉，不並乎倚天抉雲。蓋是吹大宛之毛，剸渥窪之骨。君幸頒賜，臣非僭越。既將伸明代之朝命，斷佞臣於大闕。今太傅以抗傲三公，昏蒙九重。陷君子於虯龍化犬，進小人則蛇虺成龍。固請刑於廣肆，血被銛鋒。」帝忽色怒，雲乃氣衝。死為屍諫，生寧麵從。將軍匡❥以稽首，天子逡巡而改容。義匪伏蒲，誌大而諸侯瑣瑣。芳流折檻，名高而四海喁喁。胡不淬辭為鋒，礪誌為刃。拂訛濫以將退，麾賢良而與進。何必趨劍❥將求，竟伊人而莫擯。設若寶鍔將授，昌言是嘉。又何以見仲尼之紀綱，誅正卯之奸邪？則王莽之偷宗社，又安得聞耶？
義漿殊賤，玉唯至珍。有楊元之立德，果陰騭以酬仁。豈非惻隱天資，不為恩而自感。明誠日皎，不望報而自臻。所以悲其遠道長征，窮途未達。感朔風而千里遐阻，爍火景而四郊空闊。堪嗟其自北自南，每想共再饑再渴。一瓢漿水，能頒歧路之間。數仞朱門，誰顧風塵之末。於是博施無偏，壺漿湛然。清若元酒，甘如醴泉。既日日以將日，復年年而一年。注以何窮，問東流於巨海。浸而無怠，瞻北斗於遼。天莫不椒桂飄香，雲霞豔色。行人欣塞路之美，戰士豁鹽梅之惑。無冬無夏，不酌水以酌心。暮往朝來，非飲漿而飲德。寒暑相移，精神罔虧。人不報而神代報，世未知而天已知。俄而垂感應，降瑰奇。被褐懷來，五飲之家獲寶。盈疇種罷，連城之價驚時。寧異瑞頒，俄同珪錫。凝雪彩於三逕，貫虹光於四壁。則知矯其施者恩絕，竊其珍者禍積。嗟來致食，寧招蒙袂之人。再獻為心，謾剖煇山之石。且夫濟人渴者，尚報非虛。薦人善者，厥報何如。渴之濟兮，小恩小惠。善之報兮，開慘開舒。可以慶其邦國，高彼門閭。克裔於簪纓爵祿，豈惟瓊玖璠璵。事在何人，道歸君子。陰其德而德於心，陽其報而報於己。昭然貽厥於孫謀，不並義漿之理。
惑人之心兮，惟巧惟僭。破人之國兮，以妖以豔。當勾踐之密謀，進西施而果驗。昔者二國相吞，陵卑恃尊。殊不知卑則自亡而固存，尊則為明而反昏。烏喙年年，誓啄夫差之肉。稽山日日，拜聽范蠡之言。言曰：「伍員之賢，東吳之德，伯嚭之佞，東吳之賊。德之盛兮越可憂，賊之興兮吳可殛。臣以夙夜而計，機謀偶得。欲狂敵國之君，須中傾城之色。待其聲色內伐，君臣外惑，自然紂妲已以亡宗，晉驪姬而亂國。今苧蘿之山，越水之灣，恐是神仙之化，忽生桃李之顏。波淺丹臉，鴉深綠鬟。顰翠黛兮慘難效，浣輕紗兮妖且閑。楊柳羞弱，芙蓉恥殷。可以變柳惠於貞莊之際，悅荊王於魂夢之間。臣請進焉，王今何以？」王乃豁若而喜，矍然而起。曰：「此蓋神假卿之奇畫，天雪越之前恥。」乃命寶馬騰龍，香車碾風。迎織女於銀漢，聘姮娥於月宮。炫耀雲外，喧闐洞中。妝成而瑞玉凝彩，服麗而朝霞翦紅。昨宵猶賤，今晨不同。寧期大國之君，流恩不及。堪恨鄰家之婦，謂妾常窮。曉別越溪，暮歸吳苑。越慮計失，吳嫌進晚。歌一聲兮君魄醉，笑百媚兮君心卷。坐令佞口，因珠翠以興言。立遣謀臣，棄洪濤而不返。勾踐乃走電驅雷，星馳箭催。投醪而士卒皆醉，嚐膽而胸襟洞開。虎噬骨碎，山崩卵摧。楚腰衛鬒化為鬼，鳳閣龍樓燒作灰。於是命屠蘇之酒，上姑蘇之台。伊霸業以俄去，我英風而聿來。嗚呼！殺忠賢而受佳麗，欲弗敗其難哉。
磨霜礪雪兮，熒煌錯落。伊逐鹿之英聖兮，有斬蛇之鋒鍔。蓋以麾正乾坤，劃分善惡。楚國之奸雄徒爾，烹若窮鱗。常山之首尾胡為，斷如朽索。斯劍也，上應君臨，舒陽慘陰。有其道則威若身兮靈若心，無其道則鉛其刃兮木其鐔。惟上德之在火，協紅爐之躍金。莫不龍活三尺，霆飛半尋。是何靈貺之異，天啟之始。而乃振戎衣，授秋水，匣辭乎豐沛之邑，腰入乎崤函之裏。日月方暝，雲雷未起。有大蟒以橫路，礙潛龍之舉趾。於是上較天意，下量地紀。視銛鋒而何斯違斯，擊怪物而宛其死矣。然後挫七雄，削多壘。豈惟仗之翦長蛇而戮封豕，蓋將提之令諸侯而禪天子。得非秦毒之奢，變作長蛇。漢德之儉，化為神劍。奢以儉陷，蛇以劍斬。道在晦而須顯，事有增而必減。果聞哭白帝之亡，符赤帝之昌。雖行大義，亦假雄芒。莫不龜文龍藻，玉鏤金裝。世亂將用，時清則藏。十二年兮加我淬，七十陣兮摧爾剛。空山吞象之鱗，豈鈋蓮鍔。大澤銜珠之血，不汙星光。然後曆興亡，繼得喪。漢之滅兮魏之受，魏之衰兮晉之仗。晉火起兮高飛，豈混煙煤之狀。
六國血於秦，秦皇還化塵。塵驚而為楚為漢，路在而今人古人，但見愁雲黯慘，疊嶂嶙峋。時遷而金石非固，地改而荊榛旋新。愚聞周衰則避債登台，秦暴則焚書建國。貴螻蟻於人命，法豺狼於帝德。兩曜昏翳，九圍傾側。扶桑幾裏，我鞭石以期通。溟海幾重，我驅山而要塞。慘慘元穹，嗷嗷七雄。三農百穀以休務，淬鐵磨金而獻功。九州病，萬室空。韓趙魏以交滅，楚燕齊而坐窮。家有子兮誰得孝，國有臣兮孰效忠。九野分將，焉作兆民之主。諸侯吞盡，方行天子之風。星隕九霄，城長萬里。血染草木，肉肥蛇豕。將欲手掛天刃，足挑地紀。拙虞舜而短唐堯，汙殷辛而長夏癸。禍從殃催，川搖嶽摧。金陵之王氣頓起，蓬島之宮娥不來。黔首求主，蒼昊降災。天漢之龍髯倏斷，沙邱之鮑臭誰猜。魑魅諸夏，腥膻九垓。於是宅彼岡巒，兆斯陵闕。猶驅六宮以殉葬，豈言蔓草之縈骨。嫌示儉於當時，更窮奢於既歿。融銀液雪，疏下地之江河。帖玉懸珠，皎窮泉之日月。嶪嶪層層，不騫不崩。斯高之喉舌方滑，劉項之雲雷忽興。軹道一朝，璽獻漢家之主。驪山三月，火燒秦帝之陵。今則草接平原，煙蒙翠嶺。想秦史以神竦，吊秦陵而恨永。華清宮觀鎖雲霓，作皇唐之勝景。
璨字炤之，公綽族孫。顏蕘判史館，引為直學士，遷左拾遺，擢翰林學士。尋以諫議大夫同中書門下平章事，進中書侍郎，判戶部。封河東縣男。朱全忠加九錫，璨進拜司空，為冊禮使。已為全忠所惡，除名流崖州，斬之。
前使裴樞充宮使日，權奏請元元觀改為太清觀。又別奏在京宏道觀為太清宮，至今未有制置。伏以今年十月九日，陛下親事郊禮，先謁聖祖廟。宏道觀既未修葺，玄元觀又在北山。若車馬出城，禮非便穩。今欲隻留北邙山老君廟一所，其玄元觀清坼入都城，於清化坊內建置太微宮，則車駕行事得禮。
近年浮薄相扇，趨競成風。乃有臥邀軒冕，視王爵如土梗者。司空圖、李敬義三度除官，養望不至，咸宜屏黜，以勸事君者。
