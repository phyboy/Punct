敕。我思致理，不欲滯人。複於賦祿之間，常有失勞之慮。改張之道，且就便宜。勸善之章，必先允當。具官高爽，周知武經，盛著臣節。拳勇之力，馳騁有成。前以新平殄寇之勳，移北地頒條之政。而茲之牧守，且務輯綏。元帥請留，我所難奪。南充善部，皆曰可居。雖改乘轅，將聞叱馭。具官安友晟，兄友弟恭，共圖富貴。披堅執銳，惟徇國家。當群凶效逆之秋，激受命忘身之氣。比膺賞典，亦剖郡符。且未登車，實同解印。或致杜門之歎，是忘盟府之書。乃寄邊城，仍加列爵。爾其各宣美化，如立前功。必使忠臣，兼攝循吏。可依前件。
敕。漢制郡國有政者，皆不易其居，就增其秩，欲使人安於教化，且激勵精，本自雕刓，皆成富庶。具官馮行襲，始用忠謀勇力，披難立功。每推求敵之心，必能禁暴為武。思齊良將，闇合善經。而負山麵江，金實名部。燎於兵火，毒我編氓。爾則保之如家，視之如子。盡寬井賦，恐奪農時。耕無惰夫，廩有豐食。地產修述職之貢，市租給備患之師。相裏所而同欲乃遷，興役徒而施勞何怨。炳然之績，觀而可論。保民既重於三公，開國仍昭於五等。如能知勸，當更陟明。可依前件。
敕。昔慶父去而魯難寧，得臣死而晉憂弭。事有所近之類，而人有可論之功，則用典為以勸來者。具官高爽，魁傑之材，好通經略。強禦之力，善據邊防。激將帥之雄心，憤邦家之多事。聞吾出狩，來扞近郊。遂驅有律之師，進討不然之黨。壓卵既潰，衝寇始平。忠烈可圖，勳勞甚盛。進階以數，開國有章。且觀得眾，情無不悅。於是賞勵之不已，保則永休。可依前件。
敕。古者建官，取諸垂象。故左右執法，附於文昌。以總六卿，以提庶政。用人之本，邦國係焉。進賢既協於向公，致理詎宜於虛位。具官張濬，剛而能斷，寬則有容。保和而實孕元精，索隱而若陳洪範。他山攻玉，鮮類禹珪。九牧貢金，自成周鼎。先皇帝爰立作相，朕小子圖任舊人。每親夾輔之才，且致勤行之道。必將率眾由已，化兵為農。載胡越以同舟，混車書於外戶。誌所未就，我實盡知。經營向在於四方，親附未遺於百姓。雖聚財之任，不欲允煩大臣，而複國所資，安可有稽征賦。薦居端右，兼陟崇階。得名器之所歸，在典章而斯重。永期宏濟，更集前功。可依前件。
敕。為國之政，在藩有條。讚立武於中權，屬好謨於副介。具官王瑰，河汾之氣，當萃爾家。欒範之宗，亦高他族。伯仲繼撫封之盛，子孫承錫命之功。爾能纘彼勳名，主於忠信。遠取而寧規勇爵，深思而但顧良弓。列群後之上卿，處前人之許國。尊獎之道，造次必論。心或益恭，諒蕃昌之可保。性能召福，何富貴之不來。朝舉寵章，事歸敦勸。方布冊勳之澤，俾崇馭貴之階。善佐永圖，以承厚渥。可依前件。
敕。具官張漢瑜等。漢室勳勞，始以進奉朝請。而好爵之設，五等具焉。至於任以專城，秩參環衛，假之有寵，典亦匪輕。漢瑜以致勇之誠，臨戎罔憚。且能抱節而後立功，則良將之才，挺然可見。守裕恥同兒戲，學在師貞。過庭有聞，刺部甚美。則愛子之號，昭然可知。是以詔我代言，俾茲申命。亦用垂勸，期於徇公。可依前件。
敕。命婦之寵數有四，而國邑居其首。主爵郎舉職敕請，必有舊章。因以勸焉，朕何敢愛。具官陸扆妻渤海郡夫人高氏，高國族大，稱於古者久矣。冠冕就列，尚想前修。閨室有婦，令聞令望。配君子而相敬，承宗事以無違。鏘然和鳴，信可偕老。考祥之應，己屬台臣。守貴之謨，方資內助。主爵之請，誰雲不宜。他日中宮受朝，則與伯婦俱至。佩玉相顧，爾家盛哉。非獨榮吾相之小君，亦以勸天下從夫之道也。可依前件。
敕。朕既建中宮，將聽內理。法度方刑於四德，等威宜越於九嬪。齊國夫人某氏等，柔和有稟，閑雅自持。椒蘭讓薰，環佩爭潔。近輦見欲辭之色，攬衣懷必浣之心。用是謙勤，保我恩澤。重惟漢制，遠采周官。與名而大國重開，錫號而舊章複振。勉修懿範，俾稱寵休。共承陰教之端，永輔長秋之盛。可依前件。
敕。具官某妻越國夫人某氏等。據地圖，總兵籍，處邦君之位，與夫持使節，頒化條，當牧守之任者，理軍為政，皆執善經。而保寵之謨，亦多內助。女師稟訓，夫族稱賢。不違柔順之規，且習閑和之性。或功庸克備，風法有承。或環佩之音，周旋可聽。是宜增大名之國，開初命之封，亦所以榮外臣而勉內助也。可依前件。
敕。齊之辟司徒，武力之臣也。其妻有禮，尚獲錫地於君。今師長萬夫，提封千里，內資淑媛，助我勳侯。國建大名，是惟舊典。具官錢鏐妻燕國夫人吳氏，肅雍之美，箴戒不忘。聞雞鳴而致敬事姑，諷鵲巢而思齊有德。輔成功烈，諒屬柔明。爰舉寵章，載加常等。勉承膏澤，以耀閨門。可依前件。
敕。隨夫之爵，考禮有文。冊勳既集於藩維，流澤可榮於閨室。具官趙匡凝妻豫章郡羅氏，肅雍有美，柔順不違。爰自和鳴，克融懿範。旁濟中權之盛，實資內助之勞。致我良臣，表於諸夏。眷言淑德，疏封未稱於宜家。越被舊章，用典俾光於開國。勉修婦式，無忽人倫。可依前件。
敕。經夫婦之本者，莫近於詩。故宜爾室家，言稱也。如鼓瑟琴，言和也。具官杜洪妻晉國夫人王氏，讚洪守土宣力，爰致顯爵。爾以嘉耦之道，遂能居而有之。助彼藩條，賴茲閨室。宜室家而何鬼，鼓瑟琴以有聞。仍命增封，用旌柔順。因吾肆赦，是謂典常。可依前件。
敕。封邑之制，當列國者甚貴矣。其或舉茲重典，進受大名。俾增伉儷之光，以稱侯王之爵。宏之在我，宜者則行。具官李茂貞妻秦國夫人劉氏，能修懿範，潛助元勳。福雖盛而心益忝，封既大而勤不匱。內言必正，同獎自多。讚武幄之忠謀，保魚軒之寵數。而茂貞宣力，守土在岐。以是加恩，用彰有禮。必使事君之節，相勉克終。則不狡宜爾室家，兼明報國。可依前件。
敕。某官某母郡太君宋氏。古者事親，竭力而養。樂於負米，信有其人。今從周秩帶三公，貴享千乘，實賴嚴明之訓，以成忠信之名。爾既承顏，必盡無違之誌。吾方敦孝，遂加有典之榮。可依前件。
敕。為人之婦，能從其爵以益貴者，是必宜其家矣。而階品在三等之設，有銀印青綬之崇，則從爵之名，所增益貴。具官盧說妻博陵郡名崔氏，族大多聞，多聞者風法，性成不易，不易者柔和。勉說代我之言，必能恪居其職。助於內者，足以彰焉。是謂宜家，可當用典。展衣之飾，不其盛哉。可依前件。
敕。具官葛從周妻清河縣君張氏，生自良家，配吾戎帥。頗能佑助，克濟功名。柔順睦親，內則有聞於宗族。溫恭近禮，外言不出於閨房。既屬推恩，是宜用典。進之郡邑，俾稱藩侯。可依前件。
維年月日某甲子，皇帝若曰：忠信之於人也，並酒醴之有麹蘖也。智者厚而愚者薄，能者寡而知者眾。曲糵厚而遺味深，忠信厚而遺美大。存誠所至，享福必全。生死既分，是非乃定。谘爾故山南節度使開府儀同三司檢校太傅典侍中興元尹李茂莊，懷忠信之實圖❥行其不迷，用則不匱。得之善始，守之克終。故金蟬左貂，為爾之冕，昭其官也。彤弓玈矢，為爾之器，昭其錫也。而又帶綬係印，曰公曰相。位列元帥，政在中權。馮翊分三輔之豪，成紀接右界之險。俾爾出號令，爾惟有威。俾爾施教條，爾惟有惠。威則鮮犯，惠則鮮違。吾複以漢中，控諸蜀塞，耀爾昆弟，聯彼封疆。易武節以授之，實地圖之巨者。勸夫忠信，是亦庶幾。尚其爾當職必修，許盟必會。更資共獎，且勵率無（疑）使我擇臣心得以示信。萬國之川流靡息，一朝之山立遽頹。嗟複魂以安歸，悼降年之非永。戎昭所賴，天奪良多。言念舊臣，亦不半在。茲以淒惻，何必鼓鼙。昔人能立武者，則太公為師。慰爾之行，用示追顯。是為有卒，無為不瞑。今遣某官某等持節冊爾為太師。嗚呼！爾其聞吾茲命。
維年月日某甲子，皇帝若曰：生不能用，死而誄之。為上者且愧於心，古君子亦雲非禮。其或嚐居夾輔，兼授中權，生也無不用之悲，歿也有可追之命。展茲異數，示彼諸孤。我念大臣，庶幾得禮。谘爾故特進兵部尚書劉崇望，氣質之稟，直枉自分。先哲王於是而觀，賢不肖於焉乃定。所以樹為吉德，彰在令終。論若所為，信如斯語。始於家事，勵以躬行。處昆弟之歡，恥聞優劣。視仆隸之役，常務寬容。避名無取乎白眉，掩過每言乎爛手。周愛疏屬，遍惠故人。位高而惟恐驕矜，權至而未嚐擊斷。剛亦不茹，怨乃用希。是以誠存則安，族大能保。天非有私於若，惟若有順於天。昔者太史秉書，衝人嗣訓。時乃之任，首冠侍臣。罔漏代言，以光誕告。機平旬歲，勉應旁求。佐理甚勤，念功如在。比從蜀道，入補夏卿。方待嘉謀，共熙庶績。一旦奪我心膂，克爾膏肓。夢兩楹而遽罹明徵，偃巨室而猶疑假寐。永言辨色，遂絕履聲。且臨將葬之期，彌積或虧之痛。自朝受策，以法登車。往慰逝川，俾稱空土。今遣使左諫議大夫憲王博副使倉部郎中溫緒持節冊爾為司空。於戲！吾所申命，何若於魯侯之誄。屬辭於若，尚知之哉！
維年月日。皇帝若曰：周官八統，其一親親。漢制皇子為王，使得立社於國。固本之大，哲後皆然。谘爾第八男秘，當保抱之間，有敏惠之性。亦既總角，遂能勝衣。默識天經，潛資日就。未嚐玩物，可以疏封。乃告守龜，具聞葉吉。來受茲典，永為東藩。今遣某官某乙持節冊爾為景王。於戲！見不賢而能思賢，爾則必賢矣。知可逸而能無逸，爾則常逸矣。是宜廣洪緒，永丕休，敬而聽之，罔失厥度。
維年月日。皇帝若曰：古君子篤於其親者，使天下皆興於仁也。故二王五子之封，非獨立愛而已。谘爾第九男祚，克岐之質，見善欲遷，稟訓道而必開，故戲言而不受。一隅已達，四術可陳。乃申胙土之章，俾奉成人之禮。今遣某官某乙持節冊爾為輝王。於戲！為臣為子，皆在爾躬。有器有名，敢私國典。錫類則非孝不可，遠恥則非恭不能。無替聿修，以光利建。白茅金璽，昭物具焉。爾其夙夜循思，用稱休命。
維年月日。皇帝若曰：廟立之重，天序可承。將茂本枝，式遵懸法。庸就至公之體，諒非吝子之心。谘爾第十男祺，稟性惟和，挺材亦秀。飭躬罔念於紈素，樂善欲忘於鼓鍾。析壤之休，自天而啟。臨軒之命，秉禮則安。今遣某官某乙持節冊爾為祁王。於戲！保在深宮，鮮知正範。任之作傅，我必擇人。苟有如韋孟之諷諭，安國之輔導者，爾當俯聽其言，勤行其教。使我自家之訓，克彰於萬邦。而固爾建社之寵，不其大哉？
維年月日。皇帝若曰：周家之嗣，分茅土者十五國。漢景之代，書簡冊者十三王。朕以寡昧之資，奉神靈之統。每顧諸子，實惟天休。期訓導之將成，諒封建而可享。谘爾第十一男禎，方當稚齒，複在深宮，有知憂知懼之心，見學禮學詩之性。自然而稟，最樂不渝。遂詔有司，往申舊典。今遣某官某乙持節冊爾為雅王。於戲！受冊之命，重屬汝躬。列聖在天，百辟在位。在天必聽，在位必觀。罔怠交修，用承多祐。
維年月日。皇帝若曰：不廢懿親，大封同姓，吾嚐觀於經籍矣。然而曆代賢君，正名用典，必擇才行，使之光昭。其可以子弟之私恩，冒先王之成憲。朕雖不德，必慎有為。谘爾第十二男祥，於兒戲之間，多幼敏之習。謂之材也，不曰近乎？處昆弟之間，有推讓之性。言其行也，不曰類乎？是宜疏封，且命申誥。今遣某官某乙持節冊爾為瓊王。噫！作德日休爾則逸，作偽日拙爾則勞。擇利而行，令名斯至。
維乾元五年歲次戊午四月庚子朔二十七日丙寅，皇帝若曰：惟王法天，惟後象地。統理之道，相須而成。秉陽雖係於昭垂，養物必資於厚載。處大倫而克正，與元化而同光。上讚君臨，旁資婦道。遠徵百代，鹹本六經。而禮曠累朝，位虛中壺。嚴禋怵惕，玉齎無所進之人。內令寂寥，彤管有不書之史。興廢之重，作配實難。谘爾淑妃何氏，柔既可觀，儉皆中度。外言罔入，懿則自成。處閑房而椒亦蜚聲，禦眾妾而木能逮下。洎邦家多難，輔佐克勤，每見求衣，未嚐安寢。先知旰食，不視晨羞。欲齊京室之賢，罔慕長秋之盛。勞謙之報，降福是宜。乃顧皇儲，仍因子貴。公卿來講，龜筮斯從。實上帝之所嘉，詎朕心之可抑。今遣某官某持節冊爾為皇後。於戲！極位正名，居尊齊體。典一申而百神聽，禮一行而萬國歡。恐懼可以保其名，齊莊可以守其位。往司陰教，以永天休。
