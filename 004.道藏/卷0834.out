臣某等，今月某日，京兆府奏降雨分寸者。伏以頃屬時雨稍愆，聖慮憂軫，尋舉祀典，用禱元功。臣聞廣覆無親，明德是輔。誠之所動，天則不高。仲春以來，驕陽頗熾，宵旰勞念，生靈具知。部樂空縣，常羞盡減。遽陳牲玉，並走山川。況便殿坐朝，深形憂色。不責輔臣之咎，恐貽赤子之心。橐籥之間，神祗鹹聽。既有聲聞之實，寧無昭報之期。是以靉靆忽興，蜿蜒遂作。固得遠逾關輔，匪獨周布郊圻。君必動天，歲有成於登麥。臣雖充位，力不足於為霖。空喜滂沱，敢言燮理。甫田皆潤，沴氣全消。信可待於豐穰，更何求於符瑞。臣等無任賀聖欣躍抃舞之至。
臣某言。臣聞在心為誌，發言為詩。誌通而若啟源流，詩作而自合律呂。伏惟陛下道惟恭默，稟在文思。永圖欲漸於無為，睿覽且明於多暇。因臨丹壑，遂躡金繩。喜物象之澄清，假詠歌而放曠。聲傳天籟，韻合霜鍾。篇殊黃竹之名，辭掩白雲之美。臣等逢時竊位，敢並韋平。應詔屬詞，文非顏謝。徒偶昭融之運，獲聞雅正之音。傾聽不知，愧延陵之季子。試吹必濫，比南郭之先生。但思參列輔臣，安敢首違聖旨。輒同擊壤，仰和貫珠。誠懷鄭衛之慚，但感宮商之說。星辰自轉，難參旭日之光。鼙鼓空鳴，莫續春雷之響。其奉和禦制五言七言詩二首，謹錄進上。塵黷聖鑒，臣無任循省惶越之至。
臣某等言。伏以伐叛興戎，國之大事。有不得已，然後行之。而食在兵先，兵居謀後。饋餉必足，經略無遺。得必勝之帥臣，有可用之勁卒。然後更度利害，熟計始終。以是興戎，乃可伐叛。昨者陛下以某臣節有虧，嚐犯天怒，而易其鎮守，猶示渥恩。遷延未行，包藏難測。聖慮潛察，睿斷勇為。爰命宰臣，使奉成算。臣等雖承嚴旨，敢不深思。實乃國用方虛，軍糧難濟。藩垣調發，深恐依違。兼量於足食足兵，二者皆所未備。況去秋寇孽犯順，鑾輅出居。宗廟震驚，士庶流落。尚賴皇威所被，大憝尋平。宮闕複清，生靈全活。今才周歲，始得稍安。至於畿甸之間，尚有瘡痍之疾。臣等所以累因敷奏，具寫便宜。且乞明聖，更詳事理。緩謀周慮，全體養威。必使盡葉事機，而後重行討伐。愚誠無惑，睿誌不移。旬月之間，血誠備瀝。事行已定，不敢複言。昨者仰奉天顏，密承聖旨。又欲出幸近縣，親督戎師。仍慮寇盜奔衝，且貴城壘堅固，特令臣等，更共平章，祗稟宸嚴，敢不傾竭。蓋陛下將恐奸凶，遽至奔軼，遂欲先居高壘，勉動驚塵。備審睿懷，切在於此。又以為出臨戎事，促詔藩臣，督集卒徒，以速誅翦。言於常理，固合所宜。然臣披抉腹心，陳其數事。一則伏思朝廷今日之事，與建中之難不同。當時猛將如雲，謀臣如雨。國贍九年之蓄，兵持百勝之權。德宗皇帝出幸奉天，以為長策。一旦懷光繼叛，晷刻難安，遽遠宗祧，遂奔梁漢。陛下視將帥之材，與粟帛之積，得如當時否？天下盡忠之力，赴難之心，又得如當時否？以此度量，實恐稍難。二則陛下雖處奉天之固，不可遽棄京師。勿使奸謀，馳於間道。直趨闕下，大縱凶殘。陛下隔在孤城，眾軍各圖其利，謀危救亂，欲伏何人？三則士庶疑懼之心，尚賴宸極安止。若使鑾鈴順動，禁掖頓空，則萬姓之心，一時何仰？況輕違廟社，遽舍生靈。自古帝王，未嚐至此。四則秋序肅殺之氣，金在西方。昨者冒此用兵，犯陰陽大忌。今陛下以一朝之怒，忽萬乘之尊，遠出皇居，又衝王氣。忝為臣子，複列宰衡，苟不盡言，是負聖德。五則凡有天象之變，所以儆動帝王。昨者妖星，頗多淩犯。陛下深知戒懼，且降德音，兼有禳祈，欲銷災咎。而銷災之本，全在清靜無為。今則伐叛用兵，天心不易。又欲當災星謫見之後，衝王氣以征行，訪於匹夫，亦知不可。惟此五事，敢不具言。今則實賴陛下英朗疏通，且思守位。以陛下語臣二者之意，評愚臣五事之言，裁在宸衷，以安大事。去此就彼，聖慮自深。輒貢直言，難逃罪戾。臣謀等無任惶越懇激之至。
臣某言。今月某日，伏奉密詔。具審聖旨，欲以某官鄭浦除京兆尹，令臣進擬來者。出自宸衷，敢言違詔。事非允當，今具奏聞。伏以三輔之雄，京兆居首。王畿之理，專制甚難。曆代重官，當今急務。比者任用，多是丞郎給舍有才之人，或藩方善政之師。宣宗皇帝求理之切，常輟翰林學士韋澳，授以此官。今陛下固合且命中書，令其公選。苟或未稱，即可改張。鄭某自守（疑）周行，頗聞靜守。當官蒞職，亦極恪勤。量材則可以序遷，進善則無妨獎勸。至於關中戶口，本貫京師。轂下威權，莫先尹正。畿甸之內，諸鎮甚多。都城之間，萬戶來會。責辦則供須極眾，整肅則彈壓且殷。鄭浦入仕之初，曾為鹽州軍事判官，幸守章程，粗成勞績。因茲際會，遂列朝班。物望固輕，揚曆未久。倘以此官除授，必當不葉群情。向者嗣薛王知柔，以宗室大臣，久兼崇秩，事功己著，總領方宜。以浦代之，恐失所稱。浦既乏公望，又匪異材。遽達宸聰，必因薦導。失舉之誤，所係匪輕。臣知柔出藩，便憂京兆之任。蓋二十四縣，無不雕殘。況屬今秋，又罹兵火。鄉閭劫殺，尚且未安。軍鎮侵陵，比常多事。賦輸之際，撫輯尤難。頃自黃巢犯闕，災患相繼。京畿百姓，傷死固多。今所保全，皆由自備。凡為兵器，無不家藏。寇至即設寨依山，事己則還鄉力穡。可耕可戰，自是精兵。今近鎮多強，不為無事。徵召外藩騎卒，朝廷又乏軍糧。昨者猖狂，兼為患禍。每宜警戒，不可遽忘。實任京兆之權，兼須武略。不惟便於政理，亦要防於艱虞。臣請便言，冀合睿算。竊見某官李鋋，兩朝宿將，久立茂勳，頗以威名，彰於委寄。眾情甚洽，公論多推。授以尹京，必能通濟。京畿制置，兼以命之。有權則可抑豪強，用武則可清奸盜。圖安之本，全在京都。備患之先，無加軍旅，鋋之才略，得以總臨。畿內戶人，累經賊寇。農收之暇，訓練不難。鄉閭自強，侵擾固息。無事則各營耕稼，有慮則便執幹戈。不假饋糧，又非失業。既安必集，就便不煩。況目下京都，未能安堵。速須制置，安得因循，非李鋋不可委任。事惟重難，尋己參詳。外度人情，內思機便。悉宜如此，方敢陳論。伏乞聖明，靜賜睿覽。以京尹難理，任事思當。今奸弊之初，用非材無望之人，何以控制於此。若他時不濟，何以謀安。雖欲用典罪之，固亦無救於患，且李鋋與臣無素分，鄭浦與臣無宿嫌。與奪之間，公當而已。切於此事，尋欲兼候奏聞，便屬忽患瘡痍，不離枕席。近雖潰穴，尚有本根。固極虛羸，且須將理。寢食敢忘於機務，敷陳又隔於天顏。遂敢直奉箋毫，粗達肝膈。伏以反正之新，調理仍急。有犯無隱，臣心合罄於此時。從善如流，聖政宜先於大者。甚難甚切，不敢不論。伏以睿斷精明，臣等常切感仰。今茲論列，實冀允從。倘或未察愚衷，臣實不敢奉詔。幹冒宸扆，臣某無任惶恐迫切之至。
臣某等言。伏聞禮云：「男正位乎外，女正位乎內。」乃欲承天休，正人紀，事宗廟，奉烝嚐。是以詩有《關雎》，冠三百篇之首，用以佐天下而正夫婦，乃政之所由興也。伏以聖唐積仁累德，列聖重光，莫不師古以訓人，宏禮以敦本。遂得九垓從化，萬國用康。曩者彝倫稍愆，王道微缺。使龍樓曠主鬯之位，翟衣闕助祭之規。則外和而國安，內和而家理。安得而致也，必將有以待之。伏惟陛下纘列聖之洪業，恢百王之令圖。爰建東宮，再振墜典。凡居寰海，莫不忭歡。百辟庶臣，所懷尚慊。蓋以中壺之位未立，六宮之政未崇。臣案天極四星，一為正妃。上天垂象，不可虛其應。伏聞淑妃某氏，以坤厚之性，母範有融，淑懿之姿，光乎內理。用能誕生哲嗣，克當天心。竊願陛下思啟大猷，仰宏丕訓。淑妃某氏特依故事，冊為皇后。使六宮之內，一以遵承所為，王政之所由興，而風化天下。臣等位叨近密，職在絲綸。朝廷舊章，合有論請。上期聖造，特賜允從。輕冒宸嚴，無任恐戰之至。
臣某言：臣聞乾坤相配，所以全覆載之功。日月相隨，所以明照臨之道。惟王建後，惟後助王。若乾坤相配以成功，若日月相隨而行道。古皇有制，曆代皆然。伏惟皇帝陛下法天作聖，引古為師。興邦則啟於聰明，為禮必循於先哲。然而中宮久曠，陰教罔修。伏自累朝，遂同廢典。四海絕仰觀之表，九嬪無所統之尊。誰詠國風，空垂易象。永惟委墜，可謂因循。漢氏以來，舊章不易。常先立後，始可建儲。今元良已視於東朝，而柔順未臨於內職。既虛正位，莫敘大倫。臣等每奉清光，累陳彝憲。竊詳睿旨，俯鑒愚衷。請問守龜，必當告吉。掖庭累行，詎無白燕之徵。簡策正名，宜受金螭之錫。是以敢幹旒扆，進拜封章。伏乞申命有司，擇定良日，俾行盛禮，自葉至公。冒黷宸衷，臣等無任懇迫惶恐之至。
臣某等言。今月某日，伏奉批詔，以臣累陳列宿之間，熒惑退舍，所宜升臨正殿，進複常羞。而睿聽彌高，群誠莫遂。顧台星之有位，居公府以不遑。伏惟陛下道合秉陽，事皆師古。稟天明於垂象，察時變以側身。克示允恭，未忘戒懼。考乎經籍，實契規模。雖退就卑宮，儉惟降食。方期應感，合舉典彝。然而芒角既收，運行已順。曆懇亦循於故實，拜章敢惑於聰明。而元鑒未開，丹心如燭。鋪陳無序，裨讚失圖。伏以大配乾坤，重承宗廟。執禮必遺於小者，推誠皆可以貫之。則行正道以臨萬邦，不在乎不居法座也。布王澤而滋庶物，不在乎不食重味也。而陛下未嚐不行正道於遐邇，布王澤於細微。苟行之有終，宏之不已，則天惟輔德，心實弭災。視棟宇而自安，禦豆籩而自爽。敢祈聖鑒，必念斯言。伏惟俯徇愚誠，特允所奏。幹冒旒扆，臣無任。
臣某等言。今月某日，伏奉批詔，以臣所請複常膳禦正殿，未賜允許者。臣等恭承詔旨，竊仰聖謀，以為前史所垂，正言可取，則應天動人之事，實哲王致理之先。然臣伏思陛下繼體以來，推誠必至，友愛之道，顯教萬方。惻隱之心，罔遺一物。於王師致討，司寇用刑，率皆毒被蒸人，罪興眾怒。救殘虐之極弊，懲悖亂之元凶，而後效順立功，報之爵祿。勞心焦思，痛在瘡痍，屢降德音，勤行王道，得非應天以實，而動人以行哉？況謫見之後，戒懼不遑。朝野所知，星辰所照。則大官進禦，路寢燕居。既舉舊章，將逾期月。固可以特開睿鑒，俯徇群心。理且葉於至公，事兼存於大體。臣某等謬居宗緒，敢貢飾詞。盡布腹心，複幹宸扆。無任仰望兢越屏營之至。
臣某言。昨蒙恩命，授臣某官等者。今月日已奉表陳讓，跪承批詔，未賜允從。方就日以傾心，若履冰而舉足。臣某中謝，臣立朝守嗣，莫繼前修。學古入官，敢期高位。伏遇尊號皇帝陛下道惟樂育，誌在紹聞。待河清而先靜化源，致俗阜而深探理窟。當乙夜縱觀之後，啟輔臣夢得之休。而遽以平衡，授茲弱質。頗乖庶政，莫達大經。何施作相之才，但累知臣之鑒。厭兵而五兵尚在，唯恐人殘。祈穀而百穀未升，仍憂歲旱。尋宜待罪，已合避賢。陛下慎以退人，容於竊位。兼回睿眷，遽正台階。進當浴鳳之榮，更懼維鵜之刺。況增封建，俾重弼諧。臣且自量，則為不稱。是以陳辭瀝懇，冀動天心。拜章而方謂可安，捧詔而未嚐得請。尚希終收渥澤，遂寢典彝。苟責實而有聞，信假寵之非晚。徇之公道，寤主所圖。受爵既多，懼君恩之大盛。省躬甚拙，知官謗之必興。負戴聖慈，臣某無任感激兢悸之至。
臣某言。伏奉今月某日制書，授臣中書侍郎仍進封開國於加食邑二百戶者。寵逾素分，憂集微躬，臣某中謝。臣聞當可舉而後行，則彝倫敘。見有功而後進，則勞臣勸。如或行不當舉，進不見功，是謂謬恩，實維虛授。臣學非練達，質異溫良，致身而敢望坐茵，措手而寧期補袞。嚐塵侍從，且昧論思。既無酒誥之能，莫並食時之敏。忽蒙聖造，遽委化權。佐運行而不應中台，論燮理而未周四序。何言睿澤，曲被微臣。才叨正秩之榮，兼進疏封之命。戴恩無力，臨事知非。將投盈篋之書，寧用濟川之楫。願回元鑒，俯徇愚衷。致公器之無私，在國章而克重。光昭聖德，複戒貪夫。仰望皇私，臣某無任懇悃激切兢悸之至。
臣某言。伏奉今月某日恩制，加臣食邑實封若干者。充位代天，無名益地。祗膺茂寵，並集百憂。中謝。臣聞賞以昭其功，典以載其事。是為重柄，用合大經。苟功不足昭，事非可載，濫承休命，實累皇猷。臣謬執化權，無裨袞職，徒見容於君父，每受責於神靈。頃者陛下薄狩近藩，複興否運。寬仁屈已，神武去邪。敢有惑於群謀，實無渝於睿斷。寰區之內，耳目同驚。此非臣齷齪之心，所能匡讚。重圖反國，艱若設都。仗戎帥以經營，寄輔臣而鎮撫。秦人載聚，周廟克成。千門既啟於建章，萬騎仍隨於司隸。宸居複正，懸法更高。又非蒙昧之才，所能施展。荷景貺而寧參天力，奉清光而徒和山呼。無補艱難，方懷慚懼。詎謂聖慈忽被，異數仍加。賞優而欲舉何功，典重而將言何事。況乎真食，尤曰寵榮。輕行於富庶之秋，皆期必稱。尚屬於艱難之日，焉可非宜。伏冀聖慈，必收殊渥。臣某無任仰望逼切懇悃屏營之至。
臣偓言。伏奉今月某日制命，授臣中書侍郎同中書門下平章事者。渥澤自天，怔忪無地。臣某中謝。臣聞佐天子理陰陽，撫四夷，遂萬物者，宰相之職也。然而能經國則可以佐天子，達化源即可以理陰陽。善柔服可以撫四夷，適方圓可以遂萬物。今臣才非經國，智昧化源。不知柔服之謀，未達方圓之道。使之執政，必致曠官。伏惟皇帝陛下與天同覆，與日合明。有言必訪於芻蕘，有用必搜於林藪。今者初當出狩，且欲興戎。修至德以弭災，動神機以伐叛。複亨否運，昭告元穹。是宜慎擇賢良，光輔睿哲。臣誌雖懋學，器異混成。但為章句之徒，莫應權衡之任。陛下明恩委照，聖鑒洞開。拔於於正之司，置在仰成之地。越諸彝典，授以洪鈞。空驚行潦之流，忽載大川之楫。遭逢獨異，寢寐終疑。願回非次之榮，且降可行之命。立朝在野，必有其人。省已捫心，莫知所措。臣某無任感恩荷聖兢懼屏營之至。
臣扆言。臣昨蒙恩制，除授中書侍郎同中書門下平章事，今日麵宣聖旨，不令更有陳讓者。臣聞虞舜成湯之為君也，舉皋陶伊尹之賢，處補袞宰衡之任，不仁自遠，大道甚夷。上可致君，不可遂物。相須之用，古策具書。獲被寵靈，再當燮理。仰成之重，內省至難。披肝膈之所藏，冀封章之可達。煩言無取，睿眷莫回。親奉清光，複傾丹懇。讓不容於稽首，進何務以沃心。臣誠憂誠感頓首頓首，伏惟尊號皇帝陛下濬哲守文，高明立極，廣好問則裕之美，推任賢勿貳之誠。思舉直以化人，待封比屋。念偃兵而屈己，欲拜昌言。是宜慎擇濟川，博求在野。並稷契之稱前代，若姚宋之讚本朝。使竭謨猷，以光輔弼。臣器殊王佐，質謝卿才。常念立身，但希承嗣。未曉必聞之政，合居不急之官。雖臨事秉心，如秤敢欺於輕重。而自天率性，佩弦亦戒於因循。頃者徒幸遭逢，且乖斟酌。既塵公餗，蝤驗素飧。旋叨就列這榮，每荷匿瑕之道。今日忽流霈澤，又執洪鈞。信夢寢之難期，詎蓍龜之可卜。頃雖當軸，竊類代庖。是非誠畏於人言，去就敢違於君命。中台不耀，先慚箕鬥之光；元首自明，何效股肱之力。銜恩匪稱，揣分彌憂。詞不盡於抽毫，淚空知於承睫。負戴聖造，辭莫能殫。臣某無任感激榮抃屏營之至，謹言。
臣博言。伏奉今月某日制書，加授臣門下侍郎監修國史充諸道轉運鹽鐵等使者。進當辨色，動乏書思。寵光忽降於昭回，循揣空知於殞越。中謝。臣聞可衛社稷，謂之大臣。有利國家，是為公輔。大臣所以能經濟，公輔所以竭訏謨。倘昧於斯，則同備位。臣為儒孤陋，守嗣淩遲。既無稽古之勤，止望易農之仕。安敢苟求進達，濫冒名聲。但任顓愚，獲逢濬哲。聯叨服冕，遽至秉鈞。而莫貢昌言，多隳庶績。複致省方之難，皆由失職之愆。且合自拘，敢期策免。陛下克固知臣之鑒，每推責己之誠。雖罷燮調，猶當節制。捧彤弓而欲去，尚抱憂心。指金鉉以複留，終回宸眷。輔相之委，近代所無。不才何補於股肱，有感徒深於骨髓。伏遇陛下勃興景祚，丕變公朝。掃蔽日之浮雲，納投水之堅石。應機之急，當寧不違。從諫之明，轉圜未速。仰觀奮發，實在斯須。聖政惟新，墜章鹹舉。宜求耆碩，共致承平。今臣曲被睿慈，仍加霈澤。黃樞正秩，青史專修。兼司運漕之權，俾集牢籠之利。屏躬承命，俯首退思。固合避賢，惟憂致寇。保其終始，賜以安全。陛下且許乞骸，不令覆餗。徇公為理，擇善任人。幸非伯石之情，敢待召平之說。且移盛寵，別授通材。顧葉澄清，仍資庶富。而近臣遽降，聖旨重臨。難陳固讓之辭，唯勵恪居之誌。雖多言可畏，垂黈纊而有所不聞。而內省堪憂，補元袞而何能自效。臣某無任荷恩榮耀兢戴怔忪之至。
