嶽字昭輔，其先遼東襄平人，遷洛陽。少舉進士，事梁，曆官侍御史。貞明初為翰林學士，累遷戶部侍郎。後唐莊宗入汴，貶均州司馬。尋授太子詹事。明宗即位，曆兵部吏部侍郎。忤馮道，徙秘書監，遷太常卿。卒年五十六，贈吏部尚書。
凡在立朝，悉是為臣之責。每蒙進秩，鹹加報上之忠。奉敕命以遷升，固當感抃。降綸言而裦餙，或未捧觀。將使知罷陟之繇，認訓誥之旨，必在各頒官告，令睹制詞。處班列以增光，傳子孫而永耀。伏請自今，凡有除轉。登朝官已上，在京召至閣門宣賜，在外則付本州使賜之。
伏以有國命官，立朝厘務，必資詳練，以集事功。竊見諸色詞科，多升通籍。向者先為列藩從事，參佐可稱。次經三館職史，編修是著。方居華秩，始在彤逵。近或雖有兩任前銜，未曆一司公事。莫申勞績，虛謂滯淹。未若委以親人，俾之及物。粗聞善最，無議陟遷。免自歎於漂流，複有名於選任。伏乞特加搜采，廣察單平。白身者授以佐僚，曆官處之縣令。歲月俟當於制限，班資擢在於朝行。理契毓材，事惟責實。
沂字德潤，宰相魏公鉉幼子。舉進士，曆監察補闕。昭宗時累遷諫議大夫。入梁為御史司憲，擢禮部尚書。貞明中充西京副留守。入後唐為左丞，判吏部尚書銓選司。謫石州司馬。明宗即位，復為左丞。以太子少保致仕，卒年七十餘。贈太子少傅。
彥卿位是人臣，無專殺之理。況天津橋御路之要，正對端門。當車駕出入之途，非街使振怒之所。況梁觀不時回避，其過止於鞭笞。捽首投軀，深乖朝憲。請論之以法。
重誨，應州人。其先本北部豪長，後唐明宗鎮安國，以為中門使。及即位，領樞密使，遷左領軍衛大將軍兼領山南東道節度使。改兵部尚書，累加侍中兼中書令。徙河中節度使，坐與宦者交私，明宗令太傅李從璋楇殺之。
伏以凡是人名，皆繇父命。侍側者稱以榮左右，為後者稱以奉蒸嚐。犯廟諱須更，同禦名亦改。降此以外，回避無聞。以春秋論之，衛侯名惡，大夫有齊惡，太宗朝有虞世南，君不聽臣易名，皆所以重人父之命。況郭彥夔長在青州，霍彥威有時移鎮。寧將私敬，上瀆聖聰。若便允從，恐從援引。隻宜如故工部郎史於鄴奏，名是盧文紀私諱，儻許更名，即不至尤違。其郭彥夔請在本道宜令權稱致雍，在告敕內即須仍舊。誠為至論，永作通規。
守殷少事後唐莊宗為奴，名會兒。及即位，以為長直軍使，稍遷蕃漢馬步都虞候。同光二年領振武節度使兼蕃漢馬步軍。天成初拜同中書門下平章事，授河南尹，判六軍諸衛事，加侍中，移汴州節度使。後謀叛，明宗討之，力屈自盡。
臣修雒陽月波堤，至立德坊南古岸，得玉璽一面上進。伏以皇上陛下明德動天，聖靈御宇，遂使千年之瑞，出於九地之間。輝煥簡編，光華帝道。臣竊觀異瑞，益表太平。
此後伏請指揮天下州縣，應所禁囚徒，不許州縣廂縣大小刑獄。委觀察使刺史慎選清強判官一員，於本廳每月二十六日兩衙引問，明置獄狀，細述事端。大則盡理推尋，小則立限決遣。其外縣鎮禁人，三日外具事節申本州府，仍勘問指揮。
賊寇宵行，逼脅村舍，俾供食宿。及當敗露，指引行程，追禁經時，慮妨農作。望頒明敕，俾得疏治。
當司專典祠祀，伏以國城西面群祀，各有壇墠，近年多被民戶侵耕，畜牧騰踐，莫知處所。行事之時，旋封土芟草，有乖誠敬。今正芳春，易行止絕者。
天下係囚，請委長吏逐旬親自引問，質其罪狀真虛，然後論之以法，庶無枉濫。
三尺之法，天下共之。法一動搖，民無所措。是知愛育黎庶，信及豚魚。既禮樂之中興，在刑罰之必中，陛下初當治亂，合肅化條。請處分天下州使係囚，逐旬谘長史親自引慮，使知罪真虛，然後論之以法。則獄無冤滯，政治和平。
伏以挾刃殺人，桉律處死。投獄自首，降罪垂文。高宏超既遂複讎，固不逃法。戴天罔愧，視死如歸。曆代以來，事多貸命。長慶二年，有康買得父憲，為力人張蒞乘醉拉憲，氣息將絕。買得年十四，以木鍤擊蒞，後三日致死。敕旨：「康買得尚在童年，能知子道，雖殺人當死，而為父可哀。若從沉命之科，恐失度情之義。宜減死處分。」又元和六年，富平人梁悅殺父之讎，投縣請罪。敕旨：「複讎殺人，固有彝典。以其申冤請罪，自詣宮門，發於天性，本無求生。寧失不經，特從減死。」方今明時，有此孝子，其高宏超若使須歸極法，實慮未契鴻慈。
竊見天下宮觀，久失崇修。蓋自朱溫篡逆以來，例多毀廢。請下諸道，應本朝舊置宮觀近經毀拆者，皆勒增修。以奉祖宗，以宏孝治。光陛下中興之業，顯國家大道之源。複我真宗，置茲永世。其兩京宮觀有公田，乞免科率。俾充齋糧，以給正名道士。庶懇誌於焚修，期上元之福祐。
當司掌朝服儀仗祭器服，兵戈以來，散失向盡。苟非得人，難為掌轄。臣準往例，除監一員少監二員外，比有丞主簿五署令，共一十六員。近自偽梁廢省，隻委曹吏主張，遂至因循，或多隱漏。乞下中書，於先廢官員內，量置丞簿署令，分主當局公事。
自本朝應運以來，陛下登極之後，有赤心事主，戮力勤王，或代著軍功，身已淪沒者，乞追崇官爵，延賞子孫，庶張開國之榮，永保承家之慶。兼內外重臣已下班行間，請許追封，以光孝道。雖九原之幽暗，亦賀明時。庶百辟之忠良，同扶聖代。
諸司諸使職掌人吏，乘暖坐，帶銀魚席帽，輕衣肥馬，參雜庭臣。尊卑無別，汙染時風。請下禁止。
伏睹州縣百姓，早因危歲，小寇連綿，舊染成非，習性難改。逃刑網外，作患民間。起晝藏夜出之名，懷念惡惰農之誌。惟觀得失，但聽災危。不慮嚴章，當孤美化。法緩則潛藏軍旅，法急則流散藩方。條令難加，網羅莫及。是非同等，曲直相參。伏乞顯示軍門，無招此輩。永去未萌之咎，當平不力之民。
明公舉事，須合前規。竊見京城之內，尚有南州北州，縱市井不可改移，城池即宜廢毀。複見都城舊牆，多已摧塌，不可使浩穰神京，旁通綠野。徘徊壁壘，俯近皇居。無複因循，常宜修葺。
中興平定之初，自數十年離亂，編民或為兵士所掠，沒為奴婢者。既無特敕厘革，無複從良。遂令骨肉流離，有傷王化。
昌魯字安國，相州鄴縣人。唐末明經登第，釋褐項城主簿，累遷尚書郎。乾符中出為高州刺史，遷防禦使，為劉所殺。
仆昔占籍鄴中，受恩唐室，蒞高三歲，遏黃巢之亂，收合生齒，堡於掠山，因深為暫，憑高作壘，攻苦食淡，以勤士卒。洎盜賊平定，一境獨全。高掠之民，至今相戴。而中原多故，嶺南不賓。劉隱亂常，僭興師律。舉蠻貊之眾，成吞噬之心。仆常訓勵甲兵，躬當矢石。掃壘一戰，劉岩遁走。雖仗義者必勝，恃力者必亡。然而山越之人，瘡痍眾矣。殘民以騁，所不忍為。昔古公去豳，竇融歸漢，千古之下，迭為推美。仆雖顓愚，景慕前烈。竊惟明公負江湖之固，有桓文之業，土宇至廣，仁風素厚。願以所部歸款於執事，謹刺血染翰，上達誠悃。惟明公圖之。
協字思化，清河人。舉進士，為度支巡官渭南封，直史館。入梁累官兵部吏部侍郎。後唐同光初改御史中丞，天成初遷禮部尚書太常卿，拜平章事。四年卒，贈尚書左僕射，諡恭靖。
當監舊例，初補監生有束脩錢兩貫文，及第後光學錢一貫文。切緣當監諸色舉人，及第後近再多不於監司出給光學文抄，及不納光學文錢。隻守選限年滿，便赴南曹參選。南曹近年選人，並不收置監司光學文抄為憑。請自後欲準例應諸色舉人及第後，並卻於監司出給光學文抄並納光學錢等。各有所業次第，以備當逐年修葺公使。奉敕宜準往例指揮。兼自今後，凡補監生，須令情願住在監中修學，則得給牒收補。仍據所業次第，逐季考試申奏。其勘到見管監生一百七十八人，仍勒準此指揮。如收補年深，未聞藝業，虛沾補牒，不赴試期，亦委監司簡點其姓名年月，一一分析申奏。
元，後唐明宗朝官登州刺史。天成四年坐無名科率停任。
山嶽之形雄峻，奇勢摩霄，衝載萬象，吻合雲雨。怪狀異彩，萬有餘品，而不可盡名。今斯銅山，峨峨石棱，巉巉青壁。巋岌硉矹，乍峭乍平。左翼龍驤，右盤虎踞。是以西拓浮邱，若捫天心。北截長江，如浴滄海。足可以壯楚之地勢也。❥❥❥❥❥❥❥❥❥❥洎大曆十一年冬仲月，有大禪師曰信行，京兆盩厔人，俗姓王氏。早歲出家，本雲居寺，以戒香持身，惠珠內瑩。止於此山，駐錫雲木。石坐逾旬，無有知者。會樵人入山采薪，得遇恭師，駭然投刃設禮，欣讚磬折。❥貞元十三年春，觀察使兼御史中丞博陵崔公行府幕郎官判官李公臻巡戶口，兼封閉諸山蘭若，例當❥❥❥❥❥❥❥❥❥❥文牒遍告吏民，勿令❥動。至元和中，縣令姚公崇信三寶，深護法門。聞多因公侵漁，斫伐林木，又給公憑。四年，一古旱民皆絕粒，道路殞斃，師乃出山。有二居士頂敬禮拜，共迎歸山。於時四面聞師都歸，雲合大會，草木生光。二居士啟諸公曰：「和尚高僧。久此宏化，教諭沉迷，開甘露之門，示生死之徑。不旌敘山門，何以答乎禪德？」公依法言而共建斯法碣，乃瑩真礎，爰命雕鐫，縱劫還海竭，太樸浸失，斯之不墜。
嶠，晉天福中為虞部郎中，知制誥，遷中書舍人。後唐同光中為翰林學士。天成四年遷秘書少監，以忤趙鳳奪官，長流武州百姓。
有國有家，既定君臨之位。無偏無黨，方明王者之心。苟少虧於同軌同文，則微損於盡美盡善。竊知河朔令錄，須俟本道薦揚，朝廷就加其命。況今萬國諸侯，猶請行而貢職。豈使一方令長，獨端坐以邀官。未敦革故之風，深缺維新之化。睹茲闕政，敢貢直言。乞宣付中書，委於銓管。此後並從常調。
協和萬邦，明主所以安社稷。平章百姓，哲後所以懷黎民。將延七百載之洪基，須安億兆眾之黔首。臣幸遇聖明之代，敢傾愚直之誠。伏以朝廷先有指揮，今年不更通括苗畝。宣從特旨，頒作溥恩。且屬夏秋己來，霜雨頻降。在山川高土，則必有豐年。想藪澤下田，非無水沴。脫或已作潢汙行潦，猶徵青苗地頭。不惟損邦國風化，兼恐傷天地和氣。儻或皇帝陛下念茲狂直，哀彼災祥，特於淹浸之田，別示優隆之澤。重委鄉村父老通括，不令州縣節級下鄉。如或檢驗不虛，即日蠲減租稅。或有司以軍糧未濟，兵食是虞，即請卻於山川之田，豐熟之地。或於麻畦稈草蠶鹽地頭，據其本分價錢，折納諸色斛鬥。所謂公私俱濟，苦樂皆均。舍其短以從其長，將有餘而補不足。臣每因急務，方敢上言。前後所奏十件，有司未行一件。伏乞陛下念臣苦思，察臣盡心。或可施行。不令停滯。
蕘，後唐同光初為魏王繼岌推官、掌書記。明宗朝授河南少尹，以秦王從榮謀叛事，配石州。
恭陵所，其山園之內，被民戶起舍屋居止，台觀皆被侵耕。柏城鬆逕，樵采殆盡。乞下本縣與寺司，重定完本園林地畝。
楷，乾寧二年舉進士，重試黜落。哀宗時依朱氏為起居郎，以舊憾上疏駁昭宗諡號。梁祖即位，勒歸田里。後唐同光中為員外郎，天成中累曆使幕。會執政欲糾其駁諡之失，以憂卒。
帝王禦宇，由理亂以審汙隆。宗祀配天，資諡號以定升降。故臣下君上，皆不得而私也。伏以陛下順考古道，昭彰至公。既當不諱之朝，寧阻上言之路。伏以昭宗皇帝睿哲居尊，恭儉垂化。其於善美，孰敢蔽虧。然而否運莫興，至理猶鬱。遂致四方多事，萬乘頻遷。始則閹豎猖狂，受幽辱於東內。終則嬪嬙悖亂，罹夭閼於中闈。其於易名，宜循考行。有司先定尊諡曰聖穆景文孝皇帝，廟號昭宗，敢言溢美，似異直書。按後漢和帝安帝順帝，緣非功德，遂改宗稱，以允臣下之請。今郊禋有日，袷祭惟時。將期允愜列聖之心，更下詳議新廟之稱。庶使葉先朝罪己之德，表聖主無私之明。
昭宗初實彰於聖德，後漸減於休明。致季述幽辱於前，茂貞劫幸於後。雖數拘厄運，亦道失始終。違陵寢於西京，徙兆民於東洛。軔輦輅未逾於寒暑，行大事俄起於宮闈。謹聞執事堅固之謂恭，亂而不損之謂靈，武而不遂之謂莊，在國逢難之謂閔，因事有功之謂襄。今請改諡曰恭靈莊閔皇帝，廟號襄宗。
憓，後唐明宗朝官秘書少監，遷右諫議大夫。
凡在御前，皆為法物。供奉所自，出自內司。豈假外臣，而有營造。若無禁止，漸謂通規。一則乖國朝淳厚之風，一則冒典憲防閑之制。
臣伏見雒都，頃當制葺之初，荒涼至甚，才通行徑，遍是荊榛。此際集人開耕，便許為主。或農或圃，逾三十年。近歲居人漸多，里巷頗隘。須增屋室，宜正街坊。都邑之制度既成，華夏之觀瞻益壯。因循未改，汙濁增深。竊惟舊制，宮苑之側，不許停穢惡之物。今以菜園相接宗廟祠宇，公府民家，穢氣薰蒸，甚非蠲潔。請議條制，俾令四方則之。
