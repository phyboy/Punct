舜卿字讚聖，渤海蓚縣人。仕梁為禮部侍郎，知貢舉。開平三年奉使幽州，入為翰林學士。
維天祐三年歲次丙寅九月辛亥朔十五日乙丑，皇帝若曰：惟後法天以降命，式協無私。惟臣體國以垂功，乃興厥後。周裂宗盟之土，漢封子弟之邦。非劉或論於諸儒，同姓亦譏於太史。疇庸懋賞，是曰能君。顧茲渺躬，實屬艱運。允賴元勳，廓清寰宇。勤勞夙著，憫子怠荒。開創箕裘，保我丕嗣。舉同心協力者無虛日，推秘略宏謀者無間時。俾列疏封，以昭馭貴。況江山右地，吳越名區。百雉則前朝舊都，會稽乃夏後遺趾。宜旌社土，以統藩維。谘爾定亂安國功臣鎮海鎮東等軍節度使浙江東西等道觀察處置營田招討淮南四面行營安撫兩浙鹽鐵制置發運等使開府儀同三司檢校太師守侍中兼中書令持節都督杭越等州諸軍事守杭越等州刺史上柱國越王食邑一萬戶食實封六千戶錢鏐，大昴流精，維嵩孕祉。萃東南秀異之氣，鍾文武英略之姿，褒然不群，卓爾斯在。自總戎三紀，作奠兩藩，崇名輝於廟堂，茂績冊於盟府。處受脤執膰之寄，服貂璫犀首之榮。行既超人，勳無任己。勝殘務理，經遠詢謀。不恃貴以專刑，不務功而驕誌。深厚廓公侯之度，剛明執忠孝之規。威加敵國而愈謙，化被鄰封而垂訓。以一當千之銳卒，勇且知方。育幼養老之編氓，恭而好禮。負戡亂濟時之術，蘊天資神授之機。設燎延賢，築壇禮士。詩盈篋笈，傳癖橫經。比飯均羹，席上盡雕龍之客。投醪散庫，營中皆搏虎之人。勁節貫於雪霜，至誠格於天地。頃者浙人，蟻市稱霸，蚊雷振妖。爾是統仗順之師，整爭先之旅。飆馳勇敢，冰泮渠魁。書於鼎彝煥若縑素。近則淮夷作孽，傖儈無君，拒抗王師，邀截貢賦。竊據州邑，斷絕梯航。先皇上賓之時，不展號弓之慕。群後鹹秩之禮，莫申執幣之儀。神人共憤其侵陵，華夏爭誅其幹犯。爾則率義兵以疾討，統王師而急征。期粉巨盜之骨，必揕元凶之顱。是用金璽昭德，彤弓報功。明國法之是彰，示王澤之非濫。委麟符而出征，戴鷩冠而登祭。慎爾修之，克有終也。今遣使臣中散大夫右散騎常侍上柱國賜金紫魚袋王矩副使朝議郎守尚書司勳郎中上柱國賜緋魚袋裴筠持節冊爾為吳王。於戲！加王爵之極號，授封建之殊名，天鑒孔昭，則俾子永契魚水。盟踐如日，則俾爾益繁子孫。往盡乃心，服我徵命。
父教子忠，為臣不易。知人則哲，惟帝稱難。任官惟良，底祿以德。莫不進方正之士，獻賢能之書。詩詠繡裳，禮設庭燎。衣冠濟濟，鳴玉珮而來朝。文雅鏘鏘，望金門而待詔。祁大夫之請老，內選其親。範文子之讓能，豈遺其舊。皆舉不失職，義不在私。晉國建其一官，魯史成其三物。士遇知己，惟其似之。睹星使之來儀，長歌棫樸。覽霜台之糾謬，反示（疑）狐裘。寧假有辭，自然無咎。
與人毀濯龍泉，或失其利。楊氏因形勝興廢業，邑人訴勞役不伏事。
秦起曲江之沼，漢興濯龍之泉。或因山壅流，或平地出水。皆導達溝瀆，修利堤防。竭役費財，窮侈極麗。今國家罷苑囿燕遊之所，為農桑禾黍之場。浸彼稻粱，實我箱庾。事失業廢，其何可知。楊氏用因其資，大興其利。非直務盡地利，蓋亦誘人歸本。我疆我理，既葉農夫之慶。載勞載役，徒使邑人有言。
先生諱貫，字子元，范陽人。曾祖濟，蜀州司馬。祖計，掌膳郎。父斌，守植不仕。先生性寬平，家人州裏，莫得見其喜怒長短。頗覽書傳，尤工詩句。天才器識，少有倫侶，益修黃老之術。初賀監知章得攝生之妙，近數百年不死，負笈賣藥如韓康伯，近於台州上升，遍於人聽。元和己亥年，先生遇之，謂先生曰： 「子寬中而柔外，可語以至道也。仙家品秩，如青紫基級，不可驟置，必以退節為首。退節則寡欲，寡欲則神逸，神逸則無為無不為也。反此而求道，猶卻走以追奔也。子其誌之。」後遇今歲，遇爾於小有也，乃授斷穀丹經。先生盟而受之，吞一粟則十年不饑。門人得之，皆符經訣。於是先生道譽，喧動公卿耳目。求見就謁，凡累十人。丁酉年，鄂侯楊公為華牧張公乞丹於先生，先生曰：「學道先乎養神，然後吞藥。藥，吏也。神，君也。君逸於上，吏勞於下。以勞助逸，是謂萬畢。貫將吞丹也，坐忘所思，行忘所之，卻視其身，蕭寥希夷，所以絕穀十年不饑。今張公萬乘柱石，百姓父母，一物失所，必軫於懷。欲無勞神，其可得乎？雖九轉還丹，亦無補也。」公曰：「其言至矣。」己亥年秋九月，先生召門人婿侄曰：「二儀者，萬有之逆旅。兩曜者，百靈之燈燭。欲燈燭之不曉，安逆旅之不去。怪矣！況賀公之期至矣。」乃就沐浴，如有所候。粵八日，奄然委化，壽九十有五。先生夫人胡氏，蚤死。無嗣。一女適張審言。無男。一女適黃虞卿。雖別族姓，皆得鳳毛。伏覽經法，養誌邱園。聲華籍甚，則曰先生無愧矣。始刻石，子婿與表侄孫謝騭門弟子閔仲孚等議曰：「昔婁妻諡基傳頌曰康，至今韙之。二三子得不以黔妻為式乎？我先生聽於無聲，視於無形，不曰通乎？言不訟物之短，心不係時之非，不曰和乎？謹號通和先生，以彰先生之德也。何如？」僉曰「俞」。遂刻號於石。其年冬十一月十一日，葬於宅東北隅，祔胡夫人墳右，世禮也。鼎亦先生所教者。奉門人婿侄命為墳表。銘曰：
北西山，南東湖。水為陵，山為洿。先生名字終不誣。
騭，梁貞明中官衡州長史，進所換《地理手鏡》十卷。
妙為曲者暢於情，樂為心者和於聲。微至儀之難象，因貫珠而強名。豈不以符雅正，契虛盈。聆纂纂之音，無遺曲折，體累累之狀，取象圓明。方其咀宮商，激誌氣，雖直已而成善，亦導和而為貴。當發德詠功之際，侔照乘之聯輝。在一唱三歎之時，若呈祥而聚緯。其聲既全，其質彌元。發皓齒而潛融熠熠，隨雅調而暗轉連連。間赤水兮虛瑩，異滄海兮孤圓。動白雪之聲，初疑剖蚌。度元雲之曲，終類投泉。是知善臻其極，喜可以飾。不煩不體，乃端乃直。赴於節，意的爍以交光。盛於文，想瑩煌而化色。懿夫歌以心而虛受，珠以元可久。表於直而不表於邪，貫於心而不貫於手。其奏也乃生於自然，其闋也複歸於無有。掩抑虛徐，溫如如。誠激揚而導誌，諒璀璨而澄虛。所以表和平，所以類輝煥。春為罔象之得，綠水乃驪龍之玩。知音者誠審其無象無形，而不知音者徒謂其有條有貫。且道以物而相符，事有類而形殊。擇其善者，騰光於瞬息。去不善者，匿曜於斯須。吾將激流徵，習綿駒，精於曲，喻於珠。庶賞善而不昧，比至寶以無渝。
延字世美，鄭州長豐人。梁相李琪薦為即墨令，馮道作相，召拜左補闕，累遷刑部尚書。以太子少保致仕，卒年七十三。
一縣之內所管鄉村，而有割屬鎮務者，轉為煩擾，益困生民。請直屬縣司，鎮唯司賊盜。
鄩，密州安邱縣人。中和中事青州節度使王敬武為小校。光化初，以破張蟾功表為登州刺史，移刺淄州。天復三年從王師範降梁，表為鄜州留後。天祐二年授右金吾衛大將軍。梁開平元年充諸軍馬步都指揮使檢校司徒，累遷佑國同州軍兩使留後。尋為永平軍節度使。四年加檢校太保同平章事，末帝即位，授開封尹。貞明元年加檢校太尉，授滑州節度使，領鎮南軍節度使。五年遷泰寧軍節度使。六年授河東道招討使，命討朱友謙。尹皓段凝輩素忌鄩，言鄩逗遛養寇。詔歸洛，河南尹張宗奭承密旨逼令飲冘而卒。年六十四，贈中書令。
臣受國深恩，忝茲閫政，敢不枕戈假寐，罄節輸忠。昨者比欲西取太原，斷其歸路。然後東收鎮冀，解彼連維。止於旬時，再清河朔。豈期天方稔亂，國難未平。才出師徒，積旬霖潦。資糧殫竭，軍士劄瘥。切慮蒼黃，乖於統攝。乃詢部伍，皆欲旋歸。凡次舍經行，每張掎角。又欲絕其餉道，且據臨清。才及宋城，周陽五奄至。騎軍馳突，變化如神。臣遂領大軍，保於莘縣。深溝高壘，享士訓兵。日夜戒嚴，伺其進取。偵視營壘，兵數極多。樓煩之人，皆能騎射。最為敵，未可輕謀。臣若苟得機宜，焉敢坐滋患難。臣心體國，天鑒具明。
顯允君子，德充慶延。叔世家魯，陋巷生淵。同師將聖，俱謂能賢。千載之下，清風凜然。
翔字子振，同州馮翊人。乾符中舉進士不第，梁祖以為館驛巡官。開平中授崇政院使，遷兵部尚書金鑾殿大學士。友珪篡立，拜中書侍郎同中書門下平章事。唐莊宗入汴，自經死。
國家連年遣將出征，封疆日削。不獨兵驕將怯，亦制置未得其術。陛下處深宮之中，與之計事者，皆左右近習，豈能量敵之勝負哉？先皇帝時，河朔半在親禦，虎臣驍將，猶不得誌於敵人。今寇馬己至鄆州，陛下不留聖念，臣所未諭一也。臣聞李亞子自墨縗統眾，於今二年，每攻城臨陣，無不親當矢石。昨聞攻楊劉，率先負薪渡水，一鼓登城。陛下儒雅守文，未嚐如此。俾賀瑰輩與之較力，而望攘逐寇戎，臣所未論二也。陛下所宜詢於黧老，別運沉謀。不然則憂未艾也。臣雖駑怯，受國恩深，陛下必苦乏材，乞於邊陲效試。
守光，深州樂壽人，幽州節度劉仕恭之子。拘父自立，僭號大燕。為後唐莊宗所誅。
臣守光謬叨戎寄，向受國恩。既有血誠，合宜披訴。伏自陛下初登寶位，才建皇基。四方尚擾於幹戈，諸道未賓於聲教。唯臣不勞兵刃，不俟詔書，便貢表章，率先歸款。致令河北一麵，晏然無虞。其後又以河工結構，邠岐朋附。淮蜀久稽天討，屢軫宸襟。臣又密設機謀，指揮夏侯敬受己下，令翻賊寨，遣向朝廷。鑾輿才至於陝郊，兵騎悉歸於行在。使凶渠北遁，致翠輦東歸。獲立微勞，稍寬聖慮。其於向國，粗竭丹誠。昨者兄守文遽於明時，擅興兵革，堅貯吞並之誌，全無友愛之情。誑惑宸聰，即言迎侍。勾牽戎虜，元逞他圖。兄之行藏，臣實所諳悉。當於此際，備見狡謀。必知要當道之土疆，為朝廷之患害。累曾申奏，莫不丁寧。今者既破賊軍，足以細驗前事。昨於陣上所殺契丹兵馬絕多，及寨內收得契丹與往來文字不少。今又捉得自來與臣兄謀事人道士褚元嗣學院使鄭緒等，皆言兄本計謀極大，妄動絕深，不唯窺取其一方，實亦將圖於大事。苟非臣親當戰陣，手執幹戈，大掃群凶，生擒戎首，則滄州得誌，蕃眾轉狂。合勢連衡，為患非細。固不是臣自矜小捷，妄有飾詞。其褚方嗣等分析文狀，謹同封進。其褚元嗣文狀，多述守文結構說誘幽州將士，及會契丹窺算幽州城池，皆是自相魚肉。又言如守文得誌，必謀亂中原，以迎侍為名，實欲並吞燕薊。又滄州鼓角門東有誓眾碑一所，其辭願破梁國，卻興唐朝。及見幽州歸向朝廷，遂拆卻碑樓，其碑坑於樓下，文字見在。又守文所遣男延祚入質，不是親兒。又守文令褚元嗣將琉璃水晶金銀等器錦彩與契丹將領，約取幽州後別圖富貴。其契丹少君遂差使還書，願與守文敕令。守文乃言得契丹下大夫所讚也。
襲吉，洛陽人。自言左相林甫之後。乾符末舉進士，遇亂避地河中，依節度使李都為榷鹽判官。後去之太原，李克用署為府掾。出為榆次令。光啟初署為掌書記。三遷節度副使，拜右諫議大夫。天祐三年卒。後唐同光二年追贈禮部尚書。
一別清德，十有餘年。失意杯盤，爭鋒劍戟。山長水闊，難追二國之歡。雁逝魚沉，久絕八行之賜。比者仆與公實聯宗姓，原忝恩知。投分深情，將期棲托。論交馬上，薦美朝端。傾向仁賢，未省疏闕。豈謂運由奇特，謗起奸邪。毒手尊拳，交相於暮夜。金戈鐵馬，蹂踐於明時。狂藥致其失歡，陳事止於堪笑。今則皆登貴位，盡及中年。蘧公亦要知非，君子何勞用壯。今公貴先列辟，名過古人。合縱連衡，本務家邦之計。拓地守境，要存子孫之基。文王貴奔奏之交，仲尼譚損益之友。仆顧慚虛薄，舊忝眷私。一言許心，萬死不悔。壯懷忠力，猶勝他人。盟於三光，願赴湯火。公又何必終年立敵，懇意相窺。徇一時之威靈，取四郊之倦弊。今日得其小眾，明日下其危牆。弊師無遺鏃之憂，鄰壤抱剝床之痛。又慮悠悠之黨，妄瀆聽聞。見仆韜能枕威，戢兵守境，不量本末，誤致窺覦。且仆自壯歲己前，業經陷敵，以殺戮為東作，號兼並為永謀。及其首陟師壇，躬被公袞，天子命我為群後，明公許我以下交。所以斂跡愛人，蓄兵務德。收燕薊則還其故將，入蒲阪而不負前言。況五載休兵，三邊校士。鐵騎犀甲，雲屯穀量。馬邑兒童，皆為銳將。鷲峰宮闕，成作京坻。問年猶少於仁明，語地幸依於險阻。有何覘睹，便誤英聰。況仆臨戎握兵，粗有操斷。屈伸進退，久貯心期。勝則撫三晉之民，敗則徵五部之眾。長驅席卷，反首提戈。但慮隳突中原，為公後患。四海群謗，書歸仁明。終不能見仆一夫，得仆一馬，銳師倘失，則難整齊。請防後艱，願存前好。矧複陰山部落，是仆懿親。回紇師徒，累從外舍。文靖求始畢之眾，元海徵五部之師。寬言虛詞，猶或得誌。今仆散積財而募勇輩，輦寶貨以誘義戎。徵其密親，啗以美利。控弦跨馬，寧有數乎？但緣荷位天朝，惻心疲瘵。峨峨亭障，未忍起戎。亦望公深識鄙懷，洞回英鑒，論交釋憾，慮禍革心，不聽浮譚，以傷霸業。夫易惟忌滿，道貴持盈。儻恃勇以喪師，如擎盤而失水。為蛇刻鶴，幸賜徊翔。仆少負褊心，天與真氣。間謀詭論，誓不為之。惟將藥石之譚，願托金蘭之分。倘愚衷未豁，彼抱猶迷。假令罄三朝之威，窮九流之辯，遺回肝膈，如俟河清。今者執簡吐誠，願垂保鑒。仆自眷私睽阻，翰墨往來。或有鄙詞，稍侵英聽。亦承嘉論，每賜罵言。敘歡既罷於尋戈，焚謗幸蠲其載筆。窮因尚口，樂貴和心，願袪沈閼之嫌，以複塤篪之好。今者卜於曩分，不欲因人，專遣使乎，直詣鈴閣。古者兵交兩地，使在其間。致命受辭，幸存前誌。昔賢貴於投分，義士難於屈仇。若非仰戀恩私，安可輕露肝膈。淒淒丹愫，炳炳血情。臨紙向風，千萬難述。
伏以變法不若養人，改作何如舊貫。韓建蓄財無數，首事朱溫。王珂變法如麻，一朝降賊。中山城非不峻，蔡上兵非不多。前事甚明，可以為戒。且霸國無貧主，強將無弱兵。伏願大王崇德愛人，去奢省役。設險固境，訓兵務農。定亂者選武臣，制理者選文吏。錢穀有司，刑法有律。誅賞由我，則下無威福之弊。近密多正，則人無譖謗之憂。順天時而絕欺詐，敬鬼神而禁淫祀。則不求富而自富，不求安而自安。外破元凶，內康疲俗。名高五霸，道冠八元。至於率閭閻，定間架。增麹糵，檢田疇。開國建邦，恐未為切。
緘，幽州劉仁恭故吏。使鳳翔還，李克用留署為推官。曆掌書記，從莊宗經略山東，承制授檢校司空魏博節度副使。胡柳之役，歿於亂兵。
夫以玉燭搖光，碧落霄懸於合彩。金輿厚載，丹邱靈毓於祥音。斯蓋運契星躔，道符天意。流淳化於萬類，動植咸熙。抽勝策於九章，華夷景服。王澤流於上，龢風悅於下。故有雲連峭壁，藹如畫之煙嵐。質異山梁，翥凝霜之毛羽。是知鳳鳴汧右，千年而山得佳名。鶴降遼東，萬古而地稱佳號。我嗣晉王，珠履表異，玉節傳榮。廓氛祲於中原，躋生靈於壽域。沈研麟史，征南徒釋於三編。擒縱龍韜，忠武虛譚於八陣。劍橫大樹，戟中小枝。睦鄰而半罷東征，富俗而民歌棲畝。矧乎三清分派，九合升壇。刑白馬以會同盟，致丹鼠而忘巨猾。昔歲金橋之戰，勢掩昆陽。近年沑水之征，威符淝上。豈謂重燃興燎，惡蔓猶滋。豨跳將害於周禾，烏合連群於伏莽。於是躬提千乘，途邁六辰。行方結於魚麗，路復經於龍墅。睨蒼翠之側，於蘙薈之中。睹靈雉而低翔，當神騏之逸足。可謂練舒皓色，玉潔爭光。有同於天上飛來，無異於目前化出。花冠踴竦，瑩瑩而珠點雙眸。霜翮秦翹，閃閃而雪翻兩翅。嗣王祝之曰，既瑞世瑞時，可勿驚勿畏。乃虛之以雕籠，擁之以襟袂。忘十步一啄之心，有帝扇後褕之意。若棲於瓊花枝上，皎潔爭分。或飲於水晶壺邊，精瑩莫認。天命此墅也，稅蠲青畝，山封白雞。前古之越裳入貢，效祉殷朝。而今以晉王薦祥，永光唐史。緘學慚重席，世奉初誕。背文總愧於色絲，辭鄙應還於夢錦。山唯紀事，用垂綿長。佐命忠勳，序列銜秩。時天祐十載龍集癸酉，鴻雁來賓之月十五日記。
德倫，河西部落人，少為滑州牙將。梁祖領四鎮，德倫以本軍從。累曆刺中留後，遷平盧節度使。魏博楊師厚卒，代其任。貞明元年三月，魏軍亂，執德倫囚之。李克用入魏，以符印上克用，授雲州節度使，為監軍張承業所殺。
臣當道兵甲素精，貔貅極銳。下視並汾之敵，平吞鎮定之人。特乞委臣招討之權，試臣湯火之節。苟無顯效，任賜明誅。
