翹，舜卿從子。梁貞明中為翰林學士。後唐天成中為給事中。
竊見五日轉對，於事太繁。所見或有短長，不當空煩聖覽。請此後祇於入閣者，依刑法待制官例次對。
天地之經，陰陽之數，莫不上規帝道，旁體物情。儻國人偶有其谘嗟，則時令必為之差忒。如陛下英明禦宇，勤儉臨朝，推泣辜罪己之心，行解網納隍之道。無偏無黨，憲章不濫於雷霆；克寬克仁，霈澤嚐均於雨露。致君己及於堯舜，勃興尋並於禹湯。則合災星退於三移，瑞日呈於五色。焉有自冬徹臘，啟歲經春，陰雲多蔽於長空，滯雨頻沾於連日。豈是未臻聖政，不降靈休。既難喻於元穹，須更增於隆德。伏乞稍留聖念，明下所司，俾郊壇祠祭之儀，簠簋馨香之料，尤加清潔，倍致敬恭。罪非劫殺，旋令疏放。亡歿卿士，希加賻贈。農桑藉力之時，務蠲大役。禽鳥營巢之際，禁斷網羅。恭祈十寸五風，以卜千秋萬歲。詔付所司，詳酌施行。
臣聞：立愛惟親，教民以睦，實大朝之重事，乃有國之通規。是知維城為國本之資，磐石作安宗之計。所以興隆鴻業，保定皇家。伏惟陛下天祚丕基，日新聖德，使九功之鹹敘，致百度以維貞。墜典皆修，遺文必舉，獨於封建，未睹宣行。既尚抑於龍樓，宜日遵於麟趾。乞命親賢，以資夾輔。
星辰合度，風雨應時。將修賽謝，請以禦前香一合，聖上親爇一炷，餘者即令分於所謝答廟中焚之。貴表精至，庶賢聖感通。
楊漢賓早列偏裨，曾分茅土。事若先於恕己，理不在於尤人。豈可忘姻婭之舊情，憑官資之威力，遽因毆擊，顯致訟論。自歸有過之門，須舉無偏之道。合該議減，亦舉律文。其漢賓前任黔南節度使，是三品使關入議，準律減一等，杖九十。準名例律：「官少不盡其罪，餘罪收贖；罪少不盡其官，留官收贖。」其楊漢賓所犯罪，杖九十，準律贖銅九斤，準格每斤納錢一百二十文。
臣伏睹御劄，應內外臣寮，有所見所聞，並許上章議論者。臣菲才寡識，備位曠官。仰承綸綍之言，聊貢芻蕘之說。其一曰：伏以設官分職，授政任功。欲為政之有倫，在命官之無曠。今朝廷多士，省寺華資，無事有員，十乃六七，止於計月待奉，計年待遷。其中廉幹之人，不無愧恥之意。如非曆試，何展公才。伏請改兩畿諸縣令及外州府五千戶上至縣令為縣大夫，升為從五品。下畿大夫見府尹，亦如令之儀，其諸州府縣大夫見本部長官，如賓從之禮。郎中員外郎、起居補闕拾遺侍禦史、殿中侍禦史、監察禦史、光祿少卿以下四品，太常丞以下五品等，並得衣朱紫，為之滿日。當在朝一任，約舊官遷二等。自拾遺監察除授回日，即為起居侍禦史中行員外郎。若前官不是三署，即罷後一年，方得求事。如此則士大夫足以陳力，賢不肖無以駕肩。各係否臧，明行黜陟，利民益國，斯實良規。其二曰：為國為家之方，守穀守帛而已。二者不出於國，而出於民。其道在天，其利在地。得其理者，蕃阜增積。失其理者，耗嗇焦勞。民之顓蒙，宜有勸教。伏請於《齊民要術》及《四時纂要》《韋氏月錄》之中，采其關於田蠶園圃之事，集為一卷，下三司雕木版廣印，頒下諸州，流布民間。
☆裕禘議 伏以三年祫而五年禘，邃古通規。祖有德而宗有功，前王令範。始封為百代之主，親盡從群廟之祧。繇是昭穆罔差，尊卑式敘。標諸前典，是謂格言。我國家土德中興，瑤圖再造。既展郊禋之禮，爰崇禘祫之儀。典冊備陳，孝思無極。恭以本朝尊受命之祖，景皇帝為始封之君。百代不遷，累朝頻議。自貞觀至於天祐，無所改移。聖祖神孫，左昭右穆。洎經兵革，久廢烝嚐。蕪沒宮庭，陸沉園寢。迨中興國祚，重立宗祊。議出一時，制行七廟。遂致太祖景皇帝在祧廟之數，不列祖宗。伏惟聖明神武文德恭孝皇帝陛下紹復鴻圖，不失舊物。欲尊太祖之位，將行東向之儀。爰命群臣，畢同集議。伏詳本朝列聖之舊典，明皇定禮之新規，開元十年特立九廟，子孫遵守，曆代無虧。今既行七廟之規，又以祧太祖之室。昔德宗朝行禘祫之禮，顏真卿立議。請奉獻祖神主居東向之位，景皇帝暫居昭穆之列。考之於貞元，則以為誤引之說。行之於今日，雅得其變禮之宜。今欲請每遇禘祫之歲，暫奉景皇帝居東向之尊。自元皇帝己下，敘列昭穆。群寮聚議，貴在酌中。臣等周行，鹹非博識。循其故事，庶葉典章。☆崔衍 衍，後唐長興元年官給事中。
當省給納諸州銅魚，勘問本行令史狀稱：內庫每州有銅魚八隻；一隻大，七隻小；兩隻右，五隻左。其右銅魚一隻，長留在內，留一隻在本州庫。逐季申報平安。左魚五隻，皆鐫次第字號。每新除刺史到郡後，即差人到當省請領左魚，當司覆奏。內庫次第出給左魚一隻，當省責領分付到州，集官吏取州庫右魚。契合，卻差人送左魚納省。如別除刺史，州司又請，次第左右，周而複始。臣以州司差人請魚，往來須有煩費，請此後所除刺史在京受命，或經過都城者，可令自牒當省，請左魚齎歸本郡。契合，然後差人納省。所冀稍免煩勞。
玨，唐宰相綮諸孫。光化中舉進士，曆官監察御史。入梁累遷禮部侍郎。貞明中拜中書侍郎同中書門下平章事。後唐莊宗入汴，貶萊州司戶參軍，復召為太子賓客。明宗即位，拜平章事。尋以開府儀同三司行尚書左僕射致仕。長興初卒，贈司空。
恭以皇帝陛下特降睿慈，俯詢輿議。尊曆朝之正典，允多士之虔祈。廣溥天孝治之風，慰萬國仁親之道。臣聞自古英主入紹洪基，莫不慎固遠圖，凝思往事，敬宗尊祖，追養存誠。廣殊號於園陵，展異儀於璽紱。春秋殷薦，霜露永懷。又聞兩漢以諸侯王入繼帝統，則必易名上諡。廣孝稱皇，載於諸王故事，孝德皇、孝仁皇、孝元皇是也。伏冀聖慈，猥從入願，許取皇而薦號，兼上諡以尊名。改置園陵，仍增兵衛。
都，鄴中人。赴鄉薦時，鄭玨知貢舉。都納賂於玨，遂登第。
無以有威以自大，無以足兵以自安。無以奇技悅情，無以淫聲惑誌。非社稷之功，乞不加於厚賞。非股肱之力，乞不近於凝旒。審內帑之豐虛，削無名之經費。左右處卑者，乞見之有節。伶倫濫吹者，乞減於盈廷。至於畋遊馳騁之娛，蹴踘飛馳之樂，伏乞大寶大位，戒以奔車。
嚴，幽州人。本名讓坤。初仕燕為刺史，後唐同光中為客省使。三年奉使於蜀，知蜀可伐，讚成其謀。及伐蜀，為三川招討使。蜀平，遷泗州防禦使兼客省使如故。長興初授西川兵馬都監，為孟知禪所害。
伏自朱溫肆逆，運屬昭宗。三年痛別於西秦，一旦逼遷於東洛。誅殘南北，焚爇宮闈。雖列藩悉是其唐臣，無一處不從其偽命。由是大唐中興皇帝念高祖、太宗之業，倏爾隳弛；憤朱溫、崔允之徒，同謀篡弑。遂乃神機迥發，心鼎獨燃。掘滄溟而誓戮鯨鯢，芟林莽而決除虎兕。十年對壘，萬陣交鋒。慮久困於生靈，而選挑其死士。才過汾水，縛王鐵槍於馬前。旋及夷門，斬朱友貞於樓下。劍霜未匣，槍雪猶輝。段凝統八萬雄師，倒戈伏死。趙嚴知一人應運，引頸待誅。遂使賊將寒心，謀夫拱手。取乾坤隻勞於八日，救塗炭遂定於四方。備振皇威，鹹遵帝力。今則秦庭貢表，兩浙稱臣。淮南陳附拜之儀，回紇備朝天之禮。才安宇宙，便息幹戈。未盡梟夷，方議除翦。豈謂大蜀皇帝柔遠懷邇，居安慮危。嘉我帝祚中興，群妖悉滅。特遣蘇、張之士，來追唐蜀之歡。吾皇回感於蜀皇，複禮遠酬於厚禮。臣則叨承元造，獲奉皇華。載馳得麵於天顏，戰汗不任於局地。臣無任感恩荷聖踴躍屏營之至。
琪，字台秀，河西敦煌人。少舉進士。天復初應博學宏詞，居第四等。累遷殿中侍御史。入梁為戶部侍郎翰林承旨。貞明龍德中曆兵禮吏侍郎，遷御史中丞，累擢尚書左丞中書門下平章事。罷為太子少保。後唐同光初授太常卿吏部尚書，三年為國計使。明宗即位，為御史大夫，除尚書左僕射。天成末，明宗自汴遷洛，為東都留司官。以太子太傅致仕。長興中卒，年六十。
伏以陛下暫違清廟，才過周星。初平作孽之守殷，次戮不臣之庭琬。今者敗契丹之凶黨，破真定之逆城。大振皇威，鹹繇睿算。臣等久違宸極，俱戀聖恩。恨不隨獸舞於汴郊，拜龍顏於梁苑。豈可隻於清洛，坐俟回鑾。願於次舍之間，得展會同之禮。庶傾就望，鹹竭歡呼。臣等今乞於偃師東排班迎駕稱賀後，先赴雒陽東祇候。
奉八月二十八日敕，以大理寺所奏見管四部法書內，有《開元格》一十卷、《開成格》一十一卷。故大理卿楊遘所奏行《偽梁格》並目錄一十一卷，與《開成格》微有差舛，未審祇依楊遘先奏施行，為複別頒。聖旨令臣等重加商較，刊定奏聞者，今未若廢偽梁之新格，行本朝之舊章。遵而守之，違者抵罪。奉九月二十八日敕，宜依李琪所奏，廢偽梁格，施行本朝格式者，伏詳敕命，未該律式。伏以開元朝與開成，隔越七帝，年代既深，法制多異。且律有重輕，格無二等。若將兩朝格文允行，複慮重疊差舛。況法者，天下之大信。非一人之法，天下人之法也，故謂一成不變之制。又準格文，後敕合破前格。若將開元與開成格之行，實難檢舉。又有《大和格》五十一卷，《刑法要錄》五十卷，《格式律令事類》四十卷、《大中刑法格後敕》六十卷，共一百六十一卷。久不檢舉，伏請定其與奪。奉敕宜令禦史台、刑部、大理寺同詳定一件格施行者，今眾集商量，《開元格》多是條流公事，《開成格》關於刑獄，今且請使《開成格》。
臣聞王者富有兆民，深居九重。所重患者，百姓凋耗而不知，四海困窮而莫救。下情不得上達，群臣不敢指言。今陛下以水潦之災，軍食乏闕，焦勞罪己，迫切疚懷。避正殿以責躬，訪多士而求理。則何思而不獲，何議而不臧。止在改而行之，足以擇其善者。臣聞古人有言曰：「穀者，人之司命也；地者，穀之所生也；人者，君之所理也。有其穀則國力備，定其地則人食足，察其人則徭役均。知此三者，為國之急務也。」軒黃己前，不可詳記。自堯湮洪水，禹作司空，於時辨九等之田，收什一之稅。其時戶口一千三百餘萬，定墾地約九百二十萬頃，最為太平之盛。及商革夏命，重立田制，每私田十畝，種公田一畝，水旱同之，亦什一之義也。洎乎周室立井田之法，大約百里之國，提封萬井，出車百乘，戎馬四百匹，畿內兵車萬乘，馬四萬匹，以田法論之，亦什一之制也。故當成康之世，比堯舜之朝，戶口蓋增二十餘萬。非他術也，蓋三代以前，皆量入以為出，計農以立軍。雖逢水旱之災，而有凶荒之備。降及秦漢，重稅工商，急關市之征，倍舟車之算。人戶既以減耗，古制猶以兼行。桉此時戶口，尚有千二百餘萬，墾田亦八百萬頃。至乎三國並興，兩晉之後，則農夫少於軍眾，戰馬多於耕牛。供軍須奪於農糧，秣馬必侵於牛草。於是天下戶口，隻有二百四十餘萬。洎隋文之代，兩漢比隆。及煬帝之年，又三分去一。我唐太宗文皇帝以四夷初定，百姓未豐，延訪群臣，各陳所見。惟魏徵獨勸文皇力行王道，由是輕徭薄賦，不奪農時。進賢良，悅忠直。天下傑價，喜鬥直兩錢。自貞觀至於開元，將及一千九百萬戶，五千三百萬口，墾田一千四百萬頃。比之堯舜，又極增加。是知救人瘼者，以重斂為病源。料兵食者，以惠農為軍政。仲尼云：「百姓足，君孰與不足！」臣之此言，是魏徵所以勸文皇也。伏惟深留宸鑒。如以六軍方闕，不可輕徭，兩稅之餘，猶須重斂，則但不以折納為事，一切以本色輸官。又不以紐配為名，止以正耗加納。猶應感悅，未至流亡。況今東作是時，羸牛將駕數州之地，千里運糧。有此差徭，必妨春種。今秋若無糧草，何以贍軍。臣伏思漢文帝時，欲人務農，乃募人入粟，得拜爵及贖罪。景帝亦如之。後漢安帝時，水旱不足，三公奏請富人入粟，得關內侯及公卿以下散官。本朝乾元中，亦曾如此。今陛下縱不欲入粟授官，願明降制旨下諸道，合差百姓轉倉之處，有能出力運官物到京師，五百石以上，白身授一初任州縣官。有官者依資遷授，欠選者便與放選。千石以上至萬石，不拘文武，明示賞酬。免令方春，農人流散。斯亦救民轉倉贍軍之一術也。
每月文明殿入閣，及百官五日一赴中興殿等事，伏準故事。每月百官入閣，所司排儀仗，金吾勘契。入後有待制次對官，各舉論本司公事。左右起居，分記言動，以付史館，編修帝錄。此本朝經久之制也。昨陛下初膺大寶，思致治平，遂降綸言，特申聖旨：百官除常朝外，依宰臣每五日一度入內起居。所貴得預敷陳，俾凝庶績。此蓋陛下切於百司各言於時政，特令五日一麵於天顏。雖眷眷以丁寧，限朝儀之拘束，序班而入，拜手而回。縱有公事要言，亦且卷行須出，百司何由舉職，兩史無以記言。外則因此廢待制次對之官，內則無以分延英眾人之別。以臣愚見，竊有所陳，欲乞陛下每月一日、十五日，兩度出禦文明殿，排入閣之儀。諸司依前轉對，奏論今司公事。其百官就食，謂之廊餐。則中外既有區分，禁庭亦更嚴察。如陛下切於群臣所有敷陳，即乞因宰臣五日一度延英之際，班行內有要奏事者，臨門狀到，便許引入。此又於旅進旅退，事理不同。言路既開，別彰聖德。如或以山陵日近，朔望不坐，即取次日，亦合舊規。候過陵園，還如法制。臣叨司邦憲，獲典朝儀。儻遇事而不言，即奉公而何取。乞宣付中書門下，商量曾獲經久者。
蒙恩賜臣前件硯者。伏以記室濡毫於楯鼻，刀佩非多。史臣染翰於螭頭，筒形甚小。尚或文章煥發，言動必書，為號令之詞，非典謨之訓。如臣者，坐憂才短，行怯思遲。自叨金馬之近班，常愧玉蟾之舊物。豈意又頒文器，周及禁林。制作泓渟，規模廣滑。閉宮苔而色古，連沼石以光凝。敢不致在坐隅，酣茹筆陣。餘波浸潤，便同五老之壺。終日拂磨，豈但一丸之墨。如承重寶，倍感深恩。
殿下宗室勳賢，立大功於三世。一朝雨泣赴難，安定宗社。撫事因心，不失舊物。若別新統制，則先朝便是路人。芃芃梓宮，何所歸往。不惟殿下感舊君之義，群臣何安。請以本朝言之，則睿宗、文宗、武宗，皆以兄弟出繼。好位柩前，如儲後之儀可也。
伏以別制四廟，徵漢室以定儀。崇上尊名，詳諡法以取證。伏睹曆代以來，宗廟成制。繼襲無異，沿革或殊。伏惟陛下應運開祥，體乾覆物。纘紹之德，鹹頌聖於鴻圖。孝思之心，乃垂光於帝範。馬縞所奏，禮有桉據。乞下制令馬縞虔依典冊，以述尊名。
祖令西來，尺葦盡包於沙界。聖圖南渡，巨楹兩創於覺筵。自迦葉正法眼之單傳，有壁觀婆羅門之故址。翩翩隻履，去少林未有千年。翼翼精廬，徙滁口才逾二紀。圯於兵燼，莽為礫區。旃檀化聚棘之林，鯨象失棲禪之地。旋更七稔，未辦三椽。潛庵老師五葉派下中興，百尺竿頭進步。得皮得髓，麵壁正是前身。利物利人，當機勇施毒手。非有遼天之作略，豈能掃地以更新。再續天聖之遺規，喜遇登師之同裏。眾緣自合，紛艫筏之川流。群役並興，環斧斤之雷動。要使宗風之峻立，首圖雲衲之安居。練吉日以鳩工，峙閎模而複古。於茲大作爐韝，皆令直造根源。展缽鋪單，不離日用。鍛佛煉祖，總在堂中。摩尼峰前，突見飛翬之在目。菩提橋畔，會逢立雪之齊腰。既新高廣明曠之基，當知淨智妙圓之體。不立文字，痛著鈴槌。連床上跳出栗棘蓬，柱杖下敲得麒麟子。味永安之記，常思紐草之高風。造雪峰之門，必契流香之妙趣。聊陳六詠，助舉雙梁。
東，袞袞長江一葦通。再續千燈融佛日，依然五葉振宗風。南，十方禪雋總包含。認得老胡真鼻祖，各尋彗可結同參。西，飛簷危棟接雲霓。重成鷲席撾禪鼓，永洗狼煙罷戰鼙。北，回龍山繞煙林碧。雙手翦除荊棘場，空拳擎出瞿曇宅。上，參天喬木元無恙。非台鏡照大千機，無繞塔高三百丈。下，蔥嶺路連綠野。室裏俱承辭膜方，板頭誰覓安心者。伏願上梁之後，叢林萬指之安棲，蘭若千年之不壞。人人自心見性，個個與佛齊肩。蘆葉飛花，認的的祖師之旨。淮流成帶，祝綿綿宗祏之休。
{{:梁啟聖匡運同德功臣、淮南鎮海鎮東等軍節度使、淮南浙江東西等道觀察處置營田招討安撫兼鹽鐵制置發運等使、開府儀同三司尚父守尚書令、揚杭越等州大都督府長史、上柱國吳越王錢公生祠堂碑}}
