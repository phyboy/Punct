開成格：凡貶降官，本處春秋以存亡報省。如沒於貶所，有骨肉許歸葬。如無骨肉，本處便與埋葬。
奉詔：各令於律令格式內，抄出本司合行公事。本司職典勳官，近日凡初敘勳，便至柱國。臣見本朝承平時，至於位至宰輔藩臣，其勳亦從初敘。蓋示人揚曆功用之重也。勳格自武騎尉七品至上柱國正二品，凡十二轉。今後群官得敘勳首，並請自武騎尉依次敘進，無容隔越。
近日星辰變度，苦雨霖霪。是生靈共感之災，致緯象垂芒之異。惟宜修德，以答元穹。臣竊以修德遍在君臣，非獨在於君父。自古創業守文之主，未有無災變者。但能修德省躬，則化災為福。臣見今月三日夜五更初，有二星變易，一出軒轅前路，一出室壁之間。凡五星之氣，不合五行，一德稍虧，五星變異。臣恐自戰爭己來，或有功臣義士，枉抱幽冤，或有名山大川，失於禋祀。今九月震雷，極為異事。雷者天之號令，八月收聲。今震伏不時，是號令失節之象。陛下繼覃赦宥，虔禮神祇，惟德動天，其災必退。更宜師古，以合天心。惡殺好生，資於睿化。
臣忝掌刑名，合論法律。臣見比年己來，有前州縣官，或假侵官，不量事體，皆投匭乞官。況大朝取士之門，有舉有選。苟有長才茂器，舉選安敢滯留。國家置匭之意，本為訴冤。士人乞官，安得造次！又閭里淺識，濫繇官路，妄有求請，不顧格律條章。所司以陛下方開言路，不敢是非。典法是國家大經，誰可析言輕議！此後凡投匭上言，乞官亂法者，望下所繇法司，勘驗可否。
鳳，幽州人。仕梁為博州刺史判官，遷鄆州節度判官。後唐莊宗取鄆州，得鳳，以為扈鑾學士。同光二年授禮部侍郎。天成四年拜門下侍郎同中書門下平章事。尋罷為安國軍節度使。清泰初召還，授太子太保。二年卒。
先奉敕旨，纂修太祖武皇帝莊宗光聖神閔孝皇帝兩朝實錄進呈者。臣學虧富贍，功愧裁成。職司獲奉於簡書，祖述濫承於綸旨。國家神符運祚，代出忠賢。始祖自太宗朝初鎮鍾離，爰崇官族。帶礪之紛華不絕，鼎彝之盛美可尋。懿祖昭烈皇帝立功元和，翼戴章武。東平淮蔡，西辟河湟。憲祖文皇帝既紹家聲，愈遵堂構。破晁夷而還貴主，誅潞孽而定徐方。仗鉞分憂，振雄名於聞服。維城作固，濬靈派於天潢。太祖武皇帝投袂勤王，誓心報主。拯三朝之患難，邁五霸之英威。經綸既葉於上元，眷祐乃延於下武。莊宗神閔皇帝謀猷特立，睿哲遐宣。訓卒練兵，櫛風沐雨。纘崇鳳曆，恢三百載之世功。平蕩梟巢，刷四十年之仇恥。一登大寶，四換周星。其間天地參舒，君臣善惡。旋自宮闈變動，簡牘散亡。遂遍訪於見聞，庶備詳於本末。修撰朝議郎左，補闕張昭遠，博於記覽，早預編排。自今六月一日，與同職官員等共議纂修，獲成紀錄。臣叨司筆削，比乏史才。如甘英妄測於河源，裨灶強論於天道。殺青斯竟，代斬增慚。又以三祖追尊，有殊受命。約之舊史，必在正名。謹敘懿祖書一卷，獻祖書二卷，太祖書一十七卷，並題目紀年錄，先帝自龍飛晉陽，君臨天下，以日係月，一十九年。謹收成實錄三十卷，誠多紕繆，仰瀆休明。顧鉛素以驚心，塵冕旒而浹背。
自宣宗朝已來，時曆四朝，未有實錄。年代深遠，簡牘散亡，更曆歲時，轉失根本。自中興已來，累於諸道購纂四朝日曆報狀、百司關報，亦恐己曾撰到實錄，值亂亡失。乞下兩浙湖南巡屬，購募四朝野史及除自報狀關報等，庶成撰集之功。
當館職備編修，理無曠失。將美惡而具載，庶古今以同風。垂訓將來，傳範不朽。實有國之重事，乃設教之本根。伏自寇盜浸興，皇唐中否。四朝之聖君令命，寂寞無聞。數世之忠臣楷模，湮淪罔紀。至於後妃貴主，帝子皇孫，禮樂廢興，制度沿革，不偶文明之運，難崇祖述之規。既遇升平，須謀纂集。
當館奉敕修懿祖、獻祖、太祖、莊宗四帝實錄。自今六月初一日起手，旋具進呈次。伏以凡關纂述，務合品題。承乾禦宇之君，行事方雲實錄。追尊冊號之帝，約文隻可紀年。所修前件史書，今欲自莊宗一朝，名為《實錄》。其太祖己上，並目為紀年。
臣叨被睿慈，獲親密勿。在可言之地，居掌誥之司。其或事異常規，禮關草創。程式先謀於國輔，封章善貢於天聰。庶顯公忠，免貽錯失。今月九日，宮傳命令，修張全義書題，將行父事之儀，有玷君臨之道。既行文翰，難決否臧。奉行則罔葉國經，違命則恐虧臣節。遂修記事，取則宰臣。貴動合於楷模，期永垂為規範。以茲奉職，弈顯致君。臣聞覆萬物者天，載萬物者地。非聖主無以體乾道，非賢後無以法坤儀。百代攸同，二儀無改。伏惟陛下恢張九五，統禦元黃。外設明庭，內崇陰教。言動而華夷知仰，弛張而幽顯欽承。張全義雖位極於王公，而名不離於臣校。承陛下曲旨，受皇後重儀。至紊彝章，不防輿論。臣又聞纂洪基者真主，行直道者忠臣。不可務一時之緘藏，失久長之體制。得不恭陳手疏，罄露血誠。庶裨益於神聰，免隳弛於王度。伏乞皇帝陛下俯容狂瞽，動畏簡書。時開睿敏之懷，允守文明之訓。使聖後式全其內則，元臣可保於令圖。永揚日月之光，載理乾坤之體。臣職叨侍從，名忝論思。儻避事以不言，是偷安而冒寵。
讚，魏州人。少舉進士，累遷戶部員外郎。後唐天成中曆知制誥中書舍人，遷御史中丞刑部侍郎，改秘書監兼秦王傅。秦王得罪，長流嵐州。清泰二年詔歸田裏，卒年六十餘。
往例，應諸道節度使及兩班大寮，凡對明庭，例合通喚。近日全廢此義。伏乞特詔所司，重定向來格品。若合通喚，準舊施行。中書帖四方館，令具事例，分析申上，據狀稱。舊例節度使新除中謝，及罷任赴闕朝見，合得通喚。文班三品以上官，武班二品以上官，新除中謝及使回朝見，亦合得通喚。
臣聞：信者使民不惑，義者使民知禁。非信無以彰明德，非義無以顯聖猷。此乃三代英風，百王令則。伏惟陛下恭臨寶位，虔紹鴻圖。握金鏡而照萬方，運璿璣而調四序。遐敷至德，廣納忠言。凡列周行，許陳封事。雖皆聽覽，而尚寡依行。縱所依行，亦未遵守。自此或有益國利人之術，除奸去弊之謀，可以擇其所長，便為允制。仍乞特頒詔令，峻立條章。豈惟示信義於域中，抑亦振威風於海內。既遵法度，必致治平矣。
國家四時祠祀郊廟群神，當時供應羊犢，皆是前一月於度支請錢，付行市人買。雖得供事，終匪度程。伏惟舊例祀羊犢，晉、絳、慈三州每年供進純白羯羊一百一十口，赤黃特犢子四十頭。內一十五頭繭栗，二十五頭角握。乞下三州，每年依例供進本處，以省錢收市。
縞，以明經登第，又登拔萃科。仕梁累官太常少卿。後唐同光中遷中書舍人。明宗時坐覆獄不當，貶綏州司馬。復為太子賓客。長興四年遷戶部兵部侍郎，清泰初改國子祭酒。三年卒，年八十。贈兵部尚書。
臣聞詩美何穠，傳稱築館。將就肅雍之德，必分內外之規。故曰主王姬者自公門出。舊禮以几筵告於宗廟，以候迎者。故於廟之外朝門築館，得禮之正也。昔漢賈誼上書云：「古者見君之乘車必下，見君之幾杖必起，入正門必趨。」又孟子云：「朝廷不越位而與人言，不逾階而相揖。」孔某過位色勃，蘧瑗望闕趨風。近亦有仆射與員外郎，共列謝官班次。蓋以公器不私，尊無二上，亦得禮之正也。臣竊以入公門必趨，不逾階相揖，著於前史，實有舊文。則豈可以臣下而於宮殿門庭行賓主揖讓之儀，使華夏觀禮之人，惑於非據。言動必書之史，疑爽彝倫。臣雖處典司，寧分禮道。以其所見，恐未合宜。伏乞宣付中書門下，參酌可否施行。
古者禮，嫂叔無服。文皇創意，以弟兄之親，不宜無服。乃議服小功。今令文省服制條，為兄弟之妻大功，不知何人議改，而置於令文。
伏準兩漢舊事：以諸侯王宗室入承帝統，亦必追尊父祖，修樹園陵。西漢宣帝，東漢光武，孝享之道，故事俱存。自安帝入嗣，遂有皇太後令別崇謐法，追曰某皇，所謂孝德孝穆之類是也。前代惟孫皓自烏程侯繼嗣，追父和為文皇帝。事出非常，不堪垂訓。據禮院狀，漢安帝已下，若據本紀，又不見帝字。伏以謐法德象天地曰帝。伏緣禮院己曾奏聞，難將兩漢故事，便述尊名，請詔百官集議。
伏以宗廟立制，今古通規。損益所宜，徵求可見。伏惟陛下俯徇群願，入纘丕基。率土推誠，遐方向化。臣是以竊規舊典，敢有上聞。伏見漢晉以來，以諸侯王宗室承襲帝統，除七廟之外，皆別追尊親廟。漢光武皇帝立先四代於南陽，其後自安帝以下，亦皆遐考前修，追崇先代。四時禋祀，陳豐潔於豆登。多士駿奔，認等差於藻棁。伏以陛下奄有四海，為天下君。雖繼統承祧，無忘日慎。而敦本崇往，尚鬱時思。伏乞以兩漢舊事，別立宗廟於便路，履霜露以陳誠，薦馨香而盡敬。禮於是在，誰曰不然。
去年六月詔京百司，舉本司公事，當司官屬關令丞及京城諸色人出入過所事，久不施行。其關牙官守，捉權知者。伏以關防以備奸詐，令式素有規程。既奉綸言，合申職分。關防所過，請準令式。
伏睹兩道興兵，所宜備慮。臣恐京師天下州府所禁囚徒，獄戶不完，凶徒多狡。或逾垣破械，結黨連群。或聚綠林，或奔逆壘。以此為患，事狀非輕。臣望所禁重囚，除惡逆放火殺人外，可恕者量減本罪一等斷遣。兼州縣近山澤人煙闊遠處，量令州縣置鋪警巡，以防聚集。
夫道貴適時，謀須應務。不可專遵前古，不可苟徇今時。必在合宜，方能致理。臣見賊盜律，凡盜竊資財多少，及放火燒場，據所燒物數，為錢數裁斷。比來法司，嚐行此律令。若情敦去殺，道在恤刑。欲令惡鳥移聲，小人革弊，致風行草偃，須以猛濟寬。臣竊見鄉村人有殺牛賭錢嗜酒不事家產者，初則恣其凶頑，後則利於財物。若以嚴刑止絕，因茲蟻結蜂屯，便成群盜耳。臣以為但是竊盜，不計財物多少，及放火劫舍，並望且行極法。俟餘風稍殄，澆俗既移，然後用輕刑，未為晚也。臣又見諸州置捕賊巡務，比來以備警巡。近者卻被為非人詐為巡司，劫盜閭裏。既難辨認，為惡滋深。乞一切去除此務。凡盜賊出於百姓，其原出於屠牛賭博飲酒，不務營生。請下諸州府巡屬，普令沙汰此色之人。嚴刑條法，則無盜矣。何必別置巡司！臣又見州縣鄉村有力戶，於衙府投名服事。如有差役，祇配貧戶。臣請州縣節級立定人數，其餘令歸田裏，即不困貧民。
黃巢造變，從亂群盜。發人塚墓，掘取金寶。遇大穴焉，方丈餘，中環石十有八片，形制如槨。其蓋穴石題曰：「有齊褚澄所歸。」啟蓋，棺骨已蛇蟻所穴。環石內向，文字曉然。盜疑兵書，移置穴外視之，棄去。先人偶見讀徹，囑鄉鄰慎護。明年，具舟載歸，欲送官以廣其傳。遭時兵革不息，先人亦不幸。遺命 「異物終當化去，神書理難久藏。其以褚石為吾槨之石，實隱則骸骨全。褚石或興，吾名亦顯。淵募能者，調墨治刻百本散之。」餘遵遺戒。先人諱廣，字叔常。
朝廷任人，率多濫進。稱武士者，不閑計策。雖披堅執銳，戰則棄甲，窮則背軍。稱文士者，鮮有藝能，多無士行。問策謀則杜口，作文字則倩人。所謂虛設具員，枉耗國力。逢陛下維新之運，是文明革弊之秋。臣請應內外所管軍人，凡勝衣甲者，請宣下本部大將，一一考試武藝短長，權謀深淺。居下位有將才者，便拔為大將。居上位無將略者，移之下軍。其東班臣寮，請內出策題，下中書令宰臣麵試。如下位有大才者，便拔居大位。處大位無大才者，即移之下寮。
延朗，汴州開封人。仕梁為鄆州糧料使。後唐天成中累拜忠武軍節度使。長興元年授三司使，特進工部尚書，充諸道鹽鐵轉運等使，曆泰寧雄武軍節度使。末帝即位，遷吏部尚書兼中書侍郎平章事，判三司。晉祖入立，被誅。
臣濫承雨露，擢處鈞衡，兼叨選部之銜，仍掌計司之重。況中省文章之地，洪爐陶鑄之門。臣自揣量，何以當處。是以繼陳章表，疊貢情誠。乞請睿恩，免貽朝論。豈謂禦批累降，聖旨不移。決以此官，委臣非器。所以強收涕泗，勉遏怔忪。重思事上之門，細料盡忠之路。竊以位高則危至，寵極則謗生。君臣莫保於初終，分義難防於毀譽。臣若保茲重任，忘彼至公，徇情而以免是非，偷安而以固富貴，則內欺心腑，外負聖朝，何以報君父之大恩，望子孫之延慶！臣若但行王道，惟守國章，任人必取當才，決事須依正理，確違形勢，堅塞幸門，則可以振舉宏綱，彌縫大化，助陛下含容之澤，彰國家至理之風。然而讒邪者必起憾辭，憎嫉者寧無謗議？或慮至尊未悉，群謗難明，不更拔本尋源，便俟甘瑕受玷。臣心可忍，臣恥可銷，隻恐山林草澤之人，稱量聖制。冠履軒裳之士，輕慢朝廷。臣又以國計一司，掌其經費。利權二務，職在捃收。將欲養四海之貧民，無過薄賦。贍六軍之勁士，又藉個儲。利害相隨，取與難酌。若使罄山采木，竭澤求魚，則地官之教化不行，國本之傷殘益甚。取怨黔首，是黷皇風。況諸道所徵賦租，雖多數額，時逢水旱，或遇蟲霜，其間則有減無添，所在又申逃係欠。乃至軍儲官俸，常汲汲於供須。夏稅秋租，每懸懸於繼續。況今內外倉庫，多是罄空。遠近生民，或聞饑歉。伏惟朝廷尚添軍額，更益師徒。非時之博糴難為，異日之區分轉大。竊慮年支有闕，國計可憂。望陛下節例外之破除，放諸項以儉省。不添冗食，且止新兵。務急去繁，以寬經費。減奢從儉，漸俟豐盈。則屈者知恩，叛者從化。弭兵有日，富俗可期。臣又聞治民尚清，為政務易。易則繁苛並去，清則偏黨無施。若擇其良牧，委任正人，則禁內蒸黎，必獲蘇息。官中倉庫，亦絕侵欺。伏望誡見在之處官，無乖撫俗。擇將來之蒞事，更審求賢。儻一一得人，則農無所苦。人人致理，則國複何憂。但奉公善政者，不惜重酬。昧理無功者，勿頒厚俸。益彰有道，兼絕徇情。伏望陛下念臣布露之前言，閔臣驚憂於後患。察臣愚直，杜彼讒邪。臣即但副天心，不防人口。庶幾萬一，仰答聖明。
德鈞，本名行實，幽州人。後唐莊宗賜姓名曰紹斌，累遷滄州節度使。同光三年移鎮幽州。明宗即位，歸本姓，始改名德鈞。天成中加侍中，授東北面招討使，累官至檢校太師兼中書令，封北平王。晉祖起義晉陽，末帝以德鈞為諸道行營都統，時範延光領兵於遼州，德鈞欲並其軍，奏請不從，乃遣使契丹，求立為帝。晉祖入立，契丹鎖以入蕃，天福二年卒於契丹。
先羌將軍陳繼威使契丹部內，今使還得狀稱：今年七月二十日，至渤海界扶餘府，契丹族帳在府城東南隅。繼威既至，求見不通。竊問漢兒言，契丹主阿保機己得疾。其月二十七日，阿保機身死。八月三日，隨阿保機靈柩發離扶餘城。十三日至烏州，契丹主妻始受卻當府所持書信。二十七日至龍州，契丹主妻令繼威歸本道。仍遣撩括梅老押馬三匹充答信同來。繼威見契丹部族商量，來年正月葬阿保機於木葉山下，兼差近位阿思沒姑餒持信，與先入番天使供奉官姚坤同來，赴闕告哀。兼聞契丹部內取此月十九日，一齊舉哀。朝廷及當府前後所差人使，繼威來時見處分，候到西樓日，即並放歸。
重績，字洞微，少學數術。後唐莊宗鎮太原，拜大理司直。晉天福初擢太子左讚善大夫，遷司天監。卒年六十四。
漏刻之法，以中星考晝夜為一百刻。八刻六十分刻之二十為一時，時以四刻十分為正。此自古所用也。今失其傳，以午正為時始，下侵未四刻十分而為午。由是晝夜昏曉，皆失其正。請依古改正。
曆象，王者所以正一氣之元，宣萬邦之命。而古今所記，考審多差。宣明氣朔正而星度不驗，崇元五星得而歲差一日。以宣明之氣朔，合崇元之五星，二曆相參，然後符合。自前世諸曆，皆起天正十一月為歲首，用太古甲子為上元。積歲愈多，差闊愈甚。輒合二曆，創為新法，以唐天寶十四載乙未為上元，雨水正月中氣為歲首。
延光，字瑰，相州臨漳人。後唐同光中拜檢校工部尚書。明宗即位，擢宣徽南院使，遷檢校司徒，遷樞密使，出為成德軍節度使。長興中加同平章事，清泰中徙宣武軍節度使，加檢校太師兼中書令。晉祖入立，封臨清王。天福二年舉兵反，尋敗降，改封高平郡王。以太子太師致仕，為楊光遠所殺，贈太師。
副使王欽昨報，管內頻有盜賊，剽劫坊市鄉村。差兵巡捕，嚴切堤防。緣此歲蠶麥不熟，遊惰之徒，結集為惡，或傷殺攘奪。及捕獲處斷，又前後法條不一。以天成二年敕：應山林群盜害物殘人，若捕捉勘結不虛，全家處置。有偶然劫盜者，正身準法，知情者同法。又以長興四年敕：據天成敕，隻為界內連結黨惡，害物殘人，所以誅族，此中興之初權行之法。若斷獄隻坐此條，恐違於律令。今後結黨連群為害者，並男十五己上，並準元敕處斷。其父母兄弟妻女小兒，一切不罪。有骨肉中與賊同惡者，亦同罪。如同謀不行，或受贓不受贓，則準律科斷。臣當管賊盜屢發，蓋見用法太寬。隻罪一身，又不籍沒家產，又不連累家屬，得以恣行凶惡。今後捕盜，權行重條，俾其知懼，易為禁止。
