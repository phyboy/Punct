懌，京兆人。唐末進士。入梁累官翰林學士。後唐莊宗入立，貶懷州司馬，入為衛尉少卿。天成初復拜中書舍人，充翰林學士，轉戶部侍郎右丞，充承旨。晉天福中自工部尚書轉太常卿，曆禮部刑部二尚書，分司洛陽。開運末卒，年七十餘。漢乾祐元年贈尚書左僕射。
制曰：惟天作元後，所以保茲黎元。惟王親諸侯，所以建我藩屏。蓋一人不能獨任，故列辟布於上海。自昔權輿，匪今作俑。檢校太師守尚書侍中兼中書令上柱國彭城郡王錢鏐，浙江孕靈，天目鍾秀。武足以安民定亂，文足以佐理經邦。屬天步之維艱，投筆而起。憤皇靈之不振，枕戈不忘。人方效忠，天未厭亂。漢宏托金刀之讖，董昌借越鳥之妖。爾獨憂僭偽之爭強，共行天討。雪朝廷之深憤，自造地維。屢挫淮氛，式遏廣寇。俾爾浙郡邑，永保金湯之固。屬部人民，永享衽席之樂。爾四國有西歸之望，子一人無東顧之憂也。昔平王東遷，庸依晉鄭。典午南渡，允賴並涼。卿之封地，朕在不蔽。援番君之故事，環勾踐之舊疆。建爾真王，允茲東夏。於戲！節制兩藩，車徒萬乘。有子奪生死之權，驕心易滿。有人民社稷之奉，侈心易生。不存忠義之心，曷保功名之盛。書曰：「惟命不於常」；又曰： 「常厥德保厥位。」欽哉欽哉，勿替朕命。可進封越王，增食邑一千戶，實封一百戶。餘如故。
敕曰：「朕嗣登大寶，統理萬方。有推誠待人之心，少撥亂反正之略。京畿叛亂，宗廟震驚。來周公宅洛之謀，定商王遷殷之業。當茲更始，式表殊勳。檢校太師守尚書侍中兼中書令上柱國越王錢鏐，一代偉人，三朝元老。定衰救亂，素存忠義之心。濟世經邦，夙擅英雄之誌。鄉兵一起，義聲四馳。黃鉞初麾，江表大定。包茅時登乎天府，版籍歲貢於有司。日月塵昏，牛女尋常拱北。淮河鼎沸，浙江日夜朝東。用徙於越之封，大畀勾踐之境。爾其糾率侯服，翼戴中朝。選將練兵，務農積粟。進可參桓文之烈，退可守吳越之區。寧俾古人，專美前史。於戲！夫差適顛沛之際，罔替尊周。仲謀方爭攘之時，猶知有漢。況爾名德，殿此大邦。必能宏濟艱難，一匡天下，子一人實有賴焉。《詩》不云乎：「幹不庭方，以佐戎辟。」爾尚勉旃，可徙吳王，加食邑二千戶，實封二百戶，餘如故。
皇帝若曰：天之視聽在人，有人斯得國。國之興廢在德，有德則易興。雖曰曆數有歸，亦由人心允協。此商所以割夏，周所以克殷也。乃者有唐告終，王政日紊。婦寺亂常於內，蠻貊犯順於邊。列鎮張膽而相攻，大臣悶心而無措。惟思家族，遑恤朝廷。朕起自兵戎，曆階節度。憂皇天之不吊，閔黎庶之倒懸。誓眾興師，為民請命。東征西怨，共徯我後來蘇。簞食壺漿，鹹若厥角墜地。竟以數州之力，大翦諸國之鋒，曆試諸艱，遂叨九錫。稽舜禹之禪，法隋唐之敕。天步未夷，人情習亂。因商民之思紂，嗾桀犬以吠堯。職具不供，何所不至。谘爾啟聖光運同德功臣上柱國吳越王錢鏐，山川毓秀，二五儲精。以不世出之才，行大有為之誌。納交伯府，翼戴中朝。清淮甸之邪氛，不得紊我王氣。斬羅平之妖鳥，不得鳴我王郊。迨乎授禪之初，首遣宣諭之使。頗知天命，不效狂謀。匪兼二國之封，曷獎尊王之義。今遣使金紫光祿大夫尚書上柱國姚垍使副尚書禮部主客員外羅袞持節備禮，胙土分茅，冊爾為吳越國王。於戲！車徒萬乘，何戎狄之不可膺。節制三方，何強梁之不可伏。矧百粵夏後駐蹕之地，三吳太伯肇封之疆。勾踐用之以親周，夫差以之而駕晉。方賴率三軍而梃荊楚，糾列國以平淮戎。允為東海屏藩，永保中原重鎮。毋姑息以敗事，毋誇大以墮功。欽哉欽哉，其聽朕命。
維翰，字國僑，洛陽人，後唐同光中進士。晉祖建號，授翰林學士禮部侍郎知樞密院事，改中書侍郎同中書門下平章事。天福四年出為相州節度使，歲餘徙鎮泰寧，七年徙鎮晉昌。少帝嗣位，徵拜侍中守中書令，封魏國公，尋罷為開封府尹。少帝將降契丹，諷張彥澤害之。
曏者陛下親禦胡寇，戰士重傷者，賞不過帛數端。今優人一談一笑稱旨，往往賜束帛萬錢，錦袍銀帶。彼戰士見之，能不觖望？士卒解體，陛下誰與衛社稷乎？
竊以防未萌之禍亂，立不拔之基局，上係聖謀，動符天意，非臣淺陋，所可窺量。然臣逢世休明，致位通顯。無功報國，省己愧心。其或事係安危，理幹家國，苟猶緘默，實負君親。是以區區之心，不能自已。近者相次得進奏院狀報，吐渾首領白承福己下，舉眾內附，鎮州節度使安重榮上表請討契丹。臣方遙隔朝闕，未測端倪。思陛下頃在並汾，初罹屯種。師少糧匱，援絕計窮。勢若綴旒，困同懸磬。契丹控弦玉塞，躍馬龍城，直度陰山，徑絕大漠，萬里赴難，一戰夷凶。救陛下累卵之危，成陛下覆盂之業。皇朝受命，於此六年。夷夏通歡，亭障無事。雖卑詞降節，屈萬乘之尊，而庇國息民，實數世之利。今者安重榮表契丹之罪，方恃勇以請行。白承福畏契丹之強，將假手以報怨，恐非遠慮，有惑聖聰。方今契丹未可與爭者，其有七焉。契丹自數年來，最為強盛。
侵伐鄰國，吞滅諸蕃。救援河東，功成師克。山後之名藩大郡，盡入封疆。中華之精甲利兵，悉歸虜北。即今土地廣而人民眾，戎器備而戰馬多。此未可與爭者一也。契丹自克捷之後，鋒銳氣雄。南軍因敗衄以來，心沮膽怯況今秋夏雖稔。而帑廩無餘，黎庶雖安。而貧弊益甚，戈甲雖備。而鍛礪未精。士馬雖多，而訓練未至。此未可與爭者二也。契丹與國家恩義非輕，信誓甚篤。雖多求取，未至侵淩。豈可先發釁端，自為戎首。縱使因茲大克，則後患仍存。其或偶失沉機，則追悔何及。兵者凶器也，戰者危事也。苟議輕舉，安得萬全。此未可與爭者三也。王者用兵，觀釁而動。是以漢宣帝得誌於匈奴，因單於之爭立。唐太宗立功於突厥，繇頡利之不道。方今契丹，正抱雄武之量，有戰伐之機。部族輯睦，蕃國畏伏。土地無災，孳畜繁庶。蕃漢雜用，國無釁隙。此未可與爭者四也。引弓之民，遷徙鳥舉。行逐水草，軍無饋運。居無灶幕，住無營柵。便苦澀，任勞役，不畏風霜，不顧饑渴，皆華人之所不能。此未可與爭者五也。戎人皆騎士，利在坦途。中國用徒兵，喜於走險。趙魏之北，燕薊之南，千里之間，地平如砥。步騎之便，較然可知。國家若與契丹相持，則必屯軍邊上，少則懼夷狄之眾，固須堅壁以自全。多則患飛挽之勞，則必逐寇而速反。我歸而彼至，我出而彼回。則禁衛之驍雄，疲於奔命。鎮定之封境，略無遺民。此未可與爭者六也。議者以陛下於契丹，有所供億，謂之耗蠹，有所卑遜，謂之屈辱。微臣所見，則曰不然。且以漢祖英雄，猶輸貨於冒頓。神堯武略，尚稱臣於可汗。此謂達於權變，善於屈伸。所損者微，所利者大。必若因茲交構，遂成釁隙，自此則歲歲徵發，日日轉輸，困天下之生靈，空國家之府藏。此為耗蠹，不亦甚乎？兵戈既起，將帥擅權。武吏功臣，過求姑息。邊藩遠郡，得以驕矜。外剛內柔，上淩下僭。此為屈辱，又非多乎？此未可與爭者七也。願陛下思社稷之大計，采將相之善謀，勿聽樊噲之空言，宜納婁敬之逆耳。然後訓撫士卒，養育黔黎。積穀聚人，勸農習戰。以俟國有九年之積，兵有十倍之強。主無內憂，民有餘力。便可以觀彼之變，待彼之衰，用己之長，攻彼之短。舉無不克，動必成功。計之上者也，惟陛下熟思之。
臣又以鄴都襟帶山河，表裏形勝。原田沃衍，戶賦殷繁。乃河朔之名藩，實國家之巨屏。即今主帥赴闕，軍府無人。臣竊思慢藏誨盜之言，恐非勇夫重閉之意。願回深慮，免啟奸謀。欲希陛下暫整和鑾，略謀巡幸。雖櫛風沐雨，上勞於聖躬，而杜禍防微，實資於睿略。省方展義，今也其時。臣受主恩深，憂國情切，智小謀大，理淺辭繁。俯伏惟懼於僭逾，裨補或希於萬一。謹冒死以聞。
臣聞詩云：「衣哀父母，生我劬勞。」又仲由云：「樹欲靜而風不止，子欲孝而親不待。」皆以昊天所覆，永報為難。今陛下信及昆蟲，孝理天下。漏泉之澤，倘尚拘於常制，過隙之限，誠何慰於孝思。今請應在朝內外文武臣寮亡父亡母，並請特與追封。既存沒以知榮，則寰區而荷德。
臣伏見天下鞍轡器械，並取契丹樣裝飾，以為美好。安有中國之人，反效戎虜之俗！請下明詔毀棄，須依漢境舊儀。
熙，字績巨，唐宰相齊國公光逢從子。起家授秘書省校書郎，後唐天成中累遷南省正郎。晉天福中授秘書少監，遷右諫議大夫。十二年，漢祖入太原，為晉州亂軍所殺。
伏以皇帝陛下應天禦宇，纘聖承乾。鹹從睿哲之功，克致文明之運。始自乾坤蕩定，京輦廓清。箴規委諫諍之臣，輔弼任賢良之士。莫不盡編竹帛，己播遐陬。其有聖德憂勤，睿謀沉密。至理每葉於神化，格言皆契於天時。或拱極侍衛之臣，或秉政極之地。或陛下有籌畫之妙，或大臣得應對之儀。外班既不聞知，直史憑何紀錄。實慮歲月深久，永作遺文。自此凡是內中公事，及詔書奏對，應不到中書者，伏乞委內臣一人，旋具抄錄，月終關送史館，庶使簡編畢備，言動無遺。垂萬古之美談，顯一時之盛事。
伏自陛下乘乾之後，纘聖己來，從諫如流，求賢不倦。遂令五日之內，一度敷揚，百辟之間，鹹陳管見。伏睹武班朝士，皆大國賢臣。或繼委藩任，或盡知民瘼。或久諳師旅，或深知兵機。或將相子孫，或貔貅列士。或銜命每推於專對，或臨戎嚐立於殊功。蘊器業而不敢自陳，有籌畫而無繇上奏。方今烝黎尚困，兵革未銷。儻一言仰合於天心，一事有資於軍誌，可裨睿算，使致小康。抱材能者，無愧於朝廷。懷義勇者，何慚於休運。伏望令兩班更互奏對。
瑩，字元輝，華州華陰人。梁龍德中舉進士，為康延孝從事。後唐明宗時，晉祖為保義節度使，以瑩為節度判官。及即位，累遷門下侍郎同中書門下平章事兼吏部尚書。少帝嗣位，拜守中書令，明年檢校太尉，出為晉昌節度使，移鎮華州。入為開封尹，開運末復知政事。契丹滅晉，從少帝北遷，卒於幽州。
所修唐史首尾二十一朝，綿曆三百餘載。其於筆削，斯實難辦。必藉群才，司分事任。張昭等五人奉敕同撰，內起居郎賈緯丁憂去官。竊以刑部侍郎呂琦、侍禦史尹拙，皆富典墳，嚐親簡牘。勸善懲惡，雅符班馬之規，廣記備言，必稱董南之職。上祈聖鑒，俾共編修。
伏以唐室君臨，曆年長遠。至若王言帝載，國史朝經，治平之時，充溢台閣。自季朝喪亂，迨五十年，四海沸騰，兩都淪覆。竹簡漆書之部帙，多己散亡。石渠金馬之文章，遂成殘缺。今之書府，百無二三。臣等虔奉綸言，俾令撰述。褒貶或從於新意，纂修須按於舊書。既闕簡編，先憂漏落。臣今據史館所闕唐書實錄，請下敕購求。昔咸通中，宰臣韋保衡與蔣伸皇甫煥撰武宗、宣宗兩朝實錄，皆遇國朝多事，或值皇輿播越。雖聞撰述，未見流傳。其韋衡裴贄，合有子孫，見居職任。或門生故吏，曾托纂修。或秘藏於士族之家，或韜隱於钜儒之室。聖代方編於舊史，耆年有事於故朝。聞此誤論，諒多快愜。況行恩獎，以重購求。請下三京諸道及中外臣寮，凡有將此數朝實錄詣闕進納，請量其文武才能，不拘資地，與除一官。如卷帙不足，據數進納，亦請不次獎酬，以勸來者。自會昌至天復，垂六十年。其初李德裕平上黨，著武宗伐叛之書。其後康丞訓定徐方，有武寧本末之傳。如此色類，記述頗多。復有世積典墳，家傳史筆。或收纂當時除目，藏在私居。或采摭近代制書，以為文集。未逢昌運，無以發明。今屬搜揚，誠為際會。既伸誌業，佇見旌仇。請下中外臣寮，及明儒宿學，有於此六十年內，撰述得傳記及中書銀台事、史館日曆、制詔冊書等，不限年月多少，並許詣闕進納。如年月稍多，記錄詳備，請特行簡拔，不限資序。
臣與張昭等共議，所撰唐史，祇敘本紀、列傳、十誌。本紀以綱帝業，列傳以述功臣，十誌以書刑政。本紀以綱帝業者，本紀之法，始於春秋。以事係日，以日係月，以月係時，以時係年。刑政無遺，綱條必舉。須憑長曆，以編甲子。請下司天台，自唐高祖武德元年戊寅至天祐元年為甲子轉年長曆一道，以憑編述諸帝本紀。列傳以述功臣者，古者衣冠之家，書於國籍。中正清議，以定品流。故有家傳族譜族圖。江左百家，軒裳繼軌。山東四姓，簪組盈朝。隋唐已來，勳書王府，故士族子弟，多自紀世功，備載簡編，以光祖考。今宸恩渙洽，屬意誤論。卿士大夫，咸多世族。聞茲汗簡，孰不慰心。請下文武兩班及藩侯郡牧，各敘累代官婚名諱行業功勳狀一本，如有家譜家牒，亦仰送官，以憑纂敘列傳。十誌以書刑政者，五禮之書，代有沿革。至開元刊定，方始備儀。自寶應以來，典章漸缺。其祇見郊廟，冊拜公王。攝事相禮之文，車輅服章之數，勢移權幸，禮或僭差。故軍容釋奠於儒宮，舉朝議誚。巷伯扈鑾而法服，博士抗論。年代既深，禮文斯忒。請下太常禮院，自天寶已後至明宗朝己來，五禮儀注，朝廷行事，或異舊章，並據增損節文，一一備錄，以憑撰述禮志。四懸之樂，不異前文，八佾之容，或殊往代。隋唐已來，樂兼夷夏，乃有文舞、武舞之制，坐部、立部之名。天寶之初，雲韶大備。寶應之後，音律漸衰。郊廟殿廷，舊章斯缺。自咸秦蕩覆，鍾石淪亡。龍紀返正之年，有司特鑄。懸樂旋宮之義，空有其文。請下太常寺，其四懸二舞增損始自何朝，及諸廟樂章舞名開元十部用廢本末，一一按錄，以憑撰述樂誌。刑名之制，代有重輕。隋唐以來，疏為律令。然累朝雖有制敕相次，增益舊條，以此格律之文，未能畫一。後敕不編於實錄，諸制多在於法書。請下大理寺，自著律令己來後敕入格條者，及會昌己來所經疑獄，一一關報，以憑撰述刑法志。律曆五行，天文災異，中書實錄，前代具書。自唐季亂離，簡編淪落。太史所奏，並不載於冊書。謫見之文，時或存於星曆。請下司天台，自會昌己來，天文變異，五行休咎，曆法改更，據朝代年月，一一條錄，以憑撰述天文律曆五行等誌。唐初定官品令，三公三師為第一品，尚書令僕射為第二品，兩省御史臺寺監長官六尚書為第三品。自定令已後，官品錯舛，比諸令文，前後同異，又有兼攝檢校之例，資授冊拜之文。軍容或盛於朝儀，使務漸侵於省局。以此官無定令，位以賞功。台府之權，隨時輕重。求諸官誌，前代無聞。請下御史臺，自定令己後，文武兩班品秩，或升或降，及府名使額，寺署廢置，官名更改，一一具析，以憑撰述職官誌。畫野離強，實均九貢。帶河礪嶽，爰命諸侯。唐初守邊，則有都督總管之號。開元命將，即有節度按察之名。故刺史多帶於使銜，郡閣更兼於軍額。共後四安之地，因亂多設於戎夷。九牧之中，乘宏遂邀於旄鉞。故山河易制，名類實繁。請下兵部職方，自開元己來，山河地理，使名軍額，州縣廢置，一一條列，以憑撰述郡國誌。漢述藝文，隋編經籍，蓋以總括典墳之部，牢籠流略之書。唐初以迄開元，圖書大備，曆朝纂述，卷軸彌繁。若不統而論之，何彰文雅之盛。請下秘書省，自唐初己來，古今典籍經史子集，元撰人姓氏四部大數報館，以憑撰述經籍誌。
臣名叨輔弼，學愧裁成。獲奉制書，俾專信史。伏以有唐纘曆，累葉承平。文德武功，已紛綸於圖牒。記言載筆，尚闕漏於簡書。皇帝陛下永念淪胥，深思揖讓。周武謁成湯之廟，不忘故朝。漢皇封王赧之孫，蓋悲亡國。今則己覃優渥，爰勤纂修。凡在臣僚，孰不知感。所懼史才短淺，識局荒唐。實慮庸虛，有孤宸委。所陳條例，如可施行，請下所司，庶幾集事。
鏻，唐宗室子。舉進士不第，常山趙王鎔辟為從事。後唐同光初授宗正卿兼工部侍郎，出為河中節度副使。明宗即位，召入為太子賓客，曆兵部、戶部侍郎，工部、戶部尚書，轉兵部尚書。晉天福中守太子少保，開運中遷太子太保。漢祖即位，授守司徒。卒年八十八，贈太傅。
朝班自四品已上官，各許薦令錄兩人；五品六品官，許薦簿尉兩人。使廉慎能名者，同受爵賞。貪婪害物者，並坐刑書。各舉所知，不蔽賢路。
敏，字欲訥，幽州永清人。少仕州，攝參軍。後唐同光中累遷兵部侍郎，授北京副留守，召為吏部侍郎。入晉以本官判戶部，遷尚書左丞。開運中改工部尚書。漢乾祐元年卒，年六十三，贈右僕射。
伏以台司除禦史中丞隨行印及左右巡事監察使並出使印等外，其禦史台印一麵，先準令式，即是主簿監臨。近年已來，緣無主簿，遂至內彈禦史，權時主持。嚐隨本官，出入不定。伏緣台中公事，不同諸司，動係重難，常憂遲滯。當奏申堂之際，及牒州牒府之時，事無輕重，並使此印。今準令式，逐日有禦史一員台直承受制敕公文，其禦史台印，今欲勒留台中，不令在外，選差令史一人帖司一人，同知此印。凡有諸色文按印發之時，指揮諸司，各置印曆一道，具其事節件數，書在曆中，即於直官麵前，點簡印發。其印至夜封閉，候交直轉付下次直官。共議執行，保無差謬者。伏以禦史台事總朝綱，職司天憲。所管人吏，色役最多。上至朝堂，次及班列。或在京勾簡公事，或外地催勘稽違。監守狴牢，行遣按牘。或隨從出使，或祠祭監臨。凡有係於台，司皆須藉其人吏。俾無闕事，以讚國容。近年以來，人數極少。及月限者，授官出外。為官滿者，追呼未來。人吏既到，不勉公事，便至停滯。切以往歲台中，亦闕人吏，曾於諸州抽取。今欲於諸州使院內量事差取十人，據台中諸司闕人，臨時量才填補者，一具台中令史。今欲條流，凡出官考滿，卻來歸司者，便具到日申堂。請以到日係其選限，如有經年不到，追領不來，即具申堂，便乞除落名姓。
