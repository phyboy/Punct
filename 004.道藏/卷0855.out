臣以國家選擇令佐，或從銓注，或是敕除。立考課以校政能，驗貪廉而行黜陟。如斯條貫，尚有闕遺。近者諸道州府，多署攝官。以代正授，既不拘於考績，唯掊斂於資財，致使戶民，轉為蠹耗。臣請示諸道州府長吏，如令佐正官月限已滿，除替未到，不限時月，切不得以攝官衝替，須待正授替官，即令對麵交割縣務，然後本州使出給解由批書曆子。如此則承真命者守文畏法，求攝任者退亦悛心。
周，魏州人。事後唐明宗，以戰功拜刺史。晉天福中曆貝州、涇州節度使，遷武勝、保義、義武、成德四鎮。杜重威降契丹，欲自引決，家人迫以出降，授武勝軍節度使檢校太師。漢祖入立，徙鎮武寧，加同平章事。乾祐元年卒，贈中書令。
蚋子之下有蟆子，蟆子之下有浮塵子，三者異乎？皆狀小而黑，世雲巴蛇鱗介中微蟲所變耳。三伏間晝飛夜息，咂啄人肌膚。動為瘡痏，能飛不見其翼，能齧不見其口。微眇之極，雖縝密衣服，亦可通透，莊生焦螟之說近之也。至微之蟲豸，詩獨無蚋，故作賦以廣之。
蟲之至微，名之曰蚋。信乎蟣之別品，複為虱之餘裔。群巢蚊之異類，結搏牛之深契。附諸鬱蒸，產彼蕪穢。張華之識，何以辯其兩翼。離婁之明，何以見其長喙。伺暑絺之漏露，啐豐肌而睥睨。默然而至，暗然而噬。人之至靈，何闕爾之所衛。人之至剛，何反爾之所制。狀斯咄咄，籲於造物。何不恣蛇虺之毒，必當與之為避。何不張虎豹之口，不敢與之為忽。豈其食人之膏血，資己之肥腯。念膚體之何毀，痛瘡痏之難沒。吾將擷楸葉以為焚，俾爾之銷骨者也。
鼎，字公度，徐州蕭縣人。起家為大理評事，曆殿中侍御史起居郎。後唐清泰中出為渾州廉判，入為刑部郎中，改吏部郎中兼侍御史知雜事。漢乾祐初拜諫議大夫，卒年五十五。
臣見建中元年正月敕：中外文武臣僚，授官上任後三日，舉一人自代。事下中書，如除官用人，選所薦多者擬議。多事以來，此道久廢，今後乞複施行。
允，鎮州東鹿人。後唐同光中累遷宏文館直學士水部員外郎知制誥。清泰初改給事中，轉左散騎常侍。晉天福五年遷禮部侍郎，改御史中丞，轉兵部侍郎知制誥，充翰林學士承旨。漢乾祐初授吏部侍郎，卒年六十五。
明君側席，雖切旁求，貢士觀光，豈宜濫進。竊窺前代，未設諸科。始以明經，俾升高第。自有九經五經之後，及三禮三傳已來，孝廉之科，遂因循而不廢。縉紳之士，亦緘默而無言。以致相承，未能改作。每歲明經，少至五百已上，多及一千有餘。舉人如是繁多，試官豈能精當。況此等多不究義，唯攻帖書。文理既不甚通，名第豈可妄與。且當年登科者不少，相次赴選者甚多。州縣之間，必無貢闕。輦轂之下，須有稽留。怨嗟自此而興，謗讟因茲而起。但令廣場大啟，諸科並有。明經者悉包於九經五經之中，無出於三禮三傳之內。若無厘革，恐未便宜。其明經一科，伏請停廢。
國家懸科待士，貴務搜揚。責實求才，須除訛濫。童子每當就試，止在念書。背經則雖似精詳，對卷則不能讀誦。及名成貢院，身返故鄉。但刻日以取官，更無心而習業。濫蠲徭役，虛占官名。其童子一科，亦請停廢。
作者之謂聖，述者之謂明。苟非聖明，焉能述作。若運因革故，則事乃惟新。或改正朔而變犧牲，或易服色而殊徽號。是以五帝殊時，不相沿樂。三王易世，不相襲禮。止於近代，率由舊章。比及前朝，日滋其目。多因行事之失，改為立制之初。或臣奏條章，君行可否。皆表其年，紀以姓名。聚類分門，成文作則。莫不悉稽前典，垂範後昆。述自聖賢，曆於朝代。得金科玉條之號，設亂言破律之防。守而行之，其來尚矣。皇帝陛下運齊七政，曆契千年。爰從創業開基，莫不積功累德。所宜直筆，具載鴻猷。若備錄前代之編年，目作聖朝之政統，此則是名不正也。人名不正則言不順，而媚時掠美，非其實矣。若翦截其詞，此則是文不備也。夫文不備則啟事端，而禮樂刑政，於斯亂矣。若改舊條而為新制，則未審何門可以刊削，何事可以編聯。既當革故從新，又須廢彼行此，則未知國朝能守而不失乎。臣等同共參詳，未見其可。況臣等學慚該古，識昧折中。當君上順道師古之時，無臣下亂名改作之犯。則天下幸甚，天下幸甚。
管子云：「凡赦者小利而大害，久而不勝其禍。無赦者小害而大利，久而不勝其福。」又漢紀云：「吳漢疾篤，帝問所欲言，對曰：‘唯願陛下無為赦耳。’」如是者何？蓋行赦不以為恩，不行赦亦不以為無恩，為罰有罪故也。竊觀自古帝王，皆以水旱則降德音而宥過，開獄牢以放囚，冀感天心，以救其災者，非也。假有二人訟，一有罪，一無罪。若有罪者見舍，則無罪者銜冤。銜冤者彼何疏？見舍者此何親乎？如此則是致災之道，非救災之術也。自此小民遇天災則喜，皆相勸為惡，曰國家好行赦，必赦我以救災。如此則是國家教民為惡也。且天道福善禍淫，若以舍為惡之人，而便變災為福，則又是天助其惡民也。細而災之，必不然矣。或曰：「天降之災，蓋欲警戒人主，節嗜欲，務勤儉，恤鰥寡，正刑罰，不濫舍有罪，不僭殺無辜，使美化行於天下。聖德聞於上，則雖有水旱，亦不為沴矣。」豈以濫舍有罪，而反能救其災乎？彰其德乎？是知赦之不可行也。明哉明哉！
承翰，漢乾祐初官兵部郎中，奉使吳越，觀其驕僭，形於譏誚，錢宏俶摭其過奏之，責授慶州司戶員外置。
伏見都下衢街窄狹，人物殷繁。其有步履艱難，眼目昏暗，老者幼者，悉在其間。車馬若縱於奔馳，生性必見於傷害。況律禁無故走馬，傷人殺人，素有嚴典。臣竊恐功勳之子，軍伍之人，向來偶昧於憲章，此際忽思於馳騁，害人者死，是殺二人。殺人既多，亦傷至化。臣以為不若令之在前，使民知禁。臣乞特降明詔，示諭內諸司以下，及諸軍巡街衢坊曲，並不得走馬。兼乞指揮逐界金吾司所由，及軍巡所由，常切止約。如有故違，走馬者不問是何色目人，並捉搦申所司，請依律科斷。若所由不切止約，致走馬害人者，逐界分所由與所犯人同罪科斷。其或自內中急傳宣旨者，即請賜銀牌或牙牌，令以手持之，俾路人及所由辯認，易為奔避。上行其令，而下不敢違，非惟得罪者無同，抑亦所犯者應少。
守貞，河陽人。晉天福中累遷宣徽使。少帝即位，授滑州節度使兼侍衛馬軍都指揮使，改侍衛都虞侯。開運元年授兗州節度使，加同平章事。二年，契丹南下，以為北面行營都監，還為侍衛副都指揮使，移鎮宋州。代高行周為侍衛親軍都指揮使，移鎮鄆州，契丹寇邊，以為北面行營都部署，軍敗降契丹，授司徒依前鄆州節度使。從契丹至汴，尋歸本鎮。漢祖入立，授太保，封魯國公，移鎮河中，乾祐二年以叛誅。
臣之先世，乃唐遠裔。錫侯命將，代不絕人。茂績殊勳，著於簡冊。昔日巢寇犯闕，僖昭失禦，宗社板蕩，為人所有。臣雖生於梁末，幼失怙恃，零丁孤苦，遭世多難。逮能執戈，捐身事晉，征討攻伐，粗立戰功。高祖見擢，俾典禁衛，頗著勞績，尋屬顧命。出守蒲津，洎少主厄運，遂沒戎虜，晉鼎覆餗。天下橫流，疆宇無主，臣不勝忿惋，痛心疾首，欲效愚忠。誅鉏蛇豕，恢複先業，庶安宇內。功未及立，凶黨俄臨。眾寡不敵，遂罹危迫。臣雖躬當矢石，以帥群下，悉力固守，冀殄犬羊。殞首不顧，臣之分也。然預防不虞，有備不敗，古之善教也。臣遠聞君王霸有江左，雄跨淮甸，禁暴弭亂，推亡固存，有王者之風。將繼巨唐有土者，非君而誰？況臣忝宗盟，敢罄誠款。苟君王察臣忠勇，憐顧本支，救患恤鄰，遏強拊順，爰遣偏將，出為東援。則五霸之風，不讓桓文之生。苟獲全濟，實君之惠。
有國通規，無先擢士。論選既當，綱紀必陳。而縣令字人，最親理道。若宰大邑，難用小才。一同皆係於慘舒，百姓鹹關於利病。實賴勤恪，以恤孤惸。吏若不臧，人當受弊。近年銓司注擬，藩府薦論，隻循資曆而行，不以年顏為念。且少年宰邑，鮮有廉勤。不執公方，惟貪娛樂。以臣愚見，凡朝廷選親人之官，年未三十，請不授縣令。少年授任，必慮因循。
臣伏見汴河兩岸，堤堰不牢。每年潰決，正當農時，勞民功役。以臣愚管，沿汴水有故道陂澤處，置立鬥門。水漲溢時，以分其勢。即澇歲無漂沫之患，旱年獲澆溉之饒。庶幾編，差免勞役。
國家郊廟社稷，百神祀祭，皆在雒陽。臣每見差官行事諸神壇墠，多無齋宿之所。以三公之職，衣冠於旅舍田家，狼籍凶穢，無所不有，恐非精誠蠲潔展敬之道也。臣請下河南府，於京城四郊，聊葺屋宇，充齋宿神廚之所。
遊惰之民，多歸僧舍。朝廷用兵，須豐軍食。請三五年間，止絕僧尼戒壇，兼禁私行剃度。
臣竊見諸道州府力及人戶，廣置田園，不勤耕稼，惟為無利，以事末遊。臣慮因循，以成漸染。諸量為條教，以塞源流。臣請在官處官吏，搜求此色戶民，令出代耕錢納官，以督農務。
臣伏以百姓轉食饋運，舟車之利，苦樂相懸。臣竊見蔡水嚐有漕運，多是括借舟船，破溺者棄在水邊，不許修葺，又不給付。以臣愚見，乞容陳、許、蔡三州人戶制造舟船，不用括取，以備差雇。水路可至合流鎮及陳州蔡水，未及水匱十數裏，水小岸狹，或時乾淺。臣伏請開決汴水，取定力禪院西一半並港穿大城，向南至鬥門，可費三五千工。自水匱蔡水，路才五六裏。水勢便於開決，陳蔡漕運，必倍常年，私下往來，更豐財貨。此之利便，實益轉輸。
伏見天下戶民，大半家貧產薄，征賦之外，差配尤繁。豈宜寒耕熱耨之人，供遊手惰農之輩。臣近以簡苗外縣，遍曆鄉村。緇侶❥居精舍輝赫，每縣不下二十餘處。求化齋糧，不勝飽飫。寺家耕種，又免征稅。臣竊知淮南不度僧尼，不滋醫卜，已六十年矣，兼不許外求者入境。此輩遺留蠹耗，幸我國困民貧。古語云：「一夫不耕，一婦不織，必有受饑寒者。」即自聖化之內，且約十萬僧尼。每人日米一升，十萬人日費二十石。以日係月，其數可知。每人春冬服裝，除綾羅紗縠外，一僧歲中須絹五匹，綿五十兩。十萬僧計絹匹五十萬，綿兩五百萬。此輩不耕不農，皆出於蠶織。無裨至化，實斁大猷。臣以為聚僧不如聚兵，僧富不如民富。昔秦皇帝並吞六國，虎視天下，以兵多民富故也，僧何預焉？《經》曰：「聖人在上，國無幸民。民之多幸，國之不幸。」臣嚐三複此言，為之扼腕。
臣聞致理之方，鹹資稽古。多聞之道，詎舍群書。曆代已來，斯文不墜。石渠蓬閣，今則闕於芸編。百氏九流，在廣頒於搜訪。唐朝並開三館，皆貯百家。開元之朝，群書大備。離亂之後，散失頗多。臣請國家開獻書之路，凡天下文儒，衣冠舊族，有收得三館亡書，許報館進納，據卷帙多少，少則酬之以緡帛，多則酬之以官資。自然五六年間，庶幾粗備。
文紀，字子持，京兆萬年人。少舉進士，事梁為刑部侍郎集賢殿學士。後唐明宗時為御史中丞，遷工部尚書。末帝即位，拜中書侍郎同中書門下平章事。晉祖入立，罷為吏部尚書，累遷太子少保致仕。周祖入立，即拜司空於家。卒年七十六，贈司徒。
臣聞聖列九皇，必稟嚴慈之訓。貴為萬乘，彌懷顧複之恩。所謂「生我劬勞，昊天罔極。」故漢昭帝承祧禦曆，奉尊諡於雲陽。魏文帝繼體守文，思外家於甄館，則追崇母後，祔享廟庭。愛親之道克隆，敬本之文斯洽。臣等嚐覽國史，見元宗大聖孝明皇帝母昭成皇太後竇氏，作嬪初奉於相王，曆位才終於藩孺。及至上皇傳國，聖子臨朝，則追尊配享於宮，儷極攸先於塚後。臣又見代宗睿文孝武皇帝母章敬太後吳氏，入宮才侍於忠王，短世難登於命婦。及寶祚爰歸於聖嗣，追尊將祔於陵園，則群臣曆懇於封函，嚴配請崇於徽號。舊章斯在，闕禮未伸。臣等叨備鼎司，合伸茂典。伏惟聖母魯國太夫人夢梓興周，望雲佐漢。亶河洲之懿範，契沙麓之休祥。三母俱賢，周武最承於天統；四妃有子，唐侯光啟於帝圖。仰惟當寧之懷，彌軫寒泉之思。伏望配陵祔廟，法地則天。君親實殺於義方，恩禮宜歸於聖善。母以子貴，乃《春秋》之格言。孝以尊親，固《禮經》之明義。久虛時薦，慮損皇猷。俾秦官載顯於玉符，魏寢永光於金冊。則華夷大願，臣子遑寧。臣等謹案諡法：「聖善周聞曰宣；施而不私曰宣。博聞多能曰憲；聖善周達曰憲。」謹上尊諡曰「宣憲」皇太後。請依昭成、章敬二太後故事，擇日備禮冊命。故事禮合配陵祔廟，臣等再詳議注。備有典彝，伏恐朝廷且務於便安，司局貴期於辦集，酌於故事，更司簡詳。臣等伏聞先太後舊陵未祔於先朝，則都下難崇於別廟。既追尊諡，合創宮。臣等謹案漢故事，園寢不在王畿者，或在陵所便立寢祠。禮文雖異於國朝，事理可循於權道。臣等商量，太後上尊諡後，權立祠廟，以伸告獻。配祔之禮，請俟他年。
一人禦宇，百職交修，則四時無水旱之災，萬國有樂康之詠。頃屬中原多事，三紀不寧，廉平因此而蔑聞，賞罰繇茲而失序。所以梟鸞並起，駘驥難分。有援助者，至濫必容。守孤貞者，雖賢莫進。遂使居官僶俛，奉職因循。唯思避事以偷安，罔效輔時而濟物。伏惟皇帝陛下削平九有，收複八紘，承乾興萬代之基，出震應千年之運。櫛沐風雨，手足胼胝，勤勞大集於聖功，華夏畢歸於睿略。雖遠柔邇伏，鹹知臨照之鴻恩，而旰食宵衣，尚念生靈之久困。累頒絲綍，典訪芻蕘。恐天災之流行，因皇風之擁隔。臣不揆庸短，輒冒宸聰。臣請告諭內外文武臣寮，凡守一官，責其舉職，公清奉上，勤恪為心。每歲秋冬，明定考較，將相則希回禦筆，班行則悉委司存。外則州牧縣寮，具以真虛比較。儻聞共推異績，便宜特示甄酬。如其眾謂曠官，固可明行黜責。所冀免懷竊位，俱效竭誠。上則輔佐於大君，下則精專於庶務。高卑不濫，功過無私。官既清廉，則民無愁歎。勸課之方得所，則生靈之賦樂輸。故可以進賢良，退不肖，安生聚，實倉箱。使和氣遠敷，德澤廣被。顧惟穹昊，必降休祥。永致太平，佇期混一。臣叨逢明聖，謬列班行。既奉德音，合申所見。
常朝辭謝官，常朝則南班橫行，與百官齊拜。入閣日敷正門外序班，亦伏南橫行，百官雖不拜，候喚伏時，辭謝官便展拜儀。今伏見每內殿起居日，先於文明殿庭序班，百官固不設拜，隻候宰相至，便入起居，固不傳宣命。若有南班辭謝，稍似非儀。請自今後其日不許辭，皆令次日。候有常朝，即得辭謝。若遇急切公事，即準舊例。令隔門辭謝，或於閣門祇候宣放。其文武兩班，不更於文明殿序立。至於中興殿門外立班，祇候宰臣到，便依次第入起居。又準故事，常參官每日趨朝，不合無故請假。如實疾病，不朝參間，不得私行人事。新官未謝，不合私人事到宰相宅。每月請假，不得過三日。吏部南曹郎中，請以鎖院前五日免朝。若遇起居入閣，參假追朝，禦樓謝賀，行香城外，班並合到，不到書罰。三司河南府職事帶正員官，如南曹例。
臣近蒙召對，麵奉天旨。凡軍國庶事，利害可否，卿等位居輔弼，並合盡言。臣等仰承紹諭，退自省循，時遇休明，名叨輔弼。器不能經綸庶務，智術不能康濟大猷。致陛下宵旰於丕圖，憂勤於治道。有面目，待罪岩廊，尚沐宸慈，猶寬冊免。莫不兢心自勵，俯首深惟。願竭愚鄙之諴，少副昭回之鑒。
臣聞古先哲王，樂聞己過。道塗立誹謗之木，門庭樹告善之旌。從諫如流，聞議能服。祈以卜年長久，享祚無窮。陛下自纘邦家，克敦慈儉。守先皇仁政，遵列聖彝章。人樂和平，政皆畫一。天無祲沴之象，地無變怪之妖。日月無爽於虧盈，星緯不差於纏次。襞諫紙者無詞可措，持皂囊者無過可規。凡百庶寮，奉職不暇。臣伏覽貞觀故事，見魏徵、馬周之章疏，王珪、劉洎之奏論，或講貫古今，或鋪陳政術，皆萬代之長策，非一介之狂言。苟異經謀，何名獻納。臣等伏計宸算圖度者，必以嶺嶠未平，島夷猶梗，巴梁恃險，井絡纏妖，鮮卑尚撓於邊陲，將帥未施於方略。臣等以為非獨人謀未至，亦恐天意使然。聲教苟孚，廓清何晚。臣略以前事明之。何者？即如漢高，前代之英主也。一劍初奮於彭城，五年方誅於項籍。洎南平英布，北捍匈奴，解白登之圍，避柏人之難，凡十餘年親當矢石，乃混車書。如太宗文皇帝，本朝之聖祖也。自起義太原，佐命高祖，乃定江南之草竊，殄隴右之陸梁，禦突厥於便橋，擒公祏於京口，凡十餘年櫛風沐雨，命將出師，方得華裔向風，寰區無撓。伏念陛下爰從踐祚，才曆一期。雖乃聖乃神，不下於漢高文祖。而且耕且戰，更詳於人事天時。侔武王一舉蕩平，體句踐十年教戰。若治兵之至要，禦眾之大端，攻必取而守有餘，戰必勝而卒無怠。發號出令，保大定功。俾軍戍鹹憚於機權，部校皆存於信義。驅之可以蹈湯火，使之可以為蟲沙。此則聖謀懸料於彀中，神策已包於術內。何假芻蕘小輩，草野凡生。持蠡妄測於滄溟，側管強窺於穹昊。不量事體，虛費莠言。故《論語》載仲尼治衛，必也正名。言順事行，勿容苟且。名言之際，聖哲攸艱。況在凡常，豈宜容易。思出其位，古人所非。臣等謬處台衡，奉行制敕。但緣事理，互有區分。軍戎不在於職司，錢穀非關於局分。苟陳異見，即類侵官。況才不濟時，識非經遠。因五日起居之例，於兩班旅見之時，略獲對揚，兼承顧問。此際衛士周環於階陛，庶臣羅列於殿庭。四面聚觀，十手所指。臣等苟欲伸愚短，此時安敢敷陳。韓非昔懼於說難，孟子亦憂於言責。臣竊惟本朝故事，肅宗初平寇難，再複寰瀛，頗經涉於艱難，尤勤勞於委任。每正衙奏事，則泛谘訪於群臣。及便殿詢謀，則獨對揚於四輔。自上元元年後，於長安東置延英殿，宰臣如有奏議，聖旨或有特宣，皆於前一日上聞。及對禦之時，隻奉冕旒，旁無侍衛。獻可替否，得曲盡於討論。舍短從長，故無虞於漏泄。君臣之際，情理坦然。伏望聖慈俯循故事，或有事關軍國，謀而否臧，未果決於聖懷，要詢訪於臣輩，則請依延英故事，前一日傳宣。或臣等有所聽聞，切關利害，天形文字，須麵敷揚。臣等亦依故事，前一日請開延英，當君臣奏言之時，祇請機要臣寮，侍立左右，兼乞稍霽嚴顏，恕臣荒拙。雖乏膺鸇之效，庶盡葵藿之心。
恭惟陛下睿略縱橫，天機沉邃，臣等以愚智而幹聖智，以凡情而測聖情，如螢爝比耀於烏蟾，畎澮爭流於江海。然而天覆地載，君義臣行，持祿取容，即見議於物論。有犯無隱，慮不愜於聖懷。既顯奉德音，俾令奏對。合披愚款，先瀆宸聰。
奉四月十四日敕：喪葬之儀，本防逾僭。若容錦繡，難抑奢豪。但人情皆重於送終，格令當存於通理。宜令禦史台除錦繡外並庶人葬，更檢詳前後敕格，子細一一條件分析奏聞。冀合人情，永著常令者。今台司再舉令文及故實條件如後。
凡銘旌，三品已上長九尺，五品已上長八尺，六品已上長七尺。諸而車，三品已上許使油幰施襈，兩廂晝雲氣，男子幰襈旒蘇皆使素，婦人使彩。又諸官五品已上，許使三梁六柱舉車，舉上有結絡。三品已上帶將相者，有鳳台。自諸品官及郡守升朝官者，羚羊山華，輿平幰。諸棺槨不得雕鏤彩畫，施戶窗欄檻，棺內不得有金寶珠玉。諸喪葬不得備禮者，貴得同賤，賤不得同貴。準元和六年十二月刑部兼京兆尹鄭元狀奏。條流文武官及庶人喪葬，三品已上，明器九十事，四神十二時在內，不得過二尺五寸，餘人物並不得過一尺。園宅方五尺，下帳高方三尺，共置五十舁。挽歌三十六人，而車使鬧轍車，油幰朱絲絡網，兩廂畫龍虎。幰竿朱，未垂旒蘇緭幃襯幕及額帶等。其幰竿長二丈六尺，帶五重，旒蘇十八道，並不得使綾羅錦繡泥銀帖金彩畫及結鳥獸香囊等物。四使引四披、六鐸、六翣挽歌，並練布深衣，盾車誌石，任畫雲氣，不得置幰竿額帶等。方相車❥載方廂外，及魂車除幰網裙簾外，皆不得更別加裝飾，並使合轍車。纛竿長九尺，不得安大朱帖金銀，立鳥獸旗幡等。五品已上，明器六十事，四神十二時在內。園宅方四尺，下帳高方二尺，共置三十舁。減誌石軍而車，幰竿減四尺，長二丈二尺。流蘇減二道，使十六道。帶減一重，使四重。披引鐸翣各減二使四。挽歌一十六人，並無朱絲風光絡。方相使魌頭車，纛竿減一尺，使八尺。幃額魂車準前。九品已上，明器四十事，四神十二時在內。園宅方三尺，共置二十舁。減盾車；幰竿減三尺，使一丈九尺。旒蘇減二道，使十四道。披引鐸翣各減二使二。帶減一重使三重。挽歌一十六人。纛竿減一尺使七尺，其幃額魌頭魂車準前。明器並使瓦木為之，四神不得過一尺，餘人物等不得過七寸，並不得用金銀雕鏤帖毛發裝飾。
臣伏睹御劄，應內外臣寮，有所見所聞，並許上章議論者。臣菲才寡識，備位曠官。仰承綸綍之言，聊貢芻蕘之說。其一曰：伏以設官分職，授政任功。欲為政之有倫，在命官之無曠。今朝廷多士，省寺華資，無事有員，十乃六七，止於計月待奉，計年待遷。其中廉幹之人，不無愧恥之意。如非曆試，何展公才。伏請改兩畿諸縣令及外州府五千戶上至縣令為縣大夫，升為從五品。下畿大夫見府尹，亦如令之儀，其諸州府縣大夫見本部長官，如賓從之禮。郎中員外郎、起居補闕拾遺侍禦史、殿中侍禦史、監察禦史、光祿少卿以下四品，太常丞以下五品等，並得衣朱紫，為之滿日。當在朝一任，約舊官遷二等。自拾遺監察除授回日，即為起居侍禦史中行員外郎。若前官不是三署，即罷後一年，方得求事。如此則士大夫足以陳力，賢不肖無以駕肩。各係否臧，明行黜陟，利民益國，斯實良規。其二曰：為國為家之方，守穀守帛而已。二者不出於國，而出於民。其道在天，其利在地。得其理者，蕃阜增積。失其理者，耗嗇焦勞。民之顓蒙，宜有勸教。伏請於《齊民要術》及《四時纂要》《韋氏月錄》之中，采其關於田蠶園圃之事，集為一卷，下三司雕木版廣印，頒下諸州，流布民間。
