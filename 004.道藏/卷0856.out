臣聞道以至真為本，自然為宗。若不離嗜欲之源，則安奏虛無之理。況兩京道宮，是國家崇福之地。竊見道場所設齋醮，無非蠲潔淨筵，蓋表其精虔也。訪聞道士皆有妻孥，攜在道宮居止。不獨傷於教法，其實汙於清虛。望特行禁止。
竊以久不簡田，且仍舊額。無妨耕稼，雖知有勸於農民，復恐不均於眾望。三五年中，時一通括，兼以州縣遭水旱處，比有訴論。差使封量，不宜便有出剩。請今後差官，能敷元額，已不虧官。凡出剩求功，請不收附。所以知朝廷愛民之意，照物之仁。
沙門著紫，比非佛門。貴務奢華，以邀名利，諸處奏薦，蓋出顏情。以臣愚見，不敢便望止絕，每歲誕節前，據所奏薦，便令其身隨薦章詣闕，令功德使召兩院僧官，考試所業長短，以行恩澤。庶絕濫舉之門。
龍泉院者，人天集福之所也。耆舊相傳，其來浸遠。刊刻無寄，因究權輿，一說云：是院之東十數裏，孤峰之上，有黃砂古祠。時有一僧，莫詳所自。於彼祠內，諷讀《金剛般若經》。一日，有白兔馴擾而來，銜所傳經文，蹶然而前去，因從而追之。至於是院之東數十步，先有泉，時謂之龍泉。於彼祠內，而僧異之，而感悟焉。因結茆晏坐，誓於其地，始建刹焉。同靈鷲而通幽，類給孤而建號。東鄰郭社之末，前據金穀之垠。既名額以來標，稱郭穀而斯久。
至有唐乾寧初，西蜀惠裁精舍稟律沙門諱順慜，振錫東遊。浮杯遠逝，偶及是院，遂欲棲心。披荊榛而通過路，啜薇蕨以事晨飧。日往月來，以近及遠。歸依者如蟻慕，唱和者若蟬聯。雖雲興廢有時，亦係方圓任器。添棟宇於仍舊，求柱石於他山。紺殿故而複新，雲房卑而更起。曲盡其妙，以廣其居。漸加少而為多，變其質而增麗。凡增修新舊屋宇並正殿等共七十餘間。其院東龍泉，後麵結庵之所，三紀已前，微認故跡，今則湮沒矣。且泉之所有，時無能知者，失其狀也。噴湧而出，喻虎眼射人，鯨口呴沫。注遽盈於溝洫，奔突若駭於風雷。夏寒凝冰，冬溫若沸。比鏡澄澈，同醴甘香。不獨飲酌所須，可以塵垢旋滌矣。慜公運心匠，磨智鋒，俾令堰作方塘，漲為澄沼，且嘉魚成窟，拋玉宛轉以隨人。穢觸沉波，吐珠淋漓而覆水。有斯靈異，甚警凡愚。自邇及遐，惟畏與敬。而且植弱柳則扶疏而春媚，蒔修篁則蓊蔚以冬青。長小鬆為喬鬆，接山果為家果。功既崇矣，景既備矣，一日，慜公諭諸門人曰：「是院也，厥初住持，所重幽僻。止期課誦，以盡年齡。敢望崇修，有若斯壯麗者矣？吾聞空寂者正真之本，名言者誘化之宗。如來亦假於莊嚴，氓俗漸歸於方便。得不申請院額，增飾教門者焉？」郡牧隴西公，果俞革故之謀，俾建即新之號，因飛箋奏，歲降敕文，額記龍泉禪院矣。時唐乾寧元年十月二十五日也。
澤郡之西封有屬邑，命之曰沁水縣。沁縣之東壤有屬鄉，目之曰沁水鄉。是鄉也，山夾長川，不竭朝宗之浪。路盤重阻，疑遊遁世之方。其土多寒，其民甚樸。虧周孔之文化，有唐虞之古風。枲紵維修，蠶桑蓋寡。是川之左，有山之形，臥虎標奇，偃月挺質。俗以盤屈之勢，指為車輞之山。相踵傳之，其來遠矣。
至後唐天祐十九年，沙門詮公，俗姓楊氏，遁跡韜光，處晦藏密。靈草之本根不耀，真空之妙理自明。杖錫挈瓶，尋幽采異。因曆是山之下，遂萌止足之心。有近信檀越酒稹、酒寶、酒暉、李安，共減已有，買郭武之山原，勤請住持，將崇梵刹。與三縣巡檢使清河張公，觀瞻林麓，同玩茲山。由是穿密林，步纖草，考以地誌，順彼物宜。諒塵外之寶方，葺雲棲之梵刹。揭怪石而平溝壑，除朽壞以基垣牆。荊榛翦以四開，鳥獸降伏而漸擾。微鑿地脈，遽湧寒泉。旋撥雲根，用通幽徑。卒成蘭若，以肅住持。就以山名，權為院號。自是謂之車輞院矣。詮公道惟敦實，性絕浮華。了知解脫之門，勇進菩提之路。不求事相，寧愧鄙稱。一入林巒，八經寒燠。至長興元年二月二十五日順化，建塔於院之右。門人義常，靡辜法乳，克荷師宗，化導有方，崇修益盛。至後漢乾祐三年春，攝當縣長內黃扈公，一日從容而謂院主義常：「某慊是精藍，闕以美號。欲維新而改作，免仍舊以多慚。」舉狀申州，希重建額。時太守彭城公，特允勤請，俾光教門。以其年三月七日，備僧俗禮儀，螺具鼓吹，迎請碑額，懸掛大會。聖凡之侶，並本邑寮屬士庶，以其日吉辰齋慶訖，院主以餘祖構是務，翰墨為功，爰托紀題，以傳悠久矣。
恭以高祖皇帝驅除戎虜，救解倒懸，德被生民，功高邃古。請依西漢祖宗故事，於三京陝府許宋等州舊邸，立別廟塑像，以時禋祀，以表遺愛。
尚書省名曰「中台，」素稱會府。列曹令式，廢墜多年。雨轄紀綱，隳紊積歲。或因貢一時之淺見，破千載之通規。遂俾廨宇類乎衡門，官位等乎虛器。若以權從改易，應變弛張，又未見國富時康，家給民足。《禮記》曰：「以舊防為無所用而壞之者，必有水敗。以舊禮為無所用而去之者，必有亂患。」伏惟陛下守文繼統，宰輔戮力致君。立太平之基，創無窮之業。其尚書省二十四司公事，望準令式，積漸施行，所有唐末艱難已來權立名目，請皆停罷。即守官有視事之方，為吏無虛名之役。
咸休，晉天福三年禮部郎中。周廣順元年以給事中為左散騎常侍。
臣見前朝閩浙入貢物色，下船之後，官差腳乘，搬送到京。臣悉諳知，害民尤甚。比來貢奉，自是勤王。差擾貧民，貢之何益。以臣管見，凡此數處貢物，並令自出腳乘。不困貧民，於理無爽。
弟師朗先為亳州蒙城鎮將，因懷驚疑，遁過淮外。臣與東頭供奉官師睿二人，時在定州監押兵士。及在雍州攻城，各拘職任。隱帝敕書安撫，臣冒死上訴，緣祖父墳墓莊田，點簡入官，至今屬營田戶部，歲時骨肉祭拜無所。臣叨為人子，孝道難忘。遂於生前，便虧祀饗。❥
皞，字克明，晉相句之弟。後唐明宗朝累遷水部員外郎、史館修撰。長興末，趙鳳鎮邢台，表為節度判官。清泰初入為起居郎，累擢太府卿。漢祖入立，授宗正卿，周初改衛尉卿。廣順二年奉使高麗，卒於鄆州，年六十一。
藩侯郡牧，仗鉞分符。係千里之慘舒，行一方之威福。自古選任，須擢賢明。近代統臨，為酬勳績。將邦域之生聚，展將領之人情。識分者附正營私，黷貨者嚴刑廣取。諸頭剝削，多贍爪牙。自黃巢已來，偽梁之後，公署例皆隳壞，編戶悉是彫殘。或不近邊陲，不屯師旅。無城郭郡邑，非控扼藩垣。試任廉能，且權常理。逐年屬州錢物，每季申省區分。支解有餘，罄竭供進。府庫漸足，黎庶稍蘇。縱有過愆，亦施懲責。言雖鄙近，望賜施行。
行周，字尚質，幽州人。後唐莊宗滅梁，以功領端州刺史。同光末出守絳州，天成中遷潁州團練使。長興初改振武軍節度使，曆鎮彰武、昭義。晉祖時加同平章事，為西京留守。鎮天雄，徙鎮歸德。出帝時加兼侍中。漢祖入立，加守太傅兼中書令，代李守貞為天平節度使。改鄴都留守，加守太尉，封臨清王。乾祐中加守太師，進封鄴王。周祖入立，改封齊王。廣順二年卒，贈尚書令，追封秦王，諡武懿。
陛下每降詔書，過逾常制，耳聞宣讀，心不遑安。詔書呼名，人臣常分，乞不逾聖制者。
延乂，字子英，泰州人。世明術數，仕蜀由蔭為翰林待詔。後唐天成中以舊職兼衛尉少卿，清泰天福中為司天監，入漢守舊職。周廣順初加檢校司徒，二年授太府卿，判司天監事。卒年五十八，贈光祿卿。
臣聞三代之制，禮無降減之名。五服之容，喪有寧戚之義。此蓋聖人隨時設教，稱情立文。沿革不同，吉凶相變。或服繇恩制，或喪以禮加。太宗文皇帝引彼至仁，推其大義。因覽同爨有緦之義，遂制嫂叔小功之服。列聖尊行，已為故事。傳於令式，加於大功。今馬縞奏論，以為錯謬。況縞昔事本朝，概至梁室。曾為博士，累曆歲年。今始奏陳，未為允當。謹按儀禮，凡制五服，或以名加，或以尊制，或推恩而有服，或引義而當喪。故嫂叔大功，良有以也。其如叔以嫂之子為猶子，為猶子之妻，叔服大功。今嫂是猶子之母，安可卻服小功？若以名加，嫂豈疏於猶子之婦？若以尊制，嫂豈卑於猶子之妻？論恩則有生同骨肉之情，引義則有死同宅兆之理。若以推而遠之為是，即令式兼無小功。既有稱情制宜之文，何止大功九月。請依令式，永作彝倫。
仁彖，晉天福三年大理正。周廣順二年以左庶子為大理卿。
臣常曆外任，見州府刑殺罪人，雖有骨肉尋時，不容收瘞，皆令給喪葬行人載於城外，殘害屍發，多至至邀求，實越彝章，頗傷仁化。準《獄官令》：「諸大辟罪，並官給酒食，聽親故辭訣，宣告犯狀日，末後乃刑。」《注》云：「決之經宿，所司即為埋瘞。若有親故，亦任收葬。」又條：「諸囚死無親戚者，官給棺於官地理瘞，置磚銘於壙內，立牌於塚上，書姓名。」請依令指揮。
大理寺所斷，即依律文，凡斷罪合取最後敕為定。詳《編敕》云：「官典鞫獄枉濫，或經台授軌，勘問不虛，元推官典，並當誅罰。」又嚐有忻州法椽郭業，故入張仁安一人死罪，合當誅罰處分。今在德故入八人罪，法寺不援後敕，準據律文。今以郭業比附，在德合處極典。
緯，真定獲鹿人。唐末舉進士不第，後唐天成中為石邑令。晉天福中入為監察御史，改起居郎史館修撰。開運初累遷中書舍人。漢乾祐二年授左諫議大夫，尋充史館修撰判館事。周祖即位，出為平盧軍行軍司馬。廣順二年卒。
伏睹國史館，唐高祖至代宗已有紀傳，德宗至文宗亦存實錄，武宗至濟陰廢帝凡六代，唯有武宗實錄一卷，餘皆缺落。臣今采訪遺文及耆舊傳說，編成五十五卷，目為《唐年補遺錄》，以備將來史官修述。臣聞裴子野之修《宋略》，爰在梁時。姚思廉之纂《陳書》，乃於唐世。鹹因喪墜，是有研尋。皇帝陛下與日齊明，固天縱聖。華山歸馬，宗文之道己行。虎殿延儒，質疑之論斯啟。一昨聿宣綸誥，精擇史官，以李氏又終。想唐年遺事，雖追名上號，其制相沿，而創法定儀，於文或異。恐謠俗之訛變，致信實以湮沉。將輯亡書，以修墜典。臣久居職分，深恥闕遺。今錄淺聞，別陳短序。伏冀特回睿鑒，俯念愚衷。芸閣蓬山，誠莫裨於良直。蹄涔掬土，願少效於高深。請下有司，用資取證。
臣久塵西掖，近綴東台。既居封駁之官，兼處編修之職。凡關聞見，合補聰明。苟避事不言，是上孤至聖。臣聞「無偏無黨，王道蕩蕩。無黨無偏，王道平平」。前書所載言之者，誡千古大君恐有毫髮之私也。臣睹陛下降赦後，普行恩敕。武臣之內，鹹協舊規。文吏之中，未符通論。臣竊見改轉朝官，自太子少保尚書丞郎內，例超秩次，仍峻戶封。惟兩省侍從卿監之官及員外郎讚洗等，依資升進者，不過數人，餘並止於一階。或自右入左，上下都不畫一。臣伏思階勳爵邑，至為重事。當以德以勞，次第而進。雖遇慶澤，不可妄加。況官者代天理物，國家公器。雖有親昵，無得輕授。故曰官不必備，惟其人。若才稱其官，當時當有顯議。能不副職官，便無宜濫升。以公器而為普恩，以普恩而有差等，一厚一薄，何疏何親。臣不敢封還制書，以阻成命。乞陛下顯詢故事，爰下有司。不次超拜者，必徵殊美。以第進秩者，須守常規。望明庭再與僉諧，願陛下曲留省察。兼有前朝並為執政見排，左授官秩者，及在官無累，或丁憂已滿，未蒙敘遷，各許進狀，以自申明。或顯見於章疏，幸特頒於制命，或期效用，不致沉埋。則免使得路者自伐自矜，結恩私室。失意者愈嗟愈歎，流怨公朝。光陛下聖明之規，表陛下均平之德。將恢至理，以致太和。
叨居禮職，式考儒經。德雖以百行相成，諡乃取一善為定。公經邦緯俗，積行累功。宜立總名，用彰殊號。按《諡法》：「事君盡節曰忠，體和居中曰懿。」《左傳》曰：「公家之事，知無不為，忠也。」《春秋正義》曰：「保已精粹，立行純厚，懿也。」公抑揚事任，周旋盛明。嚐險阻艱難，秉溫良恭儉。或宣風千里，有負繈之民。或布政百城，致隨軒之雨。道光群後，功著曆朝。凡士大夫，歎開幕之芙蕖久謝，無賢不肖。感成蹊之桃李空存，煥彼緹緗。豐諸碑版，令被實錄，非讓古人。事君既有忠規，為臣足以禦眾。複彰懿行，從政備焉。前代所高，斯諡為當。請諡曰「忠懿」。
臣為北海令時，夏秋苗上每畝麻農具等錢，省司元定錢十六。及劉銖到任，每畝上加四十五，每頃配柴五圍、炭三秤。省條之外，嚴刑立使限徵。臣竊聞諸道，亦有如劉銖配處，望令禁止。
臣在任時，奉劉銖文字，放絲三萬兩，配織絹五千匹。管內七縣，大抵如是。及徵收在賦稅之前，督責抑淩，借役戶民，多造店宅碾磑典庫。請朝廷指揮，許人論告，差軍人百姓五工已上，出放物至匹斤，以坐贓論。自然止絕斯弊。
臣在任時，見劉銖擅棄國章，便行決配。凡罪人，或刺麵填都，或決配沙門島。大凡配流加役，是朝廷格律，今後更請以不道論。
臣見諸處商稅，有越常規。乃至草木蟲魚，無不取稅。更有歲定稅率，即令兒侄傔從主張，便行枷棒。作事非法，有紊國章。今後請三司差人主持，止絕斯弊。
臣伏見晉朝曾配百姓食鹽錢，每頃配鹽二十斤，納錢五十五，數足然後許百姓私買煎造。自後鹽鐵使指以贍軍為名，禁斷鹽法。苗畝所配，不放納錢。稅物重微，生靈不易。今逢理代，宜有改更。使人口淡食者多，其主糶職員，又入沙石硝鹵大半。今後如國家立法糶鹽，乞放卻苗上率配，稍撫蒸民，以安國本。
臣見曲法一條，最未中理。多與州縣民歲定課利，至於酤酢賣糟，為弊尤甚。臣請州府榷酒戶，鄉村不禁，許令私造。依明宗朝所行稅戶，每畝納曲錢三，則酒酢之流，民得便用。
元管三縣五鎮，自秦州阻隔，廢定戎新關兩鎮，唯汧源皆稱直屬本府。及官吏批書曆子，考較課最，賊盜寇攘，戶民減損，又責州司，職分何以檢校。昨汧陽令李玉上府主簿林萼下鄉，州司不曾指揮，本縣亦地我申報。每有提舉，皆稱本府追呼。無以指縱，何能致理。其間戶口，多有逃亡。預虞大比之時，恐速小臣之罪。伏睹近敕，凡有訴訟，尚委逐處區分，不得驀越。豈可本屬縣鎮，每事直詣鳳翔。望降新規，以滌舊弊。
裔孫，字慶先，棣州商河人。少舉進士，為後唐潞王河中觀察支使。清泰初累拜中書侍郎同中書門下平章事。晉祖入立，罷歸田裏。周祖即位，就加檢校禮部尚書太子賓客，分司洛陽。廣順三年卒，贈太子少傅。
左補闕劉濤等奏：太常丞史在德所上章疏，中書門下駮奏，未奉宣諭，乞將施行，分明黜陟。朕嚐覽貞觀故事，見太宗之理。以貞觀升平之運，太宗明聖之君，野無遺才，朝無闕政。書善盡美，無得而名。而陝縣丞皇甫德參輒上封章，恣行訕謗。人臣無禮，罪不容誅。賴文貞彌縫，恕德參之狂瞽。徵奏太宗曰：「陛下思聞得失，隻可恣其所陳。若所言不中，亦何損於國家。」朕每思之，誠要言也。遂得下情上達，德盛業隆。太宗之道彌光，文貞之節斯箸。朕惟寡昧，獲奉宗祧。業業兢兢，懼不克荷。思欲率循古道，采拔時材。懷忠抱直之人，虛心渴見。便佞詭隨之說，杜耳惡聞。史在德近所貢陳，誠無避忌。中書以文字紕繆，比類僭差，改易人名，觸犯廟諱，請歸憲法，以示戒懲。蓋以中書既委參詳，合盡事理。朕纘承前緒，誘勸將來。多言數窮，惟聖祖之所戒。千慮一得，冀愚者之可從。因覽文貞之言，遂寬在德之罪。爰令停寢，不遣宣行。劉濤等官列諫垣，宜陳讜議。請定短長之理，以行黜陟之文。昔魏徵則請賞德參，今濤等請黜在德。事同言異，何相遠哉！將議允俞，恐虧開納。方今朝廷粗理，俊乂畢臻。留一在德，不足為多。去一在德，不足為少。苟可懲勸，朕何愛焉。但緣情在傾輸，理難黜責。濤等敷奏，朕亦優容。宜體含洪，勉思竭盡。凡百在位，悉聽朕言。
損，范陽人。梁開平初進士，貞明中累官至右司員外郎。後唐天成初由兵部郎中擢史館修撰，轉諫議大夫。清泰初為御史中丞；晉天福中遷右散騎常侍，轉秘書監，授戶部尚書致仕。周廣順三年卒，年八十餘，贈太子少傅。
臣等先編聯制敕，外有比非故實，不便於時條件，準天成元年七月及四年十一月敕，應中外官除授，不許品秩一例宣賜告身，請依舊制合賜外，各令自出綾紙。又天成元年八月敕：「除授旨授令錄，皆令內殿辭謝。」臣等以令錄卑微，不可內廷展謝，請依舊制正衙辭謝。又天成三年五月、長興二年七月敕：「許節度使帶使相歲薦五人，餘薦三人，防禦團練使二人。」臣惟州縣員缺甚少，若容薦舉，則每年銓選，何以注擬，請特行厘革。又長興二年八月敕：「州縣簿尉判司差充軍判官，仍同一任。」自爾以來，頗傷物論，以為不當。請行止絕，依舊令衙前選任。
天成二年二月敕：「每年進士，合有聞喜宴、春關宴，牒用綾紙並官給。」臣等以舉人既成名第，宴席所費屬私，況國用未充，枉有勞費。請依舊制不賜。
臣睹陛下勤儉為本，宵旰是專。日新之德繼聲，時病之憂漸息。事才達聽，言乃必行。若有隱於聖明，必貽咎於陰責。器小而誠難測海，日下而但合傾心。今欲曉諭中外臣寮，戴星登車，端門侍漏，寅初開鑰，日出排班。中興殿庶事未通，乞光降宣不坐，冀視朝之制合古，事君之禮得中。匪懈之誠鹹專，未明之求外顯。
臣聞食其時則百骸皆理，失其言而駟馬難追。利便可行，疏闊莫返。況開闔之制，出入須常。且貴賤而不分，恃強壯而爭進。此後逐日早辰，軍人百姓，馬群放牧，令兩掖門出，廣列尊卑。
帝居皇宅，法象大微。取則皆自於上元，隳度無違於古道。標正影端之語，萬世不逾。從權就便之規，一時難守。臣見九衢巷陌，已是漸微。兆庶街坊，未止侵占。陛下仁恕在念，約絕難行。且乞五鳳樓南，定鼎門北，禁止搭棚籬圈，籠樹舍簷，取土填街，引渠穢路。請指揮金吾軍巡止絕。
橋號天津，名實帝道。人臣履曆，尚合兢趨。牛車往來，公然縱恣。請止絕，天津橋中道兩頭下關，駕出即開兩傍之路，士庶往來，其車牛並浮橋路來往。
朝廷所重，名器為先，敘禮樂，道尊卑，明貴賤。伏見禁門之內，人馬出入極多。臣請凡官員除將被袋馬外，其餘騎從，並令於光政門外下馬。
遷，鄆州人。初為本州牙將，漢乾祐初為左屯衛將軍，改左監門衛大將軍，加檢校司空。漢末權知隰州；周祖即位，正授隰州刺史，罷奉朝請卒。
河東賊軍侵我，今月十一日，遣步軍都指揮使孫繼業等，領兵三百，至州北長壽寺掩殺，獲賊砦將程筠、軍使冒千、王仁原、供奉官李演並駝馬等。所獲賊將較並斬之。不數日，賊引軍攻城，四面齊進。臣與判官李昉、都指揮使趙太、糧料使王光裔官員職掌百姓，守把拒鬥，焚賊攻具，死者五百餘，傷者千餘，信宿遁去。
