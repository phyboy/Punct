凝式，字景度，華陰人。昭宗朝舉進士，再遷秘書郎。梁開平中累遷考功員外郎。後唐同光初曆給事中史館修撰。明宗即位，拜中書舍人。長興中曆右常侍工戶二部侍郎，清泰初遷兵部侍郎。晉天福初以禮部尚書致仕；開運中除太子少保，分司於洛。漢乾祐中曆少傅、少師。周廣順中以右僕射致仕，顯德初改左僕射，又改太子太保致仕。卒年八十五，贈太子太傅。
諸祠祀之所，並無齋宮。遣前染院使周重興監造，與留司計會，具料度事件以聞。其太廟郊社，要補葺處，仍便撿計。
晝寢乍興，周饑正甚。忽蒙簡翰，猥賜盤飧。當一葉報秋之初，乃韭花逞味之始。助其肥寧，實謂珍羞。充腹之餘，銘肌載切。謹修狀陳謝，伏惟鑒察。謹狀。
聖朝神武文德恭孝皇帝御極之七載，歲在執徐三月二十八日，天慘東南，星昏牛鬥。惟靈台之觀祲，慮吳鄉之薄祐。還九夏之生魄，覽萬里之飛奏。當青帝之回時，果真王之歸壽。何國不幸，而殄瘁於此辰。謂天無私，乃殲奪於茲晝。聖上投袂震駭，當寧惻怛。雪泣盈於重瞳，視朝廢於丹禁。以為鋒摧倚天劍，柱折不周山。愴宸衷於既往，增寵章於未備。司禮以之考儀，執事其無安位。或贈襚以軫悼，或易名以昭賁。將作監李鍇銜吊祭之命，有加於賵賻。太常博士段禺等議始終之跡，定諡為「武肅」。贈既絕於人爵，葬乃錫其王禮。睿思聖感，星繁波委。煌煌焉冠今古而無儔，穆穆焉充區宇而何已。尚慊為王稱霸之雄，命世誕生之德。簡冊雖著，金石未刊。豈使太邱延陵，翻存不朽之跡。沂山峴首，獨彰可久之文。非好辭無以敘元勳，非貞瑉無以輝億載。廢而不舉，闕孰甚焉。遂詔工部侍郎楊凝式曰：「爾以儒素簪裾，嘗為我左右侍從。撰論之稱，人謂爾宜。匡合之功，爾為子誌。俾披文仰止，等高大於昆丘。垂裕無窮，掩綿長於淮水。」臣凝式百拜稽首。仲宣體弱，馬卿思遲。寅奉絲言，俯伏金。徬徨憂畏，淩兢周章。荷明天子旨，當大手筆。挾泰山而越滄海，猶或云易。染柔翰以勒丹碑，孰敢無愧。僶俛述作，采摭幽秘。訪小說於稗官，徵實錄於史氏。謹肅然奉詔，斐然抽思。
蓋聞雷雨方作，天機發而龍蛇起。象緯騰秀，星精降而賢哲生。百六草昧之時，九三經綸之際。海縣則雲蒸霧湧，雄傑則虎變鷹揚。日月為之昏霾，山河由其分裂。或力侔八柱，或敵號萬人。或水灌晉陽，或泥封函谷。召兵車之會，上落欃槍。啟國社之崇，旁開分野。鬼神葉力，河嶽同功。攝幹將而佩烏號，瞰扶桑而瞵蒙汜。望高於周召，業盛於桓文。越前代以成家，冠群後而為德者，吳越國王蓋其人也。王姓錢氏，諱鏐，字具美，杭州安國人。其先出自黃帝，武德中陪葬功臣潭州大都督巢國九隴之八代孫。由軒後而疏宗，本枝已茂。因彭祖而受姓，祚允彌興。或仕宦移家，烏城成其舊地。或精神滿腹，晉室重其英聲。騰實家牒，傳芳肉譜。乃江南之大姓，固海內之強族。大王父沛，宣州旌德縣令，累贈吏部尚書。王父宙，累贈太尉。烈考寬，威勝軍節度推官職方郎中，遷禮部尚書，賜紫金魚袋，累贈開府儀同三司太師。皆代有馴行，世濟偉人。宣慈惠和，溫良恭儉。垂芳餌以釣國，偶乏良時。積陰德以貽孫，遂開洪緒。王則太師之長子也。
五行鍾秀，四氣均和。白雲起於封中，丹霞呈於日側。地不愛寶，賢惟間生。吉夢先來，既享鈞天之樂。壯心未遂，常為梁甫之吟。識者多奇，眾皆暗許。乃人中之瑞，實天下之雄。虎踞龍盤，江山為之作氣。鷹瞵鳳喙，英傑以之成形。由是元悟神姝，應期靈叟。罔久事於筆硯，思在屬於櫜。遂罷計偕，言參戎律。鵝鸛鳥雲之勢，堪輿風角之術。洞若生知，宛如神授。雖陳相出奇秘，風後善孤虛。與之同年，雅有慚德。屬時艱已甚，天隙方開。值庚子之亂離，同戊辰之俶擾。入夜則日高三丈，當參則暈結七重。見蚩尤之張旗，逢王良之策馬。人煙斷絕，原野有厭肉之謠。山嶽沸騰，黎庶無息肩之地。兵興之苦，江東尤深。王以出眾之才，膺冠軍之號。八都倡義，張正正之旌旗。一呼連衡，結堂堂之行陣。深明去就，多識變通。或開君子營，或坐將軍樹。斬嚴殺厲，孰為貞律之師。靖亂平妖，獨有勤王之志。時彭城漢宏，亂常幹紀，負濬憑尞，刻孫述之偽文，采齊巫之狂說，晝伏夜動，豕突鯨吞，為患滋多，尋戈未已。王刑牲釁鼓，按劍陳師。若李廣之飛來，效賈復之深入。長風破浪，得艅艎於水中。利刃摏喉，取蝥弧於城上。士怒未泄，賊壘俄平。有壯戎容，遂光霸業。不久仙芝竊發，黃巢暴興。心恣豺狼，牙磨猰貐。盜淮南之郡邑，為世上之瘡痍。人苦倒懸，力疲奔命。王英謀電發，銳氣星馳。應高駢之羽書，舉臨安之組甲。舳艫所至，烈火之燎鴻毛。旌旃所及，太華之壓鳥卵。國家方虞多壘，克賴藎臣。並錄奇功，遐頒好爵。乃命為杭州刺史，尋移潤州，鎮海軍額，授節制焉。名登王府，位列侯藩。雨露方濃，聖主願觀其畫像。鄉閭不改，故人皆羨於晝行。昔王與董氏，爰在初服，同興義旅。定神交於擾攘，陳大節於匡扶。酒染血鍉，共結忠貞之誓。心明河水，長存慷慨之詞。對壘握兵，夾江為郡。言猶在耳，董己渝盟。幸乘輿順動之時，假圖讖不經之語。嬰城自固，竊號稔奸。王執銳披堅，瞋目張膽。令如時雨，勢若疾雷。橫金鼓以指妖巢，揮羽扇而蕩強寇。眉皆見軾，大陵為之無光。首盡奔❥，京觀由是特起。時三精上黷，萬乘西巡。王報國推心，誓江立志。獻戎捷而自遠，問官守以無虧。
多難識忠臣，疾風知勁草。昭宗聞名早歎，見節彌嘉。得竇融於西河，既寧天保。倚安國於東界，尋輟宵衣。遂命兼領越州，仍頒鐵契。丹青示信，帶礪言盟。列在世家，藏於宗廟。慶天門之奇士，才督八州。畫雲台之功臣，不過四縣。論德則彼或無取，較寵則斯實居多。自此外繕甲兵，內修耕織。好賢寶穀，親仁善鄰。張管子之四維，樹周書之八枳。開拓疆宇，延任英豪。謀無不臧，人思盡力。五蛇為輔，遂隆霸主之基。九武訓戎，屢喪敵人之膽。廢興由其指顧，遠近憚其威聲。況俯接閩川，遐通楚塞。琅琊則時稱賢帥，扶風則世號寵王。皆戰艦淩空，征旗蔽野。據東甌而保大，處南海以稱雄。莫不欣接犬牙，請徵於盟會。願為龍虎，以詫於輔車。而乃楊氏阻兵，據廣陵作梗。繼渝鄰好，屢警邊烽。頃常全率車徒，擅侵封部。王妙東三覆，宏肆七擒。才揮善戰之師，遽見數奔之眾。示武經而戡定，取戎首以凱旋。尋乃玉磬請和，銅盤受制。初聞釋憾，還君子之鍾儀。無復當鋒，見人傑之韓信。疆場自謐，方略特高。精貫元穹，義形霜雪。總中權而作翰，陳左袒以輸誠。許國致君，不渝於金石。獻琛奉贄，罔限於高深。固得三鎮節旄，千里疆土。令仆調鼎之重，師保論道之尊。生祠列康衢，畫戟羅私第。備隆徽數，仍啟全吳。軒旁午於道途，綸誥葳蕤於藩屏。名垂信史，功在景鍾。近世以來，求之未得。
及梁園興僭，皇運中微。前在列藩，敦魯衛之兄弟。洎當新室，修秦晉之婚姻。殊禮洊加，積功是仰。王以為時有否泰，道屬汙隆。明且未傷，義無或爽。乃受其尚父守尚書令之命，尋加天下兵馬元帥。莊宗皇帝參墟振翼，牧野成功。應黃星以禦宏圖，仗白旗而行大戮。九江既導，江漢於是朝宗。七曜重新，天地以之貞觀。乃眷星紀，時惟國楨。定傾之碩略遐彰，蓋世之宏勳斯在。再造之始，大典將融。唐堯之光宅未遑，周武之下車興會。超於徽數，簡自聖心。遂命有司，擇日備禮，冊為吳越國王，賜金印玉冊。臨軒遣吏部侍郎李德休往行冊命，尚父守尚書令天下兵馬元帥如故。大矣哉若是之禮也！
昔武王問師尚父曰：「三皇五帝之道存乎？」師尚父曰「在丹書」。乃齋戒端冕西面，道丹書之言。武王拜而受之。此尚父之事也。《周禮》「王者以六轡禦天下」，又李固有言曰：「北斗為天之喉舌。」尚書亦天子之喉舌。令也者，總是六官，納於百揆，為大化之本，居會府之宗，此尚書令之職也。昔太公賜履，五侯九伯，實得征之。又授晉文大輅戎輅之服，彤弓玈弓之數，命之曰：「以綏四方，糺逖王慝。」此元帥之謂也。成王以周公為有勳勞於天下，封於曲阜。地方七百里，革車千乘。命之以禮樂旌旂，言廣魯於天下，此立國之道也。高皇漢法，無尺土之封，故大封同姓。又刑白馬為盟，有非漢世而王，天下共擊之，此重王之義也。有一人於此，人猶貴之，而五事在躬，四方拭目，名器莫之大也，功業莫之高也，人臣莫之比也，豈不謂非常之人，而有非常之事者乎？皇帝西京立議，北極居尊。執大象以臨人，宅中州而撫運。重熙累洽，端拱垂衣。恨七聖之迷途，未還淳樸。樂三王之無事，高謝干戈。而內注宸襟，遐思列土。坐明堂而布政，稱伯舅以圖勳。特下天書，遐頒驛騎。顯舉不名之典，愈宏敬老之文。王戴舜彌堅，尊周益至。苞茅縮酒，恒共於宮。葵藿向陽，不違於黃道。屬天禍吳越，疾在膏盲。未及浣腸之醫，遽聞含玉之賜。桑田忽變，悲夫橫海之鱗。霜露俄高，已失蟠桃之樹。嗚呼哀哉！薨於正寢之日，享年八十有一。理命諸子曰：「吾遭乾綱隳地之時，為雄豪所推服，奮臂起義，為國朝除暴亂，屢蒙以功進律，賜壤賜圭。天寵所臨，辭不獲命。至於憂愧在位，尊獎王室，不敢以貴驕人，不敢以功自伐，爾曹亦見之矣。且知足不辱，道宗明誡。吾謝之後，慎勿踵吾之跡，惟忠為令德，可以長有富貴。諸車服府舍有過制者，悉命撤去之，無存王庭之儀，當可奉而行也。」天子聞而歎悼之。以長興五年歲次甲午正月壬申朔十一日壬午，葬於吳越國杭州都督府安國縣衣錦鄉勳貴裏，禮也。

今復起雲麾鎮海鎮東等軍節度使新授守中書令元瓘，紀地四溟，麗天❥❥應龍得水，雕虎生風。❥引可大之年，聞詩聞禮。荀羨中書之歲，且公且侯。知機元悟於寶花，好德早承於良冶。雅通金匱，屢坐寅車。振妙算於中堅，遏驚飆於四面。英華外散，和順內凝。中嶽稱共降神，左氏書其有後。皇帝得之巨屏，既若長城。聞觸地以無容，念分閫而何寄。難❥❥❥制書，墨晉侯之斬縗。從魯公之金革，疇庸疏爵。仍正位於黃樞，移孝資忠。又增華於蒨旆，自天降命，延賞推恩。九霄之寵詔星飛，一境之歡聲雷動。今復起中吳建武等軍節度使檢校太尉兼中書令元尞，久臨❥部，克著嘉猷。雖情厚❥❥❥❥❥拘金阜。今起復靖海軍節度使檢校太傅元瓚，早秉圭符，遙分節鉞。方藉求瘼，難避奪情。並奕世勳名，同時將相。雖元成繼美，襲鳳詔以持衡。紀騭承家，賜雲屏而隔坐。未足多也，又何加焉。其紹續也又如此。至於立德立言，允文允武，宏五霸之略，垂萬世之❥❥❥❥❥遂道全經緯。英概必舉，振古莫儔，自列國以來，未有如吳越國王者矣。夫如是，則隘燕然之石，未可殫書。罄嶰穀之筠，不能盡紀。臣凝式胸中學淺，日下名輕。敘事多謝於子長，待詔有慚於徐樂。恭承睿旨，從事斯文。每懷響而必彈，庶為陵而更顯。雖五藏在地，終非吐鳳之詞。而百代可知，請俟獲麟之筆。謹為銘曰。
茫茫宇宙，悠悠帝先。成形在地，成象在天。有精有粹，為英為賢。復振勳烈，出正危顛。三辰不軌，四郊多壘。運否時屯，風飛雲起。鏌鏌耀耀，英豪自喜。始學龍韜，終惟虎視。時乃真王，出自軒皇。金玉蘊器，融結殊祥。奮臂有勇，其鋒莫當。知機應變，取亂侮亡。八都義舉，群凶膏斧。俾爾除殘，推我作主。失律斯凶，止戈為武。是曰壯師，信如是兩。漢宏興偽，董氏憑妖。徐約屭贔，薛朗咆虓。披攘蕩拂，果毅戎昭。魚爛於鼎，鳥焚其巢。明明天子，念動❥古。命為諸侯，分茅胙土。忠作唐臣，尊稱仲父。有赫旂常，無忝宗祖。累清多難，屢播奇功。既開赤社，亦賜彤弓。吳越全壤，齊晉舊風。千雲比峻，負海稱雄。年過八十，勢高二伯。乃子乃孫，羅旃設戟。惟天所相，不索而獲。亮此霸圖，光乎史冊。一寒一暑，如水斯傾。適來適去，孰肯忘情，香銷玉釜，露盡金莖。還茲厚穸，非復長生。縿幕晨張，塗車永去。劍履空存，杯盤不禦。今日豐碑，昔時棠樹。萬古千秋，凝陰宿露。
蔚，字德升，長安人。後唐莊宗伐蜀，詔令權領軍府事。晉天福中曆開封廣晉少尹。少帝嗣位，拜左散騎常侍，轉工部左右侍郎。開運初出為亳州防禦使，入為戶部侍郎。漢初拜御史中丞，轉兵部侍郎。周祖入立，遷太常卿。顯德二年卒，年七十一。
前朝改祖孝孫所定十二和之名，文舞曰「治安」之舞，武舞曰「振德」之舞。今請改「治安」為「政和」之舞，「振德」為「善勝」之舞。前朝改貞觀中二舞名，文舞曰「觀象」之舞，武舞曰「講功」之舞。今請改「觀象」為「崇德」之舞，「講功」為「象成」之舞。又議改十二成，今改為順。十二順，樂曲名。祭天神奏禋成，請改為昭順之樂。祭地祇奏順成，請改為寧順之樂。祭宗廟奏裕成，請改為肅順之樂。祭天地宗廟登歌奏肅成，今請改為感順之樂。皇帝臨軒奏政成，請改為治順之樂。王公出入奏弼成，請改為忠順之樂。皇帝食舉奏德成，請改為康順之樂。皇帝受朝皇後入宮奏慶成，請改為雍順之樂。皇太子軒懸出入奏允成，請改為溫順之樂。元日冬至皇帝禮會登歌奏慶成，請改為禮順之樂。郊廟俎入奏騂成，請改為禋順之樂。皇帝祭享酌獻讀祝及飲福受胙奏壽成，請改為福順之樂。梁武帝改九夏為十二雅，以協陽律陰呂十二管旋宮之義，祖孝孫改為十二和，開元中乃益三和，前朝去二和改一雅，今去雅，隻用十二順之曲。祭孔宣父齊太公廟降神奏師雅，請同用禮順之樂。三公升殿下階履行同用弼成，今請同用忠順之樂。享耤田同用寧順之樂。
知損，字化機，大梁人。少為藩鎮從事，入拜左補闕。晉天福中累遷右司郎中。漢初除左司郎中兼侍御史知雜事。周廣順中拜右諫議大夫，責授棣州司馬。世宗即位，除名配沙門島，卒於海中。
王昶僭逾名器，漫瀆朝廷。雖天罰之未行，在國章而當正。所頒命詔，過示寬恩。且匹夫犯法之贓，尚猶徵納。而遐裔不臣之物，豈可放還。伏請禁錮來人，籍沒綱運。
臣以前承禦劄，許進言者直書其闕，況臣在諫司，不敢避事。臣近聞眾議雲，國家將變鹽法，有司即欲宣行。竊以諸道所糶賣鹽，令逐處更添一倍，委州司量其屋宇均配，城內戶人，每歲勒兩限俵鹽，隨二稅納價。言之雖易，作之極難。此法若行，甚非穩便。然則曆代變法，先取其益國利人。前王開基，本在於安時恤物。設國無所益，人不聊生，斯乃害時之理昭然，變法之功何有。今添配鹽貨，資困弊者有二，作敗亂者有三。何則？念寰海烝民，屬梁朝季運。困之以兵革，重之以科徭。幾經宗社改更，刑法變換。地經百戰，往年之事力都無。室告九空，到處之鄉村未複。止於州城眾戶，所在貧乏者多。臣頻曾守職藩方，莫不詳觀利病。且常年城內居戶、例於屋稅請鹽。比其徵納之時，備見艱難之狀。以至須勞鞭樸，尚有逋懸。況所請之數甚微，應督之期猶失。若以逐州場院鹽貨，於合賣數增倍俵之，以稅錢均攤，則貧富高低而不等。以屋宇紐配，則盈虛剩少以難齊。於功罕全，與物為病。其資困弊者一也。逐處州府，必委官吏行之。官雖強明，而吏藏奸幸。斯蓋必然之理，可得而知。儻官乏能名，吏多欺詐，則力不足者，重傷於增配。家已給者，卻獲其輕均。是則率百姓而困國家，虐貧窮而由胥吏。其資困弊者二也。且諸州糶鹽收利，省司差官置場，所掌者國家之利權，安得假厚薄而輒廢。所立者國家之法制，豈可沿輕重而濫施。使四方之人，何以取則。聞一朝之令，孰不見疑。散利權於諸州，變鹽法於天下，俵給不均而民弊，徵催不便而民逃，國無利而喪權，民積困而失業，其作敗亂者一也。所在之處，多有土鹽。或煎而食之，或藏而貨之。流行既深，紊亂非細。如無告訐，莫得追尋。若配俵之權，憑於官吏，誡嚴之法，委自藩方，則民漸困以何辜，國轉虛而何利，其作敗亂者二也。天下鹽鐵，國家大權，當重慎於弛張，助國家之經費，喻河流之不竭，同嶽鎮以無傾。蓋轉運所引，行之如水。禁嚴其固，挺之若山。豈可緣支用而絕本源，為迫切而摧重大。權衡一失，整頓甚難。利害再思，辯明極易。是則民有害而可救，國無利而何圖，其作敗亂者三也。困弊敗亂，願陛下細而思之，審而行之。恐不宜以為常事而不軫聖慮也。大凡錢穀之利，隻以聚斂為能。至於度支之司，唯以濟辦為效。殊不知人心小失，所憂之事非常。王道大行，所悅之方蓋遠。
臣竊慮有司以配鹽事件，敷奏聖聰，必云「百姓賒得食鹽，半年然後納價。國家隨其二稅頭段，徵得鹽錢，場院既免遷延，官典更無逋欠。民獲其濟，國有所資」。臣請詰之，以解前說。且百姓窮困，十八九焉。或市肆經營，取錐刀宜利。至於日食鹽酪，辦即買之。偶或無錢，不妨淡食。今以半年鹽味，配給貧民。請歸其家，殆非所濟。當俵鹽之日，己不欣歡。及納價之時，可量困躓。複有稅租甚大，舍屋頗多，骨肉替零，家事牢落，官中以戶門而須配，本人懼條法以難辭，剩請官鹽，莫之為用，都徵省債，無足可償。以此通民，何州不有。以此編戶，何處不空。則是百姓因之逃亡，鹽鐵固所虧失。省司指本州本使，不管流移。州司追鄰人保人，須令攤配。如此則己傷殘而重困，未逋逃而複驅。益國濟民，其利安在？蠹時害政，不亦多乎？所司或對曰：「自古理民，有利則有害。當今贍國，不斂則不充。諫官祇以憂民為詞，不知經國之務。」臣請再詰，以證斯言。夫國家取利之方，王者安民之道，雖或甚利於國，微損於民，聖君尚以割股啗腹而為言，本固邦寧而垂誡，何況有甚害於物，而小益於時者乎？必欲糶賣鹽錢，須要倍於往日。唯宜減落鹽價，慎選場官。示諭諸州，峻整公法。凡經半課利，但令逐處較量。比及周正，必期集事。如糶賣倍於元數，課租濟於朝廷，則必授以殊資，別委主之重務。如或所賣不及於元數，所資不濟於朝廷，則必顯示斷懲，永更不令任使。既鹽價極輕，而鹽法甚重，則民間不犯，而貨易自通。州府以公家在心，場院以貞幹為事，自然國有其利，民無所傷。與夫配百姓而失經費之資，其利害懸於天壤矣。伏惟皇帝陛下每憂勤庶政，嚐諮訪群臣，當明君求諫之秋，是微列得言之日。
臣近自作補闕，擢❥員外，守刑法之司，非諫諍之任。雖越職幹議，典制固所不容，而為臣事君，聞見宜其無隱。臣晚於相國寺內，忽睹聚眾殺病瘦馬，或說奉旨宣賜。臣愚昧所見，竊有感傷。大凡天下耕牛，不可宰殺。有所犯者，罪在無赦。國家切有禁防，蓋以力耕為用。今之瘦馬，抑有前勞。是皆久曆戰征，備經辛苦。以致筋齒疏尨，飲齕細微，振奮莫能，廢損及此。當於佛寺被眾軍人以布巾蒙其頭，大錘其胸，及刳剝之際，為觀者所傷。方今時未銷兵，軍非厭馬。木曜方臨於鄭分，鑾輿暫幸於梁園。誠能回賜與之恩，亦憫傷之旨。矧複京師之內，不同營寨之中。況軍人米糧，無所乏缺。病馬肌肉，不濟京炮。伏望明敕所司，應有病散令宣賜要者任便喂養，顯示不殺之恩。念羸牛之力耕，猶存令式。恤老馬之苦戰，願立新規。臣謬列清朝，無裨聖運。苟有所見，合具上聞。
