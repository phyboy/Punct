從乂，周顯德二年官節度掌書記，試大理司直。

禹珪，字元錫，高密人。以五經中第，辟遼州倅。曆青鄆從事，轉潞並管記，累檢校至戶部郎中。漢祖鎮並門，奏為兼判。及即位，授中書侍郎平章事兼刑部尚書，加右僕射集賢殿大學士。少主時轉左僕射，入周守司空。世宗嗣位，封莒國公。顯德三年卒，年六十二。
太原故郡，大夏名封。郊野列於參墟，山川開於晉國。俗通馬首，坔管羊腸。稱號神京，實為樂土。皇朝鳳舉，三百年之遺跡尚存。聖祖龍飛，一千載之耿光斯應。士馬雄盛，井邑駢羅。語之八都，並為最也。而又俗敦釋教，重二乘方便之門。人貴善根，導五濁昏迷之性。金繩寶樹，雁塔蜂台。大有莊嚴，缽光像法。
據傳記，開化寺北齊文宣帝天保末年，鑿石通蹊，依山刻像，式揚震德，用鎮乾方。成招提之勝因，侔釋迦之真相。人皆回向，時湊福田。齊後主然油萬盆，光照宮內。仁壽元年，隋朝造大閣而庇尊像焉，仍改為淨明寺。洎唐高祖在藩邸時，至此寺瞻禮回，夜夢化佛滿空，毫光數丈。登極之後，複改為開化寺。後顯慶二年，高宗駕至，出左右行藏，資緡寶玉，崇嚴飾之。後會昌甲子歲，敕廢大閣，露尊像，雨滴風摧。僅六十載，化隨消長，道有汙隆，明矣。乾寧二年，武皇虎踞并州，龍潛晉水。遙奉擎天之業，克安在鎬之君。一境煙靜塵消，不修❥❥千里民和俗阜。正樂豐穰。或乃治兵，間修講武。上西山而指顧，[B18K] 北禮於慈悲。痛望真身，而受霜露。乃下令遺緇徒管內講化，計口隨年錢收數百千萬緡。更有自施信財者，不可勝計，複造大閣焉。時也擇班輸之物已豐多，斫徂徠之鬆材❥藏足。既當農隙，❥乃興工。❥役者荷鍤如雲，剡木者運斤震地。工無舍夜，人不知勞。自乙卯至己未，首尾五年，藎成大閣，兼裝佛像。厥功三十萬，❥所聚財盡矣。莫不獸簇千楹，星攢萬拱。榱題黮黝，階❥嶙峋。甍宇齊平，可下觀於岡險。❥扌閻偃闊，宜上摘於星辰。仰之彌高，觀之尤麗。萬人瞻仰，樹福於茲，至今五十載矣。
莫禁二鼠，日月般而年代移。❥從四蛇，高閣隳而聖儀毀。非國王大臣力，其可再修乎？遇北平王鎮臨之五年也，疆境乂安，人民豐足，衣錦而彰七德。玉帳論兵，出籌而蘊六奇。金台禮士，<矛逢>矠不舉，烽燧皆停。暇日遊西山，至開化寺焚香，見閣宇傾欹，佛像崩闕，乃言曰：「縱有僧灑掃供養，豈令人喜瞻禮乎？」遂舍俸錢，重修薦之。爰求郢匠，俾聚梓材。功用具充，役工畢至。是薦大閣五層一百三十間，並添換瓦木，文彩賁飾，及閤內尊像，沿寺功德，護法善神，塗金彩畫，大小鹹具，無不畢備。兼創造鬥帳四間，閣上二十四窗，竹網特蓋。行牆五間，並諸殿宇，一新其舊。及置閣上麻網一十五扇。蓋將己俸，不撓民財。況日給於米鹽，更時頒於賞勞。百工無怠，眾役惟勤。逾時而畢，重新鹿苑。載耀雞園，視高閣於淩雲。悉施藻繢，變顏於淨域。別顯相儀，浮柱霞棲。倔❥而生玉葉，飛梁虹指，岧嵽而在金田。美哉輪焉，煥乎盛矣。四人依仰，二眾焚修。實資奉福之因，允葉募緣之果。王視其功畢，大會沙門。慶讚而雷殷梵音，供養而雲籠香焰。成茲勝概，乃樹貞瑉。撰記仁祠，顏主擇。禹珪謬塵郗桂，獲廁庾蓬。隨簪玳以履珠，忽承明命。則援毫而滌硯，須抒謏聞。非敢虛詞，止書實錄。庶貽後代，以紀芳猷。大晉開運二年七月十三日記。
大丕山者，上摩乾象，下壓坤牛，左巨浸而右太行，誠為壯觀。南夷門而北大魏，最擅繁華。遐重昔人，能擢勝境，以茲山之足為佛足矣，以茲山之頂為佛頂焉。寺內有缺❥碑銘載相續日月，儼三十二相，亦四五百年。首蔟連珠，肩隈合璧。或孤鴻夜至，移雁塔而自❥方。六出朝飛，拔雪山而歸此處。神功捧護，巨靈措手以難開。佛力昭彰，秦後著鞭而不動。傍臨回漢，顯超岸於當時。俯瞰危峰，類投崖於今日。不待龍吟深穀，我有法雨而濟陳根。何須虎嘯深崖，我有惠風而吹昏垢。潛施殊福，溥及群生。雖日用不知，且人何以鄙。今皇帝均臨區宇，子視黎元。慮一夫不耕，天下有餒者。一婦不織，天下有寒者。向乃頒行天命，條貫僧居。有敕額者存，無敕額者廢。非輕釋氏，用誡遊民。勞哲後以去華，使空王之保大。茲寺也，詢諸耆老，唯曰「大丕」。蓋前古之寺名，非近年之敕額。如斯敷列，胡免廢停。我主公都尉指命僧徒，繕錄銘記。閱其狀跡，頗曆光陰。遽為奏陳，卻獲仍舊。寺主僧從超，住持甚久，焚禮甚精。初議毀除，鬱有白氎之歎。及聞存惜，為刊黃絹之辭。去非碑謝溲雞，文慚吐鳳。既高僧之固請，乃下筆以直書。庶紀厥由，終無革故。時大周顯德五年。

近制一月兩度入閣，五日一度起居。近年以來，入閣多廢，每遇朔望，下麵天顏。臣請命後朔望入閣，即從常禮。如不入閣，即請朔望日起居。冀麵聖顏，以伸誠敬。
國之造物，時惟用天。履在歲之窮紀，知層冰之腹堅。可以備用，淩人主焉。利黍以為薦，率司寒而是先。於是入坎[QVDC]，逾崢嶸。乍逼側以經險，複趑趄而不征。爽氣旁達，凝陰上清。始峨峨而不見，遽衝衝而有聲。是伐是取，登乎上京。候朝風而益壯，對夜月而俱明。崇淩既啟，陰井方渫。含聲色而轉深，拂霜威而逾潔。不劘不劂，如磋如切。掩下方以涸沍，匪上騰之發泄。方見象於為寒，且多驚於內熱。顧惟不佞，括結成性。彼蓄物以俟用，亦何異乎藏冰。將有冒於嚴凝，豈見遺於水鏡。
甲受業於乙，乃去乙之妻。同門以為失弟子之禮，郡欲科罪甲，雲行古之道也。所由不能定。
學以居士，人斯守業。曾射禦之必習，在師資而有敬。甲性匪生知，才殊特達。將祈代耕之祿，式執摳衣之訓。既而請益不倦，寧止於五經。廣業惟勤，實包乎六藝。庶將貽厥小學，冀亦臻夫大成。判孔氏之四科，登周官之一命。且猶父之禮，義固非經。從夫而尊，敬亦宜廣。厥妻雖忘於母訓，惟乙且豫於人師。縱鄰樹以致嫌，匪門生之或譴。何乃窺其家室，專務去彼。遂使老萊之婦，坐失齊眉之歡。買臣之妻，終成反目之恨。況人實有偶，甲則無良。訐以為直，嚐聞君子之惡。犯而不隱，乃昧事師之跡。失禮之告，誠為有孚。行古之道，未知其可。
遜，周顯德二年官秘書少監，貶蔡州別駕。清泰二年為右拾遺。
臣見上封事者，多不關時政得失。或以事不合已，或有位未及人。但欲虛鼓聲名，妄邀抽擢。全非切當，空事遊詞。數件之中，無一可取。不惟熒惑聖聽，兼屬侮慢朝綱。今後請除兩省官合上封事者，其別班除論本司公事外，請準太和二年敕，輪轉待制給事，合司封奏。大凡食祿之道，本在致君。不可獨善一身，歸惡萬乘。惜暫時之逆耳，貽他日之痛心。事切三思，理實不可。其切要言者，或居上情躭酒色，誌好畋遊，言動稍乖，理須論諍。職司其事，合在諫官。況陛下嗣位己來，憂勤庶政，鮮有過誤，無可陳論。朝廷班外之宜，職在禦史台。如有愆違，禦史彈糾。其餘鞫獄，自有法司。事若有違，他自論奏。此外越局言事，並望寢停。
載，字仲熙，北燕人。周廣順初舉進士，授校書郎直史館。再遷監察御史，拜水部員外郎知制誥，遷翰林學士。卒年三十六歲。

長山滄滄，淄水湯湯。哲人之生，逢時會昌。哲人之逝，魂遊舊鄉。高山兮峨峨，逝水兮驚波。❥而❥死❥❥❥❥❥❥❥❥❥❥。山有頹阪，水有高岸。人何世而弗新，善有名兮獨遠。猗歟公兮，時用丕顯。
呂澄贓賂事發，因鎮將上論，乞取之贓，又無文簿。鎮將遍下鄉村勘問，又無人戶姓名。積數雖多，未嚐正格。量其情狀，難逭刑章。
勵，開封人。周顯德元年官侍御史知雜事。入宋，遷尚書膳部員外郎廣南轉運使。
竊見潁州為天中節放見禁罪人，伏以祝萬壽之延洪，但要齋心潔懇。臨一州之生聚，當思共理分憂。且見禁罪人，或幹格法，或因劫盜，或是爭論，各有科條，須分曲直。若負罪者獲免，即銜冤者莫伸。此時不有發明，諸處便成流例。直恐每逢慶節，擅放縲徒。豈止惠奸，深為長惡。望行止絕，免紊章程。
夫月滿則虧，日平則昃。盛衰之道，古今而同也。其有秀而不實者，得無痛乎？夫人徐氏，其先東海人也。粵以元元降聖，盤條仙樹之端。洎唐後啟圖，析派天潢之側。龍飛鳳翥，殷鼎❥壇。閥鬩勳賢，無出其右。官諱訶任省營田隊夫人媸渤海❥吳皓仆射❥宣賜褐裳之管轄營田隊務文華擅美，器宇宏深。夙嫻❥悌之規，扌冗見熹之色。百行之美，實無闕焉。悲娶❥❥一卒九乎三紀何期。隙駟難追，遊波莫遏。享年五十有六。偶暫攝調❥❥❥於顯德三年歲在丙辰九月庚寅朔五日甲❥寢疾殞於吳縣令德鄉之私第也。❥❥夫人有子六人。長曰承嗣，效❥衙內直番隊充副將。次曰承寵，係營田甲將。次承鄴，營田副將。次五兒、滿兒、淡，幼稚未效職員。有女三人。長曰十八娘，聘於金氏。次曰十九娘，在室未從伉儷。次廿娘，舍棄俗華，以投金地於福田寺，慕貞堅守緇門，精專戒行。子婿一人，金氏宏綰。新婦二人，長曰沈氏，次曰曹氏。嗚呼！封樹告期，龜莢葉吉。以十月庚申十四日癸酉，窆於吳縣胥鄉台尚書裏闔閭城西去祔五十餘裏先祖瑩之側，禮也。特恐天地長久，陵穀變遷，令嗣號訴，願勒貞石以誌於墓。潯忝獲知音，得不涕泗揮毫，敘錄其實而為之銘曰：
委質荒漢，凝神上仙。繞繞二界，茫茫九泉。遠岫煙暝，高空月懸。聲沉永矣，鬆價蕭然。
太宗已定天下，而高祖己登九五矣。太宗於閭閻疾瘼，幹戈勤勞，且盡知之。於仁義之治，興大平極治之功，容或有未究焉耳。既作文學館，延四方英俊，講貫繹，薰陶耳目者，莫非帝王之事。彼十八登瀛人，必曰為如是事而治，為如是事而亂。以太宗之明，刻記於心，肯圖衰亂乎？一意於求治而已。仁爐義韝，道新德火。日往月來，就聖神之模。其為宗廟社稷生靈者，炳焉與三代無以異矣。故太宗之功烈，自漢高以降，莫之與敵，十八人之力也。
樸，字文伯，東平人。漢乾祐中舉進士，授校書郎。周顯德初累拜左散騎常侍，充端明殿學士。三年征淮，以為東京副留守。還拜戶部侍郎樞密副使，遷樞密使檢校太保。四年再征淮，兼東京留守。六年卒，四十五，贈侍中。
臣聞聖人之作也，在乎知天人之變者也。人情之動，則可以言知之。天道之動，則當以數知之。數之為用也，聖人以之觀天道焉。歲月日時，由斯而成。陰陽寒暑，由斯而節。四方之政，由斯而行。夫為國家者，履端立極，必體其元。布政考績，必因其歲。禮動樂舉，必正其朔。三農百工，必授其時。五刑九伐，必順其氣。庶務有為，必從其日月。六籍宗之為大典，百王執之為要道。是以聖人受命，必治曆數。故得五紀有常度，庶徵有常應，正朔行之於天下也。自唐而下，凡曆數朝，亂日失天，垂將百載。天之曆數，汨陳而已矣。
今升下順考古道，寅畏上天。谘詢庶官，振舉墜典。以臣薄遊曲藝，常涉舊史。遂降述作之命，俾究迎推之要。雖非能者，敢不奉詔。乃包萬象以為法，齊七政以立元。測圭箭以候氣，審朓朒以定朔。明九道以步月，校遲疾以推星。考黃道之斜正，辨在勢之升降，而交蝕詳焉。夫立天之道，曰陰與陽。陰陽各有數，合則化成矣。陽之策三十六，陰之策二十四。奇偶相命，兩陽三陰，同得七十二，同則陰陽之數合。七十二者，化成之數也。化成則謂之五行之數。五行得期之數，過者謂之氣盈，不及謂之朔虛。至於應變分用，無所不通，所謂包象矣。故以七十二為經法。經者，常也，常用之法也。百者，數之節也。隨法進退，不失舊位，故謂之通法。以通法進經法，得七千二百，謂之統法，自元入經，先用此法，統曆之諸法也。以通法進統法，得七十二萬。氣朔之下，收分必盡，謂之全率。以通法進全率，得七千二百萬，謂之大率，而元紀生焉。元者，歲月日時皆甲子，月日五星，合在子正之宿。當盈縮先後之中，所謂七政齊矣。古之植圭於陽城者，以其近洛故也。蓋尚慊其中，乃在洛之東偏。開元十二年，遣使天下候影，南距林邑國，北距橫野軍中，得浚儀之嶽台，應南北弦居地之中。皇家建國，定都於梁。今樹圭置箭，測嶽台晷漏以為中數。晷漏正，則日之所至，氣之所應得之矣。
日月皆有盈縮，日盈月縮，則後中而朔。月盈日縮，則先中而朔。自古朓朒之法，率皆平行之數。入曆既有前次，而又衰稍。不論皇極舊術，則迂回而難用。降及諸曆，則疏遠而多失。今以月離朓朒，隨曆校定日躔。朓朒臨用，加減所得者，入曆定日也。一日之中，分為九限。逐限損益，衰稍有倫。朓朒之法，可謂審矣。赤道者，天之紘帶也。其勢圓而平，紀宿度之常數焉。黃道者，日軌也。其半在道內，半在赤道外。去赤道極遠二十四度，當與赤道交，則其勢斜。當去赤道遠，則其勢直。當斜則日行宜遲，當直則日行宜速。故二分前後加其度，二至前後減其度。九道者月軌也，其半在黃道內，半在黃道外。去黃道極遠六度，出黃道謂之正交，入黃道謂之中交。若正交在秋分之宿，中交在春分之宿，則比黃道益斜。若正交在春分之宿，中交在秋分之宿，則比黃道反直。若正交中交在二至之宿，則其勢差斜。故較去二至二分遠近，以考斜正，乃得加減之數。自古雖有九道之說，蓋亦知而未詳，空有祖述之文，全無推步之用。今以黃道一周，分為八節，一節之中，分用九道。盡七十二道，而複使日月二軌，無所隱其斜正之勢焉。九道之法，可謂明矣。星之行也，近日而疾。遠日而遲，去日極遠，勢盡而留。自古諸曆，分段失實，隆降無準。今日行分尚多，次日便留。自留而退，唯用平行。仍以入段行度為入曆之數，皆非本理，遂至乖戾。今校定逐日行分積，逐日行分積以為變段，於是自疾而漸遲，勢盡而留。自留而行，亦積微而後多。別立諸段變曆，以推變差。俾諸段變差，際會相合，星之遲疾，可得而知之矣。自古相傅，皆謂去交十五度以下，則日月有蝕。殊不知日月之相掩，與暗虛之所射，其理有異焉。今以日月經度之大小，較去交之遠近，以黃道之斜正，天勢之升降，度仰視旁視之分數，則交虧得其實矣。乃以一篇步日，一篇步月，一篇步星。（案：以下脫一篇。步發斂五字下雲以卦候沒滅為之下篇者，言為步發斂之下篇。歐陽史約其文稱謹以步日、步月、步星、步發斂為四篇是也）以卦候沒滅為之下篇，都四篇。為曆經一卷，曆十一卷，草三卷，顯德三年七政細行曆一卷。臣檢討先代圖籍，今古曆書，皆無蝕神首尾之文，蓋天竺胡僧之妖說也。近自司天卜祝小術不能舉其大體，遂為等接之法。蓋從假用以求徑捷，於是乎交有逆行之數，後學者不能詳知，便言曆者有九道，以為注曆之恒式，今並削而去之。
昔在唐堯，欽若昊天。陛下親降聖謨，考曆象日月星辰，唐堯之道也。其曆謹以顯德欽天為名，天道元遠，非微臣之民盡知。但竭兩端，以奉明詔。疏略乖謬，甘俟罪戾。
夫樂作於人心，成聲於物。聲氣既和，反感於人心者也。所假之物，大小有數，九者成數也。是以黃帝吹九寸之管，得黃鍾之聲，為樂之端也。半之清聲也，倍之緩聲也，三分其一以損益之，相生之聲也。十二變而複，黃鍾之總數也，乃命之曰十二律。旋迭為均，均有七調，合八十四調。播之於八音，著之於歌頌。宗周而上，率由斯道。自秦而下，旋宮聲廢。洎東漢雖有太子丞鮑鄴興之，人亡而政息，無嗣續之者。漢至隋垂十代，凡數百年，所存者黃鍾之宮一調而已。十二律中，惟用七聲。其餘五律，謂之啞鍾，蓋不用故也。
唐太宗複古道，乃用祖孝孫、張文收考正雅樂，而旋宮八十四調，複見於時。在懸之器，方無啞者。安史之亂，京都為墟，器之與工，十不存一。所用歌奏，漸多紕繆。逮乎黃巢之餘，工器都盡，購募不獲，文記亦亡。集官詳酌，終不知其制度。時有太常博士殷盈孫，案《周官·考工記》之文，鑄鎛鍾十二，編鍾二百四十，處士蕭承訓校定石磬，今之在懸者是也。雖有樂器之狀，殊無相應之和。逮乎朱梁後唐，曆晉與漢，皆享國不遠，未暇及於禮樂，以至於十二鎛鍾，不問聲律宮商，但循還而擊。編鍾編磬，徒懸而已。絲竹匏土，僅有七聲。作黃鍾之宮一調，亦不和備。其餘八十三調，於是乎泯絕。樂之缺壞，無甚於今。
陛下天縱文武，奄宅中區。思複三代之風，臨視樂懸，親自考聽，知其亡失。深動上心，乃命中書舍人竇儼參詳太常樂。事不逾月，調品八音，粗加和會。以臣嚐學律曆，宣示古今樂錄，令臣討論。臣雖不敏，敢不奉詔。遂以周法以黍校定尺度，長九寸，虛徑三分，為黃鍾之管，與見在黃鍾之聲相應。以上下相生之法推之，得十二律管，以為眾管互吹，用聲不便。乃作律準十三弦宣聲，長九尺，張弦各加黃鍾之聲。以第八弦六尺設柱為林鍾，第三弦八尺設柱為太蔟，第十弦五尺三寸四分設柱為南呂，第五弦七尺一寸三分設柱為姑洗，第十二弦四尺七寸五分設柱為應鍾，第七弦六尺三寸三分設柱為蕤賓，第二弦八尺四寸四分設柱為大呂，第九弦五尺六寸三分設柱為夷則，第四弦七尺五寸一分設柱為夾鍾，第十一弦五尺一分設柱為無射，第六弦六尺六寸八分設柱為中呂，第十三弦四尺五寸設柱為黃鍾之清聲。十二律中，旋用七聲為均。為均之主者宮也，徵商羽角，變宮變徵次焉。發其均主之聲，歸乎本音之律，七聲迭應而不亂，乃成其調。均有七調，聲有十二均，合八十四調。歌奏之曲，由之出焉。
伏以旋宮之聲久絕，一日而補出，臣獨見恐未詳悉，望集百官及內外知音者，校其得失，然後依調制曲。八十四調曲有數百，見存者九曲而已，皆謂之黃鍾之宮。今詳其音數，內三曲即是黃鍾宮聲，其餘六曲，錯雜諸調，蓋傳習之誤也。唐初雖有旋宮之樂，至於用曲，多與禮文相違。既不敢用唐為則，臣又懵學獨力，未能備究古今，亦望集多聞知禮文者，上本古曲，下順常道，定其義理。於何月行何禮，合用何調何曲，聲數長短，幾變幾成，議定而制曲，方可久長行用。所補雅樂旋宮八十四調，並所定尺。所吹黃鍾管，所作律準，謹同上進。
唐失道而失吳、蜀，晉失道而失幽、並。觀所以失之由，知所以平之術。當失之時，君暗政亂，兵驕民困。近者奸於內，遠者叛於外。小不制而至於僭，大不制而至於濫。天下離心，人不用命。吳蜀乘其亂而竊其號，幽並乘其間而據其地。平之之說，在乎反唐晉之失而已。必先進賢退不肖，以清其時。用能去不能，以審其材。恩信號令，以結其心。賞功罰罪，以盡其力。恭儉節用，以豐其財。徭役以時，以阜其民。俟其倉廩實，器用備，人可用而舉之。彼方之民，知我政化大行，上下同心，力強財足，人安將和，有必取之勢，則知彼情狀者，願為之間諜，知彼山川者，願為之先導。彼民與此民之心同，是與天意同。與天意同，則無不成之功。攻取之道，從易者始。當今惟吳易圖。東至海，南至江，可撓之地二千里，從少備處先撓之。備東則撓西，備西則撓東。彼必奔走以救其弊。奔走之間，可以知彼之虛實，眾之強弱。攻虛擊弱，則所向無前矣。勿大舉，但以輕兵撓之。彼人怯弱，知我入其地，必大發以來應。數大發，則民困而國竭。一不大發，則我獲其利。彼竭我利，則江北諸州，皆國家之所有也。既得江北，則用彼之民，揚我之兵，江之南亦不難平也。如此則用力少而收功多。得吳則桂、廣皆為內臣，岷蜀則飛書而召之。如不至，則四面並進，席卷而蜀平矣。吳蜀平，幽可望風而至。唯並必死之寇，不可以恩信誘，必須以強兵攻。力己竭，氣已喪，不足以為邊患，可為後圖。方今兵力精練，器用具備，群下知法，諸將用命。一稔之後，可以平邊。臣書生也，不足以講大事。至於不達大體，不合機變，惟陛下寬之。
至神無體，妙萬物以為體。至道無方，鼓萬物以為用。故渾淪未判，一氣湛然。太極才分，三才備位。是以陰陽無私，順萬物之理以生之。天地無為，輔萬物之性以成之。夫人生居天地之中，雖稟五行之英，為萬物之秀者，其形未兆，其體未分。即夙具其美惡，蘊其吉凶。故其生也，天地豈容巧於其間哉！莫非順其世，循其理，輔其自然而已。故夙積其善，則賦其形美而畀福祿。素積其惡，則流其質凶而處夭賤。此其灼然可知，其確然不易也。是以古之賢聖，察其人則觀其形，觀其形則知其性，知其性則盡知其心，知其心則知其道。觀形則善惡分，識性則吉凶著。且伏羲日角，黃帝龍顏，舜目重瞳，文王四乳，斯皆古之瑞相，見之間降之聖人也。其諸賢愚修短，猶之指掌。微毫絲末，豈得逃乎？故相論形神之術，自此而興焉。其來極多，其論至冗。許負袁天綱陶隱居李淳風之後，不可勝計。然皆窮幽探賾，得之至妙。其或紊亂所說，或異或同，至使學者不能貫於一致。餘自稚歲，潛心於此。考古驗今，無不徵效。遂特離林屋洞，下山三載，遍搜古今，考之極元者，集成一家之書，目之曰《太清神鑒》，以其至大至明，形無不鑒。至清至瑩，象無不分。然未足奪天地賦形之機，亦可盡人之性情耳。謹序。
