維丙戌之歲，仲商之月，又十六日。嗚呼！我先伯父長官遘疾傾殂於故裏，以❥月十四日，攢塗於正寢。欲詢逾月之制，得以送終。繼逢逐鹿之秋，未遑安厝。綿聯歲序，可得而知。粵有朝議郎試大理評事前行鄚州鄚縣令兼侍禦史賜緋魚袋慎奇光祿大夫守刑部尚書行禦史中丞上柱國陳留縣開國伯食邑一千五百戶錄讜，即長官之弟❥侄也。念深同氣，痛切嚴書。因感義於鶺鴒，遂撫心於霜露。特齎餘俸，卜葬先靈。乃謂諸侄孫曰：「方今海宇寧謐，三農告隙。俾營遠日之禮，貴就葉龜之吉。若非刊勒，莫紀聲容。其所誌銘，汝當論撰。罔遺其善，弗虛其美。」魯仰奉明誨，難愧匪詞。追往質今，對揚實錄，謹敘。
長官姓邊諱敏，字德成，其先陳留人也。本支百世，代不乏賢。或魚符而列職，或墨綬以聯芳。王父諱行存，順州司馬。神情磊落，間氣深沉。抱瑰偉之奇才，蘊中和之至德。妥鍾厥後，實曰俊明。烈考諱承遇，任邱令。孝治承家，溫恭秉性。蒞事每勤於夙夜，臨民恒示於愛威。而教彼子孫，備有趨庭之訓。敬其祖禰，必勤薦享之儀。先妣太夫人太原郡王氏，天資益秀，婦道彌芳。含茲淑善之風，終啟繁昌之允。恭惟長官英姿倜儻，偉量恢宏。辭才則賈馬無稱，孝敬乃曾顏讓美。當未登顯仕，恒奉溫清。見喜色以問安，露憂容而侍疾。身能禮樂，性存典墳。爰從赴聘於招弓，便可分榮於宰字，擢為高陽縣令。蒞政之後，嘉聞允彰。單父臨民，綽有七絲之詠。中牟作宰，不無三異之稱。及罷任之初，未及逾載，而除官路縣，複起頌聲。屏宣臥虎之威，廳集巢鳩之美。立言必雅，莫常顯已所長。用意絕私，未可屈人之短。大小之物，罔不躬決。聞望俱高，位祿已重。賦潘嶽閑居之詠，起陶潛歸去之思。固罷厥官，卻訪田裏。豈謂景福未終，昊天不祐。碧落之孤雲易失，風窗之短焰難停。曆任三十年，享壽五十八。我伯母平昌郡孟氏，亦以不登遐壽，奄逝流光。貞魂諒合於延年，青骨同安於蒿裏。有子四人。長日照，故幽都府永清縣令。鬆筠定操，金玉溫身。方傳襲慶之榮，俄遘涉洹之夢。次日隱，前攝鄭州長史。仁義兼資，溫恭有譽。守其祭祀，不怠厥初。次曰延徽，以積慶韞光，未趨顯仕而歿。幼子商裔，運州左都押衙。以職居鄉外，身列陪臣。空深怙恃之思，莫奉鬆楸之禮。孫子六人：讓能、去非、光乂、霸孫、嵐孫、天留，並謙衝立誌，詩禮飭身。鹹懷踵慶之風，大有興宗之譽。孫女三人：義姐、王師、小姐，或訖有絲蘿，或年才齠齒，克著雍容之德，允守貞順之規。於戲！生而無過，歿而有後者，其為長❥❥幼❥❥❥❥❥不歌舂杵不鳴，歸墟也❥連車乃鄧梁之❥贈吊有❥則金張之絲，以庚申年十一月廿四日，安神於任邱縣長邱鄉孝慈裏靖隧先墳之次，禮也。靈而駕野，丹懸空。爰開烏兆之塋，實掩賢英之墓。恭承日照嚴旨，謹作銘雲。
博哉貴胄，踵慶於門。山河其度，金玉其身。蘊十善道，為百里君。立功於國，流愛於民。豈期遘禍，一旦歸魂。委宅幽壤，慮謝音塵。爰刊貞琬，紀錄其勤。日往月來兮良銘此地，付子孫兮傳揚兮萬春。
四海之廣，萬歲之眾，雖堯舜不能獨治，必擇人而任之。今陛下以一身親之，天下不謂陛下聰明睿智，足以兼百官之任，皆言陛下偏迫疑忌，舉不信群臣耳。不若選能知人公正者以為宰相，能愛民聽訟者以為守令，能豐財足用者使掌金穀，能原情守法者使掌刑獄。陛下但垂拱明堂，視其功過而賞罰之。天下何憂不治，何必降君尊而代臣職，屈貴位而親賤事，無乃失為政之本乎？
益，汾州平遙人。唐光化中隸李克用麾下，天成中累授費州刺史。應順初加西面行營都巡檢使。晉初領光州防禦使，改河陽三城節度，充鄴都行營都虞候，移鎮潞州。天福四年遷武寧軍節度同平章事，五年徙鎮泰州，充西面都部署，遷河中尹護國軍節度。契丹入汴，授鳳翔節度。漢祖即位，加兼侍中。乾祐中授開封尹，兼中書令，封魯國公。周廣順初封楚國公，改太子太師，又改封齊國公。顯德元年致仕。入宋，乾德三年卒。
伏自收複汜水關日，以逆賊張從賓於莊宗舊蓋亭子上與官軍鬥敵。臣以為莊宗曆數雖謝，精爽猶存。願靜妖氛，特立祠廟。果應虔禱，尋獲關防。臣欲排此瓦木，往就修營。
臣頃歲曾為偏將，往伐叛逆，有願如範延光歸降，兵無血刃，即於招討使楊光遠中軍寨建一佛刹。自後延光果能歸款。克契發心，光遠尋施錢三百貫文，與臣共力營葺。今修成天王院一所，乞賜名額。
儀，字可象，薊州漁陽人。晉天福中舉進士，漢初召為左補闕禮部員外郎。周廣順中累遷儀部侍郎，拜端明殿學士，判河南府兼知西京留守事。恭帝即位，遷兵部侍郎。入宋，乾德四年卒。
伏以朝廷設科，比來取藝，州府貢士，祇合薦能。爰因近年，頗隳舊制。其舉子之弊也，多是才謀習業，便切幹名。周儀未詳，赴三禮之舉。公穀不究，應三傳之科。經學則偏試帖由，進士則鮮通經義。取解之處，譸張妄說於辛勤，到京之時，奔競惟求於舊托。其舉送之弊也，多是明知荒淺，具委凶粗。新差考試之官，利其情禮之物。雖所取無幾，實啟幸非輕，凡對問題，任從同議。謾鑿通而鑿否，了無去以無留。惟徇人情，僅同兒戲。致令至時就試，不下三千。每歲登科，罕逾一百。假使無添而漸放，約須畢世而方周。乃知難其舉則至公而有益於人，易其來則小惠而無實於事。有益者知濫進不得，必致精勤。無實者欲多放無能，虛令來往。且明經所業，包在諸科，近間應者漸多，其研精者益少。又今之童子，比號神童，既幼稚之年，稟神異之性，語言辨慧，精采英奇，出於自然，有則可舉。竊聞近日，實異於斯。抑嬉戲之心，教念誦之語。斷其日月，委以師資。限隔而遊思不容，仆抶而痛楚多及。孩童之意，本未有知，父母之情，恐或不忍。而複省試之際，歲數難知。或念誦分明，則年貌稍過。或年貌適中，則念誦未精。及有司之去留多，家人之訴訟伏。況晉朝之日，罷此三科，年代非遙，敕又見在。今宜厘革，別俾進修。臣謬以非才，獲承此任。本重難而為最，複遺闕以相仍。虔奉敕文，重令條奏。或從長而仍舊，亦因弊以改為。上副聖情，廣遵公道。除依舊格敕施行外，其明經童子。請卻依晉天福五年敕停罷，任改就別科赴舉。其進士請今後省卷，限納五卷已上，於中須有詩、賦、論各一卷，餘外雜文歌篇，並許同納，祇不得有神道碑誌文之類。其帖經對義，並須實考，通三已上為合格。將來卻複晝試，候考試終場，其不及第人，以文藝優劣定為五等。取文字乖舛、詞理紕繆最甚者為第五等殿五舉，其次者為第四等殿三舉，以次稍優者為第三第二第一等，並許次年赴舉。三禮請今後解試省試，第一場《禮記》，第二場《周禮》，第三場《儀禮》，三傳第一場《左氏》，第二場《公羊》，第三場《穀梁》，並終而複始。學究請今後《周易》《尚書》並為一科每經對墨義三十道，仍問經考試。《毛詩》依舊為一科，對墨義六十道。及第後請並鹹為上選，集諸科舉人所對策問，或不應問曰詞理乖錯者，並當駁落。其諸科舉人，請第一場十否者殿五舉，第二場三場十否者殿三舉，其三場內有九否者並殿一舉。其進士及諸科所殿舉數，並於所試卷子上朱書封送中書門下，請行指揮。及罪發解試官監官等，其監官試官如受取解人情禮財物，請今後並準枉法贓論。又進士以德行為基，文章為業，苟容欺詐，何稱科名。近年場中，多有詐偽。托他人之述作，竊自己之聲光。用此麵欺，將為身計。宜加條約，以誡輕浮。今後如有倩人述作文字應舉者，許人告言，送本處色役，永不得仕進。又切覽唐書，見穆宗朝禮部侍郎王起奏，所試貢舉人試訖，申送中書，候覆訖下當司，然後大字放榜。是時從之。臣欲請將來考試及第進士，先具姓名雜文申送中書，奏覆訖下當司，與諸科一齊放榜。
光範，字子儀，并州陽曲人。後唐天成二年起家榆次令，召為殿中丞。長興四年改太常丞。晉天福中累遷光祿少卿。少帝即位，拜右諫議大夫，改給事中。開運元年權知鄭州，二年入為樞密直學士，拜尚書禮部侍郎知制誥，充翰林學士。漢初改檢校刑部尚書衛尉卿。周廣順初出知陳州，遷秘書監，召拜御史中丞，復為禮部侍郎。世宗即位，改刑部侍郎，遷戶部。入宋，開寶四年卒。
臣聞太宗有言曰：「朕居深宮之中，視聽不能及遠，所委者惟都督刺史。」則知此官，實係治亂，本須得人。臣竊見今之刺史，或因緣世祿，或貢奉家財，或微立軍功，或但詢官序，實恐撫民寡術，抑貪吏以無方。以此牧民，而望民安，未可得也。特乞除此舊訛，委其能吏，將袪民病，永召時和。
玭，澶州人。晉天福中補集賢小史，累遷秦、成、階等州觀察判官。後以城降周，顯德初授郢州刺史，曆汝、密、澤三州刺史。入宋，累官左監門衛大將軍。太平興國三年卒。
處士諱高，字崇景。其先北海郡人，枝派清邊，不可殫言。上因官從職，遷為越州諸暨靈泉之裏人也。曾皇父諱朝，皇父諱霞，皇考諱防。清崇道德，風月怡情，皆沒跡雲端，世推之上也。處士才鋒韞銳，仁海凝波。不重百辟之榮，而嗜寸陰之道。見一善而忘百非，洞施恩而不念報。滔滔為冠世媒階，蕩蕩作後來梁櫓，何期覆載興否。三清晦明，淑人君子，胡不萬齡！處士芳壽，不惑之歲未升，壯室之年有五。以中和三年歲次癸卯秋九月甲子朔十九日壬午之辰，天降深祟，魂沉逝流，遂奄終於後流私第。嗣子三男二女，孟曰崔婆，仲曰部啉，皆當齔歲，禮義未分。扶柩啞嘔，孰不傷憫。痛哉！季子董婆，繈負懷抱，倚廬之門，運業何因，終天之苦。長女娉，受周氏禮，未及歸。幼女齒未及笄，遽遭酷罰。夫人清河張氏，孀情慘裂，涕泗交凝。笄纚無光，蓬鬢髽首。泣青萍之去跡，哭綠綺之斷弦。夫人遂抑哀整容，鹹告兒女曰：「禮難可逾，吉擇日月，善卜名原。以年冬十月甲午朔廿七日庚申，將窆於石解皇父之塋右壬首之墳原，禮也。」虞以日居月諸，山穀渝變，哀告請銘。比宿契金石，敢慚瑣才，掩涕握管，而為銘曰：
蕣之華，蜉之遊，石之火，水之漚。四之質，難久留。尊道德，洞仁義，望長材，成大器。孰知天，興禍至，醴泉竭，德星墜。女未歸，男尚稚，孀妻房，冷秋水。睹遺蹤，逗雙淚，宿何緣，無終始。泣告餘，請銘誌。
昉，字明遠，深州饒陽人。漢乾祐中進士，曆集賢殿修撰。周顯德二年擢主客員外郎知制誥集賢殿直學士，四年加史館修撰，遷屯田郎中翰林學士。入宋，累官中書侍郎平章事。至道二年卒。
降婁魯之分，濟河惟兗州。大野既荒，西狩獲麟之地。崇山作鎮，東溟見日之峰。郡國已來，土賦稱大。舊制非便，必惟具新。蓋民眾吏少，則奸易生。治稱任平，則時克乂。皇朝建濟州於钜野縣，猶魏室分厭次為樂陵郡耶。我太祖聖神恭肅文武孝皇帝，發天機，張地紀，皇建丕祚，帝於萬邦。不枉政以厚民生，不克法以重民命。以為分是理，頒是條，施之一方而用寧，通之四海而不泥者，其惟良二千石乎？故所選牧守，鹹用賢能。得人者昌，於斯為盛。今皇帝嗣守洪業，光揚聖謨。率勤儉為天下先，惟幾微成天下務。所謂皇王綱統之道明矣，邦國紀律之務成矣。而研核精煉，日不暇給，以戒弛墮之患。所謂視聽聰明之德充矣，內外上下之情通矣。而啟迪開納，國無留事，以防壅塞之弊。凡軍國機要，刑政樞務，事無巨細，必詳於聽覽。凡公侯卿士，牧伯長史，任無重輕，必考其才器。是以設爵愈重，分職愈精。人人自謂我民康，家家自謂我土樂。
粵嗣位元年冬十月，詔以前趙州刺史任公檢校太保牧於濟。濟新造之郡也，麟州之名，其廢已久。歲月差遠，土風浸醨。民忘其歸，或肆為梗。重以控地既大，苞荒用遐。山幽藪深，亡命攸萃。灌莽悉伏戎之地，萑蒲為聚盜之資。妖以人興，嘯召或成於風雨。法由貪弊，羈縻遂至於逋逃。良田有蟊，實害嘉穀。惟夫年號豐稔，時無劄瘥。滯穗餘糧，棲偃於千畝。京倉坻庾，阜衍於九年。猶或脅遊惰之夫，釋耒耜之用，鉤鋤弦木，竊弄於鄉閭之間，矧饑沴之歲乎？至乃野無戰血，天藏殺機。鞏甲雕戈，戢鋒芒於武庫。庸租井賦，緩征督於鄉胥。尚或誘輕生之民，聚無賴之族，巢梟穴狡竊發於海溟之中，矧兵革之際乎？民既病而疇思其治，醫雖良而藥或未工。蓋用有所長，才難求備。文吏束名教之檢，則必曰導之以德。盜用侮而益暴，法家持剛猛之折，則必曰齊之以刑，盜用駭而彌逸。自非文武兼資之用，英雄斷制之才，蒞是任而居是邦者，厥惟艱哉。公天授將才，生知理本。以戰則勝，元機出應變之先。以化則孚，心術同希微之表。抗一旅而戾止，撫萬室以瞻言。以為川壅汙潢，利源派而當宜浚畝。田荒藨蓘，樹嘉苗而必極芟夷。於是令以先庚，申之後甲。介馬負先馳之勇，陰門提夜出之兵。獵叢社以平妖，盡誅其類。狩平林而得貐，悉伏其辜。狂童震驚，四野竦駭。狼心盡革，民患皆除。乃峻以堤防，敜其[QVDC]阱。決獄盡疏其留滯，窮源用滌其瑕疵。分命鄉民，設其警候。伏乙夜以蒐慝，扼衝途而伺奸。盜跡之來，若罹量畢。申命降寇，招其叛徒。恩信著用，以結其心。攝伏羈留，以杜其變。盜意之改，若愈膏肓。非夫術以變通，奸由惠照。太阿所擊，刜洪鍾而不留。玉弩載張，應靈機而自發。其孰能如此耶？
甚矣哉！除盜之難，其來有素。中古澆漓之後，群心變詐之興。縱燎夷荒，或敗蕭蘭之秀。尋柯伐蠹，因傷杞梓之材。唯賢者之用心，則是非而無混。故公嫉盜之意切，而誅盜之令嚴。去盜之術行，而屏盜之譽顯。夫盜既去矣，民將息矣，然後緩之以約束，寬之以法令，養之以惠愛，勸之以禮讓，化之無或戾，信之無或欺，則龔黃之風，彼亦奚尚。是以黃發鮐背之叟，農工商賈之類，含哺而嬉，既舞且詠。以為康莊播頌，雖昭盛德之容，琬炎裁碑，宜耀披文之質。郡將官吏，唱言僉同，乃詣闕上陳，願塞群望。帝用嘉許，綸言式敷。詔左拾遺李昉，俾文其事，以述濟民之請。微臣不才，孤奉明旨，揣闔秘思，懼遺休聲，稱實課虛，斯謂無愧。而太史氏紀功臣之績雲。公名漢權，蜀國人也。以武略事累朝，以戰功登貴仕。亟握兵要，連分使符。初牧於丹，有排亂折衝之積。移治於趙，有安邊鎮靜之功。所至皆有能名，而濟之人獨能宣其事業，以示不朽，亦可謂賢矣。係曰：事有該於謠俗，傳於耆舊者，千載之下，尚為美談。矧文以銘，而勒之於石乎？他日知使君之政者，其將質於此。故其詞云：
道失其要，淫刑而暴，人心用違，良民為盜。令嚴而申，政肅而淳。人心用依，盜為良民。民即盜也，盜亦民也。善惡之化，實由乎人。猗歟使君，克善其治。始以嚴誅，去其奸宄。申以約束，靜其鄉裏。裏無惰農，鄉無狡童。曾未逾月，澄清四封。相彼林矣，豈無豺虎。暴心不生，與麟為伍。循彼陔兮，亦有荊棘。惡蔓既除，與蘭同色。使君之賢，如山如淵。濟民之頌，聲聞於天。刻石播美，垂千萬年。
