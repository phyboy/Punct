儼，字望之，晉天福六年進士，曆左拾遺，仕漢為史館修撰，遷金部郎中，改中書舍人。周顯德中累拜翰林學士，判太常寺。入宋，終禮部侍郎。
伏以曆代至理，六綱為首。一曰明禮，禮不明則彝論不敘。二曰崇樂，樂不崇則二儀不和。三曰熙政，政不熙則群務不整。四曰正刑，刑不正則巨奸不懾。五曰勸農，農不勸則資澤不流。六曰經武，武不經則軍功不盛。故禮有紀，若人之衣冠。樂有章，若人之喉舌。政有統，若人之情性。刑有制，若人之呼吸。農為本，若人之飲食。武為用，若人之手足。斯六者，不可斯須而去身也。陛下思服帝猷，寤寐獻納。亟下方正之詔，廓開藝能之路。士有一技，必得自效。學攻百端，靡不明至。故小臣不揆愚鄙，欲有陳導。於禮樂刑政之內，勸農經武之中，相今所宜，各具疏列。
其一曰：夫禮者，太一之紀，品物之崇。與天地同其節，與陰陽順其道。協於分藝，行於國家。本之以忠孝，文之以倫義。君臣、父子、夫婦之制，冠婚喪祭射禦之容，朝聘享宴之宜，軍旅田獵之事，各有宜稱，不相侵越。所以講信修睦，所以洗心防患，上得之尊，下得之安。定親疏而別同異，明是非而彰貴賤。執之則致福，繆之則招悔。憲物成教，崇政明本，未有不繇於禮者也。自五帝之後，三王以來，有益有損，或因或革。鹹有章憲，書於冊書，浩浩千編，不可遽悉。越在唐室，典章頗盛。程軌量，昭采物，酌中古訓，垂法百代，則有《開元禮》在。紀先後，明得失，次其沿變，誌其楷式，則有《通典》在。錄一朝之事，包五禮之儀，義類相從，討尋不紊，則有《會要》在。此三者，聖教經制，國之大綜也。爰自梁朝之後，仍世多故。典台之官，皆差使於公務。禮直之吏，悉昧昏於檢按。至今每有戎祀之事，朝會之期，多於市廛草議定注。前後矛盾，卒多秕稗。臣竊以保殘守闕，因狹就寡，乃暗主之事，非明君所為。豈可以光陛下超世之宏圖，為大朝千載之盛美也？所宜闡崇令猷，以立國典。綴敘舊書，以為邦紀。義在精審，理資端要。可以範圍五帝，楷則萬古。彰陛下之聖明，禮不虛道者也。伏請依《唐會要》所設門類，上自五帝，迄於聖朝，凡所施為，悉令編次。凡關禮樂，無有闕漏，《開元禮》《通典》之書，包綜於內，名之曰《大周禮》，俾禮院掌之。太常博士如得其人，宜久其職。年深則兼官在任，勿使旁轉。如是則助風教而彌隆，升典制於將替。隱核前軌，聲施無窮者也。
其二曰：夫樂者，以德為本，以聲傳禦。中出所以導誌，外揚所以審政。有天地辰宿，有軌數形色，有陰陽逆順，有離合隱見。天數五，地數六。六五相合，故十一月至，生黃鍾。黃鍾者，同律之主，五音之元宮也。元宮之諧於仲呂，母子也。傳於林鍾，夫婦也。回於大簇，父子也。聚於南呂，子婦也。兩陽必爭，二陰必乖。故抗衡者多異，前五相追而後五相隨，蓋繇是也。一章之中，凡有七閏，亥未己丑酉午寅者，七閏之正也。日有盈縮之度，月有遲速之期。故或進於前，或退於後，陰陽之理也。六鍾六間十二節，凡二十有四位，聲氣之大率也。平分為七直而略其餘，則子寅卯巳未酉戌謂之羽，子寅辰午未酉亥謂之宮，子醜卯巳未申戌謂之角，子卯辰巳未酉戌謂之商。此四者，靡靡成章，峻而清厲，鄭衛之音也。與夫推曆生律，以律命宮，九六之偶，旋相為宮。三正生天地之美，七宗固陰陽之序者。於其通人神，宜歲功，生成範宜之德，紀協長大之算，則精粗異矣。在乎審治亂，察盛衰，原性情，應形兆，則殊途而同歸也。三正者，一為天，二為地，三為人。七宗者，黃鍾為宮，大簇為商，姑洗為角，林鍾為徵，南呂為羽，應鍾為變宮，蕤賓為變徵。角為木，商為金，宮為土，變徵為日，變宮為月，徵為火，羽為水。龍角元龜天豕井侯主乎角，平亢河鼓樓聚輿鬼主乎商，天根須女庖俎鳥啄主乎宮，辰馬陰虛耗頭天都主乎變徵，大火兵封天高鳥翼主乎變宮，龍尾元窒四兵天倡主乎徵，天津東壁參伐複車主乎羽。角之數六十有四，商之數七十有二，宮之數八十有一，變徵之數五十有六，變宮之數四十有二，徵之數五十有四，羽之數四十有八，極商之數九十，陽之數一百二十有八，陰之數一百一十有二，五音之數畢矣。神無形而有化，處乎聲之門。故昭之以音，合之以算。音以定主，算以來象。觸於耳而激於心，然後可言其樂也。其音五，其聲十二，其調六十，雅部之樂也。其音四，其聲八，其調二十有四，胡部之樂也。隋唐以來，樂兼夷夏，天寶之世，雅部大備。寶應之後，音律漸衰。郊廟殿廷，舊事失次。洎黃巢蕩覆京兆，鍾磬皆毀。龍紀返正之歲，有司別創樂懸。乘風雖存，旋宮何在。音範浸失，至今闕然。豈可以一時偶失之事，為百代無窮之制。何以訓正四方，綏和百神。軌物垂則，示人之極也。昔唐虞曆載，頌聲方作。文武相繼，樂教大同。陛下布昭聖武，彰信天下。宗社靈祗，聿監明德。所宜憲章成式，不失舊物。原始以要終，體本以正未。使樂與天地同和，禮與天地同節。伏請命博通之士，上自五帝，迄於聖朝，凡樂章沿革，總次編錄。凡三弦之通，七弦之琴，十三弦之箏，二十弦之離，二十五弦之瑟；三漏之籥，六漏之簥，七漏之笛，八漏之篪；十三管之和，十七管之笙，十九管之巢，二十三管之簫；皆列譜記，對而合之，類從聲等，雖異必通，編於曆代樂錄之後，永為定式。名之《大周正樂》，俾樂寺掌之。依文教習，務在齊肅。如是則可以移風俗，和上下。和順之象著，則嘉盛之德備。則六變至幽深，九奏達高明，知樂之為大者也。
其三曰：夫政者，正也。以正率下，下思盡誠，則上無闕政。人能持政，非政持人。若失人而務政，則雖勤而何益。故人道敏政，政在擇人。擇人之先，自相而始。登庸廊廟，則有經啟措置之權。八侍帷幄，則有將近承弼之任。機事攸綜，號令攸發。平章於百揆，維制於四方，不可不重也。唐末政出中要，輕於爰立。才處輔相之任，便兼公揆之官。卿大夫奔競公行，禮讓道息。未得之日，則以致身富貴為馳騖。既得之後，則以與國休戚為憂虞。乃三緘於統要之司，獨善於兼濟之職。但思解密勿之務，守崇重之官，逍遙林亭，保安宗族。於身之謀甚利，於國之效如何。方今宰臣，實罄忠力。燮和元化，則歲以之豐稔。攸敘彝倫，則時以之雍靖。上無闕政，下無異議。固能明舉賢才，羅濟經略也。伏請令宰臣於南宮三品之中，兩省給舍已上，有能經營國家，寧衛社稷者，具名以舉。若陛下素諳才業，上符定制，則輔相公揆之授，誠亦得宜。陛下向不知名，或官品未稱，則令以本官權知政事。若尚書承郎權知政事，則兼散騎常侍之官。陛下歲年之間，察其為作，如能興利除害，獻可替否，進賢才，退不肖，則遷其官，加其秩。官高者則受平章事，未高者但循資而轉，且令權知。如其非才，即便守本官，罷知政事。讓其舉主，令廷謝知過，亦繇子玉敗軍，令尹當責之義也。《書》曰「試可乃已」，又曰「曆試諸艱」。今班行之中，有員無職者大半，可令量才授任，臨事制宜。出則以公務效試，入則以舊位登敘。任事者有賞，不任事者當黜。黜陟既明，天下自正。此則為政之道畢矣。
其四曰：刑者，五行之鞭策，五性之權衡。下民之堤坊，有國之紀律。自古五刑之設，期於無刑。仲尼曰：「民有輕辜，必求其善，以赦其過。民有大罪，必原其故，以輔其化。如有死罪，期使之生，則其善也。」刑肅俗弊，禮謂疵國，勝殘去殺，傳稱善人。昔漢文斷獄四百，殆致刑措。唐朝貞觀之世，歲決死罪二人。今陛下恤刑慎獄，義權情恕，非不至也，而天下冒禁麗法者甚眾，殊死大辟者頗多，藎繇未塞其源而理其著者也。省刑之要，厥有二端。一者謹吏，二者息盜。謹吏在乎責長，息盜在乎類取。吳姬群笑，孫武加戮於隊長。此責長之明效也。襄民不道，班伯得賊於首豪。此息盜之良術也。夫一縣之政，總於令長。令長正，下吏自肅。一州之權，統於牧守。牧守繆，僚屬必濫。濫之與肅，上使然也。近代下民之訟，多訟令佐。敢訴牧守，十中或一。訟令佐者，皆得理察。訟牧守者，十無一問。縱或詰之，而歸罪陪隸者眾矣。斧鉞不用，刀鋸日弊，古人恥之。典刑不阿貴賤，貴猶當罰，賤者自戒。如是則官吏畏法，刑損其半矣。而又除其寇盜，使無逸越。除盜之術，大概有三。一者，使賤人徒侶，自相糾告。糾告不虛，則以所告賊產之半，賞其告者。或一人能告十賊，亦以十賊半產與之。親屬之間，此許容隱。在於用權救弊，亦可暫更。今後有骨肉為非，許令首告。然所被告者，不可令至極刑，傷宗族之情，失風教之義。隻令通指同行徒侶，則除惡甚多。骨肉所首之人，特與疏放。如是則同惡自相疑阻，爭先於陳告。骨肉欲保其親，競來於原首，此息盜之上策也。二者，如鄭州新鄭一縣，團結鄉社之人，名為義營。分立將佐，一戶為賊，則累其一村。一戶被劫，則罪其一將。大舉鼓聲之所，壯丁雲集。賊徒至多，不過一二十數。義營所聚，動及百人，賊人奔逃，無有免者。見今鄭州封內，唯新鄭獨免敚勷。頃歲尉氏強民，潛往密縣行劫，回入新鄭疆界，殺獲苦無漏遺。豈止自部之中，不留凶慝，兼令涉境之寇，難出網羅。此息盜之中策也。三者，有賊之後，村人報鎮。鎮將詣村驗蹤，團保限外不能獲賊。眾罰鎮戌，此息盜之下策也。如是則奸盜漸息，刑又損其半矣。何慮漢文之年，貞觀之世，不在於今時矣？
其五曰：農者，至正之道，自然之資，為邦大本，當今急務。欲國家之康濟，在府庫之充盈。欲府庫之充盈，在田疇之修辟。人力可以課致，地利可以計生。若地利有遺，人力不勸，欲邦寧本固，化洽時雍，不可得也。今宰牧怠職，百姓怠業。曠土不墾，履畝是憂。但隨宜以耕耘，惟天時而是賴。苟有水旱，其將奈何？危殆之機，在乎返掌。晉朝開運之歲，即其驗歟。夫欲富國強兵，愛民利物，興事任力，崇德尊道，敷至化，恢長禦，革頹風，洽豐澤，無不繇家給人足，而馴至其道也。家給人足，始於務農。務農之原，實有三術。一曰廣田，二曰已債，三曰節費。廣田則所獲豐羨，已債則儲積可保。節費則歲計有餘。今民不廣田，良有以也。蓋慮無盡地之稼，括為稅簿，則並竭所收，輸不滿要，誰不懼也？晉漢二代，累發德音，使民多種廣耕，隻以舊額供賦。既種之後，旋以見苗計租，以至倉箱匱空，鄉井愁歎。先皇享禦之始，赦書節文之中，亦勸民勤勞，不殊前意。至今曠隙之地，荒萊不開，繇於誠信前失，民無固誌者也。夫為政之先，莫若著信。商君移木，豈禮也哉？蓋使人信之，則無不治也。陛下宜散下明詔，使民廣田。但輸舊租，永不簡案。上言宗廟，以表至誠，令州郡懸法之所，刻石示民。民必信之，而田廣矣。田廣則多獲，多獲則民足。王者藏於天下，實一國之富完。此廣田之上策也。小畝步百，周之制也。中畝二百四十，漢之制也。大畝三百六十，齊魯之制也。今所用者，漢之中畝。若步以大畝之田，輸其中畝之稅，或額不敷舊，則虛加滿之。逮於次年，而田自多矣。此廣田之中策也。前所言已債節費，利莫大焉。今編戶之，以債成俗。賦稅之外，罄不償債。收獲才畢，率無囷倉。官有科折之弊，私有酺醵之緡。倍稱速息，半價速賣。則利貸一斗，而償四斗矣。欲民不困，豈可得哉？此外鄉閭之中，嚐有酒食之耗。諂僧佞佛，相扇成風。且瑞雪甘雨和風所致，非為一鄉一裏委曲而降。小民無知，競作齋賽。一歲之內，數數有之。是則債利之劫民也，將倍於公賦。齋賽之蠹民也，又等於王租。欲民之饒，終不可致。莫若已債節費，歸利於民。起於來年，不得通債今歲見償之者。但令以本債償之，留其利餘。為民不債之備，則民食資半矣。夫陽秋之候，豺獺尚祭。民祭裏社，自古而然。宜於二社之辰，得以祭餘，共相飲食。其餘祈禱散賽之事，嚴禁罷之。則民食又資其半矣。民食既足，則民力普存。民力普存，則穡事敦業。穡事敦業，財用益豐。因其利而利之，則國富刑清，天下知禮節矣。
其六曰：兵者，所以成武功，遏亂略，行天討，順人心，混一區宇，昭宣文德。三五之代，不能去兵。故軒戰阪泉，堯征丹浦，西伯戡黎之誥，成王踐奄之誓，即其前躅也。陛下卜世之數，莫知其紀。五德所正蒞，萬方之率從。未占而孚契人心，不戒而謀同時利。惟淮南李景，負固不賓。陛下神略內融，大權潛運，整軍經武，倏往忽來。戎路一巡，則八州降附。靈旗再指，則四塞蕩平。歸命者一一皆存，來戰者萬萬無免。偏師獻捷，迨有百數。仁贍交背以請命，壽春全城而北遷。淮上咽喉，古來未有。命以眾擊寡，以尊伐卑，以正破偽，以強陵弱，鮮不克矣。然兵道貴速，速則惠民。在敵境者，免驅掠俘馘之無期。處內地者，免資糧供億之為役。荊湖兩浙，並有舟師，聞其水戰之利，勝於淮寇。皆未肯協心齊力，犄角成功者，蓋慮吞韓並魏，滅虞兼虢，唇亡齒寒，勢之懼也。陛下宜分命使臣，諭其成策，錫之以丹書鐵契，質之以左宗右社，其三方協同大舉，如秣陵淪陷，南服懷柔，則元功盛勳，當崇賞厚報，俾百世傳襲，保其江山。旌旗服章，僚屬官秩，鹹用舊制，朝廷弗詢。彼既得信誓之文，又蒙寬大之詔，必能稟大君之神算，藉清廟之靈祥，親督蒙衝，橫江長騖。李景必分兵禦拒，首尾支離。陛下乃躬禦六師，方軌南進。駐驛江北，圖惟厥成，則濠廬等州，可不攻而拔矣。
臣伏睹《名律例疏》云：「死刑者，古先哲王，則天垂象，本欲生之，義期止殺。絞斬之坐，皆刑之極也。」又準天成三年閏八月二十三日敕：「行極法日，宜不舉樂，減常膳。」又刑部式：「決重杖一頓處死，以代極法。」斯皆仁君哀矜不舍之道也。竊以蚩尤為五虐之科，尚行鞭樸。漢祖約三章之法，止有死刑。絞者筋骨相連，斬者頭項異處。大辟之目，不出兩端。淫刑所興，近聞數等。蓋緣外地不守通規，肆率情性。或以長釘貫篸人手足，或以短刀臠割人肌膚。乃至累朝半生半死，俾怨聲而上達，致和氣以有傷。將宏守位之仁，在峻惟刑之令。欲乞特下明敕，嚴加禁斷。
臣伏睹御劄，應內外臣寮，有所見所聞，並許上章議論者。臣菲才寡識，備位曠官。仰承綸綍之言，聊貢芻蕘之說。其一曰：伏以設官分職，授政任功。欲為政之有倫，在命官之無曠。今朝廷多士，省寺華資，無事有員，十乃六七，止於計月待奉，計年待遷。其中廉幹之人，不無愧恥之意。如非曆試，何展公才。伏請改兩畿諸縣令及外州府五千戶上至縣令為縣大夫，升為從五品。下畿大夫見府尹，亦如令之儀，其諸州府縣大夫見本部長官，如賓從之禮。郎中員外郎、起居補闕拾遺侍禦史、殿中侍禦史、監察禦史、光祿少卿以下四品，太常丞以下五品等，並得衣朱紫，為之滿日。當在朝一任，約舊官遷二等。自拾遺監察除授回日，即為起居侍禦史中行員外郎。若前官不是三署，即罷後一年，方得求事。如此則士大夫足以陳力，賢不肖無以駕肩。各係否臧，明行黜陟，利民益國，斯實良規。其二曰：為國為家之方，守穀守帛而已。二者不出於國，而出於民。其道在天，其利在地。得其理者，蕃阜增積。失其理者，耗嗇焦勞。民之顓蒙，宜有勸教。伏請於《齊民要術》及《四時纂要》《韋氏月錄》之中，采其關於田蠶園圃之事，集為一卷，下三司雕木版廣印，頒下諸州，流布民間。
夫水沴所具，厥有二理。一曰數，二曰政。天地有五德，一曰潤，二曰暵，三曰生，四曰成，五曰動。五德者，陰陽之使也。陰陽者，水火之本也。陰陽有常德，故水火有常分。奇耦收半，盈虛有準，謂之通正。羨倍過亢，極無不至，謂之咎徵。二者大期，率有常數。除之主始於淵獻，水之行紀於九六。凡千有七百二十有八歲為浩浩之會。當是時也，陰布固陽，澍雨天下。百水灌注，漲其通川。岸不受餘，則旁吞原濕。科坎平概，則漂墊方割。雖堯舜在上，皋夔佐政，亦不能弭其沴也。過此以還，則係於時政。如其後辟狂妄以自率，權臣冒昧以下專，政不明，賢不章，則苦雨數至，潦水積厚，非陰陽之數也。貞元壬申之水，非數之期，乃政之感也。德宗之在位也，啟導邪政，狎昵小人。裴延齡專利為心，陰潛引納。陸贄有其位，棄其言。由是明明上帝，不駿其德。乃降常雨，害於粢盛。百川沸騰，壞民廬舍，固其宜也。王者苟能修五政，崇五禮。禮不瀆，政不紊。則五日一霏微，十日一霡霂，十五日一滂沱，謂之時雨。所以正五運之制節，占象晷刻，無有差爽，則神農之世其驗歟。
穀，字秀實，邠州新平人。本姓唐，避晉祖諱改焉。起家校書郎，累拜中書舍人。仕漢為給事中，仕周為右散騎常侍。顯德初授戶部侍郎，改翰林學士。三年遷兵部侍郎，加承旨。六年加吏部侍郎。入宋，累官戶部尚書，開寶三年卒。
朕以汝高謝人寰，棲心物外，養太浩自然之氣，應少微處士之星。既不屈於王侯，遂甘隱於岩壑。樂我中和之化，慶乎下武之期。而能遠涉山塗，暫來城闕，浹旬延遇，宏益居多。白雲暫駐於帝鄉，好爵難靡於達士。昔唐堯之至聖，有巢許為外臣。朕雖寡薄，庶遵前鑒。恐山中所闕，已令華州刺史每事供須。乍返故山，履茲春序。緬懷高尚，當適所宜。故茲換問，想宜知悉。
陛下嗣位之元年，歲次甲寅，薄伐太原，興六月之師，定王業也。虎賁振旅，兵渡孟津。汜水獻紫芝三莖，煜煜分化，惹度關之氣。越三載，歲在丙辰，親征淮夷，破十萬之眾，宣武功也。戎輅旋軫，途次商唐，潁川白兔一頭，皎皎效質，凝照社之光。謹案《瑞應圖》曰：「王者恩沾行葦，則紫芝秀。」《五行傳》曰：「國君德及昆蟲，則白兔馴。」上宴息之暇，有時臨玩。睹禎祥而修德，善馴擾之遂性。紫者昭萬物肇生之數，白者葉太素返樸之義。芝為瑞也，左盤右屈，而自然成形。免之異也，或白或蒼，亦不常其色。豈可使曠代嘉瑞，來者無聞？今聖君儉德罷露台，至仁祝疏羅。重林衡不時之禁，則草木茂矣。崇宗廟礿祭之禮，則禽魚樂矣。若然，則朱草蓂莢，將擢秀於庭除。丹鳳麒麟，豈空遊於郊藪。下臣不佞，再拜作頌。頌曰：
美哉靈草，邈矣明視。慶上帝之所臨，昭王者之嘉瑞。考其詳，稽其事，芝為草也，豈奪朱而效靈。兔乃獸焉，取守黑而為異，徵其薦瑞之日，俱在回鸞之次。酌物情，順天意，吾君當垂衣而治。
臣任監察禦史日，留台西京。竊見台司詳斷者，至於夫婦之間，小小爭訟，動引支證，淹滯積時。乃坊市死亡喪葬，又須台司判狀，奴婢病亡，又須檢驗。人吏貪狡，因此邀求。動經旬時，不遂埋瘞。是臣目擊，常嫉弊訛者。
竊以稼穡為生民之天，機杼乃豐財之本。是以金根在禦，王者用三推之儀。鞠衣載陳，後妃有躬桑之禮。則知自天子至於庶人，不可斯須忽於農桑也。又司馬遷著書曰：「齊魯之間千畝桑，安邑千樹棗，其人與千戶侯等。」伏見近年以來，所在百姓，皆伐桑為柴。忘終歲之遠圖，趨一日之小利。既所司不禁，乃積習生常。苟桑柘漸稀，則繒帛須闕。三數年內，國用必虧。雖設法課人種桑，且無及也。舊木已伐，新木未成。不知絲綿，欲憑何出。若以下民方困，不可禁之。儻砍伐一空，所在如是。歲或不稔，衣食盡忘。饑凍逼身，須為群盜。圖難於易，哲王令猷。作事謀始，有國常務。乞留眷覽，詢訪輔臣。欲望特下明敕，此後不得以桑棗為柴。官場亦不許受納，州縣城門不令放入，及不得囊私置賣。犯者請加重罪。
內外臣寮，正衙辭謝，內則諸司小吏，與宰相差肩，外則屬郡末寮，共元戎接武。欲望宰臣使相，依舊押班。其郡牧藩侯台省少監長吏等，不得令部內本司卑冗官員，同班辭謝。
前任太常少卿，伏見本寺見管教坊二舞，本戶州縣尹民，若不盡免差徭，無緣投名鼓舞。況正殿會朝，已久停廢。其見管人數等，每有淪亡，皆擬填補。既不曾教習，但虛免差徭。伏乞且議停廢，敕樂工宜令教習舞郎，權且停廢。
《祭法》曰：「法施於人則祀之。」《洛書》曰：「王者之瑞則圖之。」世稱白傅文行，此造化之功。蓋後之學者，若群鳥之宗鳳凰，百川之朝滄海也。秉筆之士，由斯道而取位卿相者，十七人焉。得不謂法施於人耶？王者之瑞耶？饗廟食畫雲台可矣。矧山椒遺像乎，陟彼高岡，慷慨前事。鬆凋宰樹，蕭瑟古埏之上。伊注逝川，潺湲荒祠之下。歲月未積，棟宇將壞。考其由，中和初黎民經之而弗勤。詢其制，長興末秦王修之而弗至。人神元感，屬在興運。今居守佐相太原武公，自許下之撫三川也。登鄂阪，望太室，且曰：「茲邑也，周公測景之地，土圭在焉。吾當正厥躬，臨甸民，以報天子。」既下車，辟汙萊以實倉廩，寬獄市以處豪猾。繇是十一之稅均，三千之條省。暇日巡魏闕，過天街，又曰：「茲地也，成王定鼎之郊，王氣猶屬。吾當尋舊地，舉墜典，以壯皇居。」遂上法象緯以嚴端門，構鴻梁而跨洛水。繇是知拱辰之位肅，朝天之路通。三載陟明，我無慚德。廣順三祀，歲在癸丑，暮春之初，予因芟除入洛，獲謁拜上公。趨魏絳之庭，金石在列。入亞夫之戶，棨戟生風。初戢我以升降，視之禮也。複接我以酒漿，觀予誌也。始三揖而進，終百拜而退。既予旋軫，相訪政事。對曰：「河橋破虜之勳，有京觀在。滹水禦守之略，有金湯在。雖三尺童子，盡能知之，子無可述。」因以白公影堂為說。公曰：「我武臣也，惟幹戈是執。昧俎豆之事，幸為我序白氏政績，及修葺之義，俾後之聞者，足以勤為善而向令名，是吾誌也。雖百金不吝，矧土木乎？」予曰：「彼白公，服則儒士也，位則文人也。當官隸事，烈有丈夫誌。祗於批逆鱗，刺權幸，塞左道，履平坦，鎮陽拒命也，指中人為制將，救日月之蝕，則戰士心悅。武相遇盜也，責京尹討賊，犯雷霆之怒，則奸臣股栗。杭州救旱，因農隙而積湖水。龍門通嶮，出家財而鑿八灘。著策數十篇，盡王佐之才。有文七十卷，導平生之誌。向使得其位而且久，行其道而不疑，以憲宗之神武，可繼文皇也。元和之刑政，自同太宗也。必當華夏宅心，上東封之書，蠻夷屈膝。納槁街之貢，豈直擒吳定蜀平一蔡州而已哉！」言粗畢，公聳身長揖而言曰：「異乎昔之所聞。若此則白公之才美，實輔相之英者，豈徒丈夫耶！子其行矣，予果得修之。」子歸朝未再旬，邸吏捧公書相授，具報訖事。穀乏口才，加之性懶，蟠桃拂漢，非尺棰可量，直以與公問答疏之如右，別刊貞瑉。
❥輔蜀望帝之洪苗，楚倚相之厥裔。迨於戰國，世為史官。周崇江漢之祠，已疏王爵。漢重金張之族，遂寵侯封。令望不衰，奇才間出。長江激浪，下嶓塚以方舟。寶劍騰晶，發❥❥❥❥❥積善所宜於有後，享富貴者累朝。大勳不可以中微，啟茅土者數世。事詳圖牒，功備鼎彝。

❥❥❥❥❥惠且貞。事明君兮信而誠。藏策書於周廟，❥征轂於漢宮。年既謝兮時正來，河方誓兮山告頹。訝陰騭而已矣，歎陽報而哀哉。❥❥❥❥❥❥❥❥❥❥帝鄉丹悠兮下山陽。隔兩鄉之明月，陟千里之宏崗。龜告吉兮蓍定臧，年惟利兮日其長。縈蔓草於原上，揭豐碑於路旁。❥兆鶴且白兮來翔，傳千❥兮萬代，播蘭杜之芬芳。
昭儉，字仲寶，京兆長安人。後唐長興中進士，曆殿中侍御史。仕晉，累遷中書舍人。周顯德中為翰林學士，改御史中丞。出為武勝軍節度行軍司馬。入宋，累官禮部尚書。太平興國二年卒。
天子君臨四海，日有萬幾。懋建諍臣，彌縫其闕。今則諍臣雖設，言路不通。藥石之論，不達於聖聰。而邪佞之徒，取容於左右。禦史台紀綱之府，彈糾之司，銜冤者固當昭雪，為蠹者難免放流。陛下臨禦以來，寬仁太甚，徒置兩司，殆如虛器。遂令節使慢侮朝章，屠害幕吏。始訴冤於丹闕，反執送於本藩。苟安跋扈之心，莫恤冤抑之苦。願回睿斷，誅彥澤以謝軍吏。
