昭，字潛夫，本名昭遠，避漢祖諱止稱昭。仕後唐，累遷禮部侍郎。入晉，曆尚書右丞。漢初為吏部侍郎，乾祐二年加檢校禮部尚書。周廣順初拜戶部尚書，顯德元年遷兵部。恭帝即位，封舒國公。入宋，開寶五年卒。
臣本書生，不嫻武藝。空忝穰苴之位，慚無卻縠之能。遽捧綸言，令纂兵法。雖強三宮之說，何稱九天之謀。伏惟陛下玉鬥纘成，金樓聚學。九舜十堯之典，不足揣摩。三門五將之書，無煩接要。而猶申旦不寐，乙夜縱觀。留連於尺籍伍符，探賾於楓天棗地。以為人情貴耳而賤目，儒者是古而非今。以韓白之智有餘，英衛之才不足。寧誤滋水釣翁之學，今乃椎輪。圮橋神叟之言，已為糟粕。無足師模於鈐算，聊可挹酌於源流。爰命下臣，撮其樞要。臣逖觀前代兵家所著，篇部頗多。自唐末亂離，圖書流落。今蘭台秘府，目錄空存。其餘討論，固難詳悉。今秖據臣家所有之書，摭其兵要，自軍旅制置，選練教習，安營結陣，命將出師，詭譎機權，形勢利害，賞罰告誓，政守巧拙，星氣風角，陰陽課式等，都四十二門，離為十卷。管窺蠡測，莫知穹渤之高深。獸走犬馳，且副蒐苗之指使。既成卷部，須有簽題。臣伏見前代奉詔撰論，皆目為制旨。今輒準故事，題為《制旨兵法》。臣留司都下，不敢輒去班行。謹差私吏齎詣行闕陳進。
臣前月中預都省集議宗廟事，伏見議狀，於親廟外請別立始祖一廟。近奉中書門下牒，再令百官於都省議定聞奏者。臣讀十四代史書，見二千年故事。觀諸家宗廟，都無始祖之稱。惟殷、周二代，以稷契為太祖。《禮記》曰：「天子七廟。三昭三穆，與太祖之廟而七。」鄭元《注》云：「此周制也。七者，太祖後稷及文王、武王與四親廟也。」又曰：「殷人六廟，契及湯與二昭二穆也。夏后氏立五廟，不立太廟。唯禹與二昭二穆而已。」據王制鄭元所釋，即殷周以稷契為太祖，夏后氏無太祖，亦無追諡之廟，自殷周以來，時更十代，皆於親廟之中，以有功者為太祖，無追崇始祖之例。共引今古，即恐詞繁，事要證明，須陳梗概。漢以高祖父太上皇執嘉無社稷功，不立廟號，高帝自為高祖。魏以曹公相漢垂三十年，始封於魏，故為太祖。晉以宣王輔魏室有功，立為高祖。以景帝始封於晉，故為太祖。宋氏先世，官閥卑微，雖追崇帝號，劉裕自為高祖。南齊高帝之父，位至右將軍，生無對爵，不得為太祖，高帝自為太祖。梁武帝父順之，佐祐齊室封侯，位至領軍丹陽尹，雖不受封於梁，亦為太祖。陳武帝父文讚，生無名位，以武帝功，梁室贈侍中，封義興公。及武帝即位，亦追為太祖。周閔帝以父泰相西魏，經營王業，始封於周，故為太祖。隋文帝父忠，輔周室有大功，始封於隋，故為太祖。唐祖神堯祖父虎，為周上柱國，隋代追封唐公，故為太祖。唐末梁氏朱氏有帝位，變四廟。朱公先世無名位，雖追冊四廟，不立太祖，朱公自為太祖。此則前代追冊太祖，不出親廟之成例也。王者祖有功而宗有德，漢魏之制，非有功德不得立為祖宗。殷周受命，以稷契有大功於唐虞之際，故追尊為太祖。自秦漢之後，其禮不然。雖祖有功，乃須親廟。今亦粗言往例，以取證明。其稱造父之後，不以造父為始祖。漢稱唐堯劉累之後，不以堯累為始祖。魏稱曹參之後，不以參為始祖。晉稱趙將司馬卬之後，不以卬為始祖。宋稱漢楚元王之後，不以元王為始祖。齊梁皆稱蕭何之後，不以何為始祖。陳稱太邱長陳寔之後，不以寔為始祖。元魏稱李陵之後，不以陵為始祖。後周稱神農之後，不以神農為始祖。隋稱楊震之後，不以震為始祖。唐稱皋陶老子之後，不以皋陶老子為始祖。唯唐高宗皇帝則天武後臨朝，革唐稱周，更立七廟，仍追冊周文王姬昌為始祖。此蓋當時附麗之徒，不諳故實。武立姬廟，乖越以來，曲台之人，到今嗤誚。臣遠觀秦漢，下洎周隋。禮樂衣冠，聲名文物，未有如唐室之盛也。武德議廟之初，英才間出。溫魏顏虞通今古，封蕭薛杜達禮儀。制度憲章，必有師法。夫追先祖之儀，起於周代。據《史記》及《禮經》云：「武王纘太王、王季、文王之緒，一戎衣而有天下，尊為天子，宗廟享之。周公成文武之德，追王太王、王季，祀先公以天子之禮。」又曰：「郊祀後稷以配天。」據此言之，周武雖祀七世，追為王號者，但四世而已。故自東漢以來，有國之初，多從四廟，從周制也。況殷因夏禮，漢習秦儀。無勞博訪之文，宜約已成之制。請依隋唐有國之初，創立四廟，推四世之中名位高者為太祖。謹議以聞。
文武常參官每日於正衙立班，閣門使宣不坐後，百寮俱拜。舊制唯押班宰相押樓禦史通事舍人，各緣提舉讚揚，所以不隨庶官俱拜。自唐天成末，議者不悉朝儀，遽違舊典，遂令押班之職，一例折腰。此則深忽禮文，殊乖故實。且宰相居庶寮之首，禦史持百職之綱，嚴肅禁庭，糾繩班列，慮於拜揖之際，或爽進退之宜，於是凝立靜觀，檢其去就。若令旅拜旅揖，實恐非宜。況事要酌中，恭須近禮。人臣愛主，不在於斯。其通事舍人，職司讚導，比者兩班進退，皆相其儀。今則在文班武班之前，居一品二品之上，端笏齊拜，禮實未聞。其押班宰相、押樓禦史、通事舍人，並請依天成三年以前禮例施行，無至差忒。
撰《漢書》者先為項傳，編《蜀記》者首序劉璋，所貴神器之傳授有因，曆數之推遷得序。伏緣漢隱帝君臨在太祖之前，其曆試之績，並在漢隱帝朝內。請先修隱帝實錄，以全太祖之事功。又梁末主之上有郢王友珪，篡弑君位，未有記錄。請依《宋書》劉劭例，書為元凶友珪，其末主請依古義，書為梁廢帝，其書曰《後梁實錄》。唐末主之前，應順帝在位四月出奔，亦未編記，請書為前廢帝，清泰主為後廢帝，其書並為《實錄》，兼請於諸道搜索圖記。
今月十二日，伏蒙宸慈召對，麵奉聖旨，以每年祀祭，多用太牢，念其耕稼之勤，更備犧牲之用，比諸豢養，特可湣傷，令臣尋討故事，可以他牲代否。臣仰稟綸言，退尋禮籍。三牲八簋之制，五典六樂之文，著在典彝，迭相沿襲，累經朝代，無所改更。臣聞古者燔黍捭豚，尚多質略。近則梁武麵牲筍脯，不可宗師。雖好生之德則然，於奉先之議太劣。蓋禮主於敬，孝本因心。黍稷非馨，鬼神饗德，不必牲牢之巨細，籩豆之方圓。苟血祀長保於宗祧，而牲俎何須於繭栗。但以國之大事，儒者久行，易以他牢，恐未為便。以臣愚見，其南北郊宗廟社稷朝日夕月等大祠，如皇帝親行事，備用三牲，如有司攝行事，則用少牢以下。雖非舊典，貴減犧牛。
汴州在梁室朱氏稱制之年，有京都之號。及唐莊宗平河南，複廢為宣武軍。至明宗行幸之時，掌事者因緣修葺衙城，遂掛梁室時宮殿門牌額。當時識者，或竊非之。一昨車駕省方，暫居梁苑。臣觀衙城內齋閣牌額，一如明宗行幸之時，無都號而有殿名，恐非典據。臣竊尋秦漢以來，寰海之內，鑾輿所至，多立宮名。近代隋室，於揚州立江都宮，太原立汾陽宮，岐州立仁壽宮。唐朝於太原立晉陽宮，同州立長春宮，岐州立九成宮。宮中殿閣，皆題署牌額，以類皇居。臣伏準故事，請於汴州衙城門權掛一宮門牌額，則其餘齋閣，並可以取便為名，庶使天下式瞻，稍為宜稱者。
內銓見行用十道圖，除舊雒都並都外，有新升京都及節度防禦團練等，名目不一。又自明宗已來，回避廟諱，所改州縣名，多未結入十道圖。銓司入官之時，格式旋簡元敕施行，未曾添入十道圖，無所準的。請下當司改定。
侍禦史知雜事張湜等九人奉詔編集刑書，悉有條貫。兵部尚書張昭等一十人參詳旨要，更加損益。臣質臣溥據文評議，備見精審。其所編集者，用律為主，辭旨之有難解者，釋以疏意。義理之有易了者，略其疏文。式令之有附近者次之。格敕之有廢置者又次之。事有不便於今，該說未盡者，別立新條於本條之下。其有文理深古，慮人疑惑者，別以朱字訓釋。至於朝廷之禁令，州縣之常科，各以類分，悉令編附。所冀發函展卷，綱目無遺。究本討源，刑政鹹在。其所編集，勒成一部，別有目錄，凡二十一卷。刑名之要，盡統於茲。目之為《大周刑統》。欲請頒行天下，與疏律令式通行。其刑法統類開成格編敕等，采掇既盡，不在法司行使之限。自來有宣命指揮公事，及三司臨時條法，州縣見今施行，不在編集之數。應該京百司公事，逐司各有見行條件，望令本司刪集，送中書門下，詳議聞奏。
昔周公相成王，制禮作樂，殿庭徧奏六代舞，所謂雲門、大咸、大韶、大夏、大濩、大武也。周室既衰，王綱不振，諸樂多廢，惟大韶、大武二曲存焉。秦漢以來，名為二舞，文舞韶也，武舞武也。漢時改為文始五行之舞，厯代因而不改。貞觀作樂之時，祖孝孫改隋文舞為治康之舞，武舞為凱安之舞。貞觀中有秦王破陣樂、功成慶善樂二舞，樂府又用為二舞，是舞有四焉。前朝行用年深，不可遽廢。俟國家偃伯靈台，即別召工師，更其節奏，今改其名，具書如左。祖孝孫所定二舞名，文舞曰「治康之舞」，請改「治安之舞」，武舞曰「凱安之舞」，請改為「振德之舞」。貞觀中二舞名，文舞「功成慶善樂」，前朝名「九功舞」，請改為「觀象之舞」，「秦王破陣樂」，前朝名為「七德舞」，請改為「講功之舞」。其「治安」、「振德」二舞，請依舊郊廟行用。以文舞降神，武舞送神。其「觀象」、 「講功」二舞，請依舊宴會行用。
昔周朝奏六代這樂，即今二舞之類是也。其賓祭常用，別有九夏之樂，即肆夏、皇夏等是也。梁武帝善音樂，改九夏為十二雅。前朝祖孝孫改「雅」為 「和」，示不相沿也。臣今改「和」為「成」，取韶樂九成之義也。十二成樂曲名，祭天神奏「豫和」之樂，請改為「禋成」。祭地祇奏「順和」，請改為「順成」。祭宗廟奏「永和」，請改為「裕成」。祭天地宗廟登歌奏「肅和」，請改為「肅成」。皇帝臨軒奏「大和」，請改為「政成」。王公出入奏「舒和」，請改為 「弼成」。皇帝食舉及飲宴奏「休和」，請改為「德成」。皇帝受朝皇後入宮奏「正和」，請改為「扆成」。皇太子軒懸出入奏「成和」，請改為「允成」。元日冬至皇帝禮會登歌奏「昭和」，請改為「慶成」。郊廟俎入奏「雍和」，請改為「騂成」。皇帝祭享酌獻讀祝文及飲福受胙奏「壽和」，請改為「壽成」。祖孝孫元定十二和曲，開元朝又奏三和，遂有十五和之名。凡制作禮法，動作典故。梁置十二雅，蓋取十二天之成數，契八音十二律之變。輒益三和，有乖稽古。又緣祠祭所用，不可盡去，臣取其一焉。祭孔宣父、齊太公廟降神奏「宣和」，請為師雅之樂，三公升殿會訖下階履行奏「祴和」，請廢，同用「弼成」。享先農耕耤奏「豐和」，請廢，同用「順成」。已上四舞十二成雅樂等曲，今具錄合用處所及樂章首數，一一條例在下。
臣聞安不忘危，治不忘亂者，先儒之丕訓。靡不有初，鮮克有終者，前經之至戒。究觀例辟，莫不以驕矜怠惰，有虧盛德。恭惟太宗貞觀之初，元宗開元之際，焦勞庶政，以致太平。及國富兵消，年高誌逸，乃忽守約之道，或貽執簡之譏。陛下以慈儉化天下，以禮法檢臣鄰。絀奸邪之黨，延正直之論。務遵純儉，以節浮費。信賞必罰，至公無私。其創業垂統之規，如貞觀開元之始。願陛下有始有終，無荒無怠。臣又伏念保邦之道，有八審焉，願為陛下陳之。夫委任審於材器，聽受審於忠邪，出令審於煩苛，興師審於德力，賞罰審於喜怒，毀譽審於愛憎，議論審於賢愚，嬖寵審於奸佞。推是八審，以決萬機，庶可以臻至治。
太祖初鎮太原，每年打鹿於北鄙。先帝在位，暇日射雁於近郊。此蓋軍務之餘，畋遊自適。洎先帝膺圖啟祚，向明禦宇。則宜易彼諸侯之事，肅乎萬乘之儀。而猶因習舊風，失其威重。馳逐原獸，殆無虛日。臣愚以為事有可畏者四焉。洛都舊制，宮城與禁苑相連。人君宴遊，不離苑囿。禦馬來往，輦路坦夷。不涉荒郊，何憂蹶失。今則驅馳驂服，涉曆榛蕪。此後節氣嚴凝，徑塗凍滑。萬一有銜橛之變，陛下縱自輕，柰宗廟社稷何？所可畏者一也。又陛下新有四海，宜以德服萬邦。今則江嶺未平，淮夷尚梗。彼初聞陛下革先朝之失政，還太古之淳風。禦物以慈，節財以儉。有典有則，不矜不驕。彼必有三苗率服之心，七旬來格之意。如聞陛下暫遊近甸，彼即以為複好畋遊。所可畏者二也。臣又聞作法於涼，其弊猶貪。作法於貪，弊將何如。且打鹿射雁之事新，敗軌傾輈之轍在。常宜取鑒，不可因循。所可畏者三也。臣又聞作事可法，貽厥孫謀。若以陛下齊聖廣淵之機，聰明神光之量，奚可以宴遊蒐狩之事，少累聖明？所謂「城中好廣眉，城外加半額」，為法之弊，靡不由茲。所可畏者四也。伏望陛下居高慮遠，慎始圖終。思創業之艱難，知守成之不易。念老氏馳騁之戒，樹文王忠厚之基。約三驅之舊章，定四時之遊幸。始出有節，後不敢違，謹奏。
臣聞周家創業七百年，漢氏延洪四百載。非惟天命，抑亦人謀。臣雖至愚，粗聞其要。叨居諫列，備敢奏陳。古者人君即位之後，立嫡以為儲闈，列土而封子弟。既尊之以名品，複教之以訓詞。則驕奢淫逸不萌於心，仁知賢明以習其性。良繇擇正人以為師傅，聞善事益其聰明。假使中材，亦成良器。凡人善惡之性，多因染習而成。將創無窮，所宜重甚。竊以元良宗子，邦國本根。或陛下未欲封崇，先宜教導。所貴識古今之成敗，知稼穡之艱難。使驕縱不期於心，正道嚐聞於耳。輒條芻管，仰瀆冕旒。事具於後。
一，帝王之子，生長深宮。爰自幼衝，便居逸樂。目厭雕華之玩，耳煩絲竹之音。所謂不與驕期，而驕自至。倘非天生聰惠，神授賢明，持此驕盈，焉能無惑？苟不預為教導，何以致之盤維。臣竊見先帝時，皇弟皇子，盡喜俳優。聞無稽玩物之言，則娛心悅耳。告致理經邦之說，則俛目嚬眉。入則務飾姬薑，出則思參仆馬。親賓滿座，無非優笑之徒。食客盈門，罕有賢能之士。以此知識，以此宗師，必若托以維城，付之主鬯，無難亡之國，無不破之家。其則非遙，可謂殷鑒。臣請諸皇子各導古議，置師傅之官。如陛下厚之以渥恩，課之以訓導，令皇子屈身師事，每日講說善道。一日之中，但記一事。一歲之內，所記漸多。每至月終，令師傅具錄聞奏。或皇子上謁之時，陛下更令侍臣麵問。十中得五，為益良多。何必讀書，自然博識。既達安危之理，兼知成敗之繇。主鬯維城，何往不可。臣雖識短，事係遠圖。伏乞陛下詢於公卿，以為可否。
一，臣聞古之人君即位，而冊太子，封拜諸王。究其所繇，蓋有深旨。一則欲尊儲闈而作磐石，係我宗枝。一則欲分嫡庶而辨親疏，各歸名分。使庶不亂嫡，疏不間親。禮秩有常，邪慝不作。臣竊見近代聖後賢君，或有失於此道。以此邦家構患，釁隙萌生。昔隋祖聰明，煬帝亦傾於楊勇。太宗睿聖，魏王終覆於承乾。臣每讀古書，深悲其事。願於聖代，無此厲階。其於卜貳封崇，在臣不敢輕議。臣請諸皇子於恩澤賜與之間，婚姻省侍之際，依嫡庶而為禮秩，據親疏而定節文。示以等威，絕其僥幸。保宗之道，莫大於斯。
一，臣聞上聖之才，不修崇而合道。中人之性，隨染習而無常。是故告以話言，束之名教。猶蹈覆車之轍，不師銘座之言。而況左右全闕正人，染習不聞善事。欲求賢行，其可得乎？伏見近代師傅之官，所設備員而已。未聞調護太子，訓導諸王。坐食俸錢，誠為屍祿。臣請皇子中當為儲立者，雖未封拜，先要切磋。應在朝官寮師傅之官，請每日謁見皇子。或講論時政，或習熟禮容。日增月修，有益無損。在臣愚識，以此為憂。伏乞陛下付公卿詳議，以為可否。伏惟皇帝陛下仁深拜善，道在勵精。行慈儉而愛生靈，正賞罰而激貞濫。內外皆無闕政，左右盡是賢臣。諫者無以措詞，多士惟期自勵。臣豈合遽陳狂瞽，輒犯宸嚴。但以恩未報於君親，事實關於國本。庶裨萬一，聊罄再三。
臣聞江海不讓於細流，所以成其大，山嶽不讓其撮土，所以成其高。王者不倦昌言，所以成其聖。臣曆觀前代，乃至近朝，遍閱聖君，無不好學。故楚靈王軍中決勝，不忘倚相之書。漢高帝馬上爭衡，猶聽陸生之說。遂得宸謀益治，宗社延長。伏惟皇帝陛下纘禹丕圖，受堯成法。春秋鼎盛，四聰不惑於谘詢。廊廟謀深，六藝何妨於講習。古者或立儒宮，或開文館。旁求岩穴之士，延納草澤之才。雖有前規，伏恐未暇。況國家設官分職，選賢任能，有輔弼講其國經，有師傅啟其言路，可以談天人之際，可以陳理亂之繇。但能屬耳於典謨，何必服膺於卷軸。伏望陛下聽政之餘，數召近臣，討論經義。所冀熟三綱五常之要，窮九疇八政之源。縱無取於儒冠，猶冀賢於博奕。
臣聞諫官進言，禦史持法。實人君之耳目，正邦國之紀綱。自本朝以來，尤重其任。今之選授，莫匪端良。然則彈奏之間，尚未申於才用。使諫諍之道，或未罄於箴規。俾七人徒曆於清華，三院但循於資級。考其誌業，孰測短長。臣請依本朝故實，許禦史以法冠彈事，諫官逐月給諫紙，政事有所不使，並許陳聞。所冀履班行者，不負於君親。有才業者，自分於涇渭。庶幾舉職，免有曠官。
昔唐初劉洎、馬周，起於徒步，太宗權用為相。其後柳璨、朱樸，方居下僚，昭宗亦加大用。此四士者，受知於明主。然太宗用之而國興，昭宗用之而國亡，士之難知如此。臣願陛下存舊法而用人，當以此四士為鑒戒。
