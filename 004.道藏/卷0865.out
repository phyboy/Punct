敏，淄州鄒平人。梁貞明中登科。仕後唐，曆國子司業。晉天福四年授祭酒檢校工部尚書兼戶部侍郎；開運初遷兵部侍郎，充宏文館學士，改檢校右僕射；乾祐中拜尚書右承。周顯德初拜太常卿檢校左僕射，加司空；顯德五年遷工部尚書，改太子少保致仕。入宋卒。
禮有五經，祭在其首。國之大事，祀亦居先。則知祭祀者，有國是遵，百王所重。是以肅雍清廟，禋祀元天。立四時則大駕親臨，將置齋則仲尼所慎。莫不嚴崇宮室，潔滌樽罍。陳其肅肅之儀，報以穰穰之福。臣竊見四郊祠祭，並無齋室。行事官吏，旅寓鄉村。有瀆至誠，恐非清潔。伏乞特下有司，俾於四郊量起屋宇。
臣等自長興三年較勘雕印九經書籍，經注繁多，年代殊邈，傳寫紕繆，漸失根源。臣守官膠庠，職司較定，旁求援據，上備雕鐫。幸遇聖朝，克終盛事。播文德於有截，傳世教以無窮。謹具陳進。
臣奉聖旨為祠祭用犢事。今大仆寺供犢，一年四季，都用犢二十二頭。《唐會要》武德九年十月九日詔：「祭祀之意，本以為民。窮民祀神，有乖正直。殺牛不如禴祭，明德即是馨香。望古推今，民神一揆。其祭圓丘方澤宗廟已外，並可止用少牢。用少牢者用特代，時和年豐，然後克修常禮。」又按《會要》天寶六載正月十六日赦文：「祭祀之典，犧牲所備。將有達於虔誠，蓋不資於廣殺。自今後每大祭祀應用騂犢，宜令所司量減其數，永為常式。其年起請以舊科每年用犢二百一十二頭，今請減一百七十三頭，止用三十九頭。餘祠饗宜並停用犢。」至上元二年九月二十一日赦文：「國之大事，郊祀為先。貴其至誠，不美多品。黍稷雖設，猶或非馨。牲牢空多，未為能饗。圓丘方澤，仍依常式。宗廟諸祠，臨時獻熱。用懷明德之馨，庶合西鄰之祭。其年起請昊天上帝太廟各太牢一，餘祭並隨事市供。」若據天寶六載自二百一十二頭減用三十九頭，武德九年每年用犢十頭，圓丘方澤一，宗廟五。據上元二年起請，祇昊天上帝太廟，又無方澤，則九頭矣。今國家用牛，比開元、天寶則不多，比武德上元則過其大半矣。按《會要》「太仆寺有牧監，掌孳課之事」，乞今後太仆寺養孳課半其犢，遇祭昊天太廟前三月，養之滌宮，取其蕩滌清潔，餘祭則不養滌宮。若臨時買牛，恐非典故。謹具奏聞。
質，字文秦，宗城人，後唐進士。晉天福中官監察御史直史館知制誥；漢初加中書舍人戶中侍郎。周廣順初拜平章右僕射，監修國史。入宋兼侍中，封魯國公。
孫臣某言：今月十七日寅時，相州節度使張彥澤、都監富珠哩部領大軍入京，齎到翁皇帝賜太後書，示於滹沱河下杜威一行馬步兵士見領蕃漢部騎來幸汴州者。往者唐運告終，中原失馭。數窮否極，天闕地傾。先人有田一成，有眾一旅。兵連禍結，力屈勢孤。翁皇帝救患摧鋒，興利除害。躬環甲胄，深入寇場。犯露蒙霜，度雁門之險。驅風掣電，行中冀之誅。黃鉞一麾，天下大定。勢淩宇宙，義感神明。功成不居，遂興晉祚，則翁皇帝有大造於石氏也。旋屬天降厥凶，先君即世。臣遵承遺旨，纘紹前基。諒暗之初，荒迷失次。凡有軍國重事，皆委將相大臣。至於擅繼宗祧，既非稟命，輕發文字，輒敢抗尊。自啟釁端，果貽赫怒。禍至神惑，運盡天亡。十萬師徒，皆望風而束手。億兆黎庶，悉延頸以歸心。臣負義包羞，貪生忍恥。自貽顛覆，上累祖宗。偷度晨昏，苟存食息。翁皇帝若惠顧疇昔，稍霽雷霆。未賜靈誅，不絕先祀，則百口荷更生之德，一門銜罔報之恩。雖所願焉，非敢望也。臣與太後並妻馮氏及舉家戚屬，見於郊野麵縛俟罪次；所有國寶一麵、金印三麵，今遣長子陝府節度使延煦、次子曹州節度使延寶管押進納，並奉表請罪陳謝以聞。
頃以偽主王從珂於洛京大內自焚之後，其真傅國寶，不知所在，必是當時焚之。先帝受命，旋制此寶，在位臣寮，備知其事。臣至今日，敢有隱藏？
濤，字德潤，徐州彭城人。後唐天成中進士，累遷起居舍人。晉天福中曆度支職方二郎中；漢初為中書舍人。周廣順中左遷少府少監分司西京；顯德初就改太常少卿，拜右諫議大夫。四年以知貢舉責授太子右讚善大夫。恭帝即位，遷右詹事。入宋終秘書監。
方鎮之內，土俗不同。山澤川原，租賦各異。任土作貢，蓋便黎民。臣恐天下稅賦，上供土產各異，恐於調度，或未便安。請敕諸道州府，於所部之內，貢賦供輸有未便，特許上書論列，以協物宜。
貞固，字體仁，同州白水人。後唐同光中進士，補萬全主簿，授河東節度推官。晉天福中累擢中書舍人，改御史中丞，曆刑部門下二侍郎。少帝即位，拜工部尚書，遷禮部刑部尚書。漢祖入汴，遷吏部尚書，拜司空門下侍郎平章事。隱帝即位，加司徒。周祖登極，加兼侍中，罷相守司徒，封沂國公。入宋，開寶二年卒。
臣伏見先降禦劄，令文武百僚各進封事。臣聞舉善為明，知人則哲。聖君在位，藪澤豈有隱淪。昭代用材，政理固無紊亂。求賢若渴，從善如流，鄭所以譽子皮，魯所以譏文仲。為國之要，進賢是先。庶遵理治之風，宜舉仁人之器。臣欲請乞降敕命，指揮文武百僚，每一司之內，共集議商擢，其一士奏薦，述其人有某能，改為某官某職，便請朝廷據奏薦任用。若能符薦引，果為當才，所奏之官，即請量加獎賞。如乖其舉，或涉徇私，所奏之官，亦請量加殿罰。所貴官由德序，位以才升。三人同行，尚聞擇善，十目所視，必不濫知。臣職在論思，位參近侍。每謝匪躬之節，嚐慚濡翼之譏。將贖貪叨，敢陳狂狷。
國忌日，宰臣跪爐焚香，僧人表讚孝思，述祖先違世之事，而文武百辟，儼然列坐。竊惟禮非天降，酌在人情。今古通規，君親至敬。對佛像行香之日，實帝王不樂之辰。豈有聽烈祖之舊勳，悉安所坐，聞明君之至德，曾不暫興。考經雖謂其相承，度禮深疑其有失。欲請跪爐仍舊，餘依常位立班。
進士考試雜文，及與諸科舉人入策，曆代已來，皆以三條燭盡為限。長興二年，改令晝試。伏以懸科取士，有國常規。沿革之道雖殊，公共之情難失。若使就試兩廊之下，揮毫短景之中，視晷刻而惟畏稽遲，演詞藻而難求妍麗。未見觀光之美，但同款答之由。既非師古之規，恐失取人之道。今於考試之時，準舊例以三條燭為限。其進士並諸色舉貢人等，有懷藏書策入院者，舊例扶出，不令就試。近年以來，雖見懷藏，多是容縱。今欲振舉弛紊，明辨臧否，冀在必行，庶為定式。
臣伏睹上自軒昊，下及隋唐，曆代帝王，享國年月，莫不裁成信史，載在明文。或編修祇自於本朝，或追補亦從於來者。曾無漏略，鹹有排聯。蹤跡相尋，源流可別。五運生成之道，於是乎彰明。一時褒貶之書，因茲而昭著。古既若此，今乃宜然。輒敢上言，庶裨有作。伏以晉高祖洎少帝，兩朝臨禦，一紀光陰。雖金德告衰，蓋歸曆數。而炎靈複盛，固有階緣。先皇昔在初潛，曾經所事。舜有曆試之跡，禹陳俾乂之功。載尋發漸之由，實謂開基之本。近見史臣修高祖實錄，神功聖德，靡不詳明。述漢之興，由晉而起。安可遺落朝代，廢缺編修。更若日月滋深，耳目不接，恐成湮沒，莫究端由。伏惟皇帝陛下德洽守文，功宣下武。化家為國，備觀王業之源。續聖繼明，益表帝圖之美。舊章畢舉，墜典聿修。伏乞睿慈，敕史官纂集晉朝實錄。
臣監修國史時，奉詔修晉朝實錄。伏以皇帝陛下武功定業，文德化民。河圖雒書，將薦聖明之瑞。商俗夏諺，無輕典誥之資。厚言貽誡以宏心，彰往考來而在念。臣等任叨南董，才愧班荀。屬辭虧朗暢之功，總論寡精微之識。秩無文於昭代，浪塞闕如。收遺韻於傳聞，冀開來者。奉茲鉛，賞以油緗。同傾獻狀之心，上副成書之命。所撰《晉高祖實錄》三十卷，《少帝實錄》二十卷，謹詣東山閣門呈進。
按《王制》：「天子七廟，諸侯五，大夫三，士一。」《正義》曰：「周之制七廟者，太祖及文王、武王之祧與親廟四也。」又曰：「七廟者，據周也。有其人則七，無其人則五。」至光武中興，及魏晉宋齊隋唐，或立六廟，或立四廟，蓋建國之始，未盈其數也。《禮》曰：「德厚者流光」，此天子可以事六世之義也。今陛下大定寰區，重興漢祚，旁求典禮，用正宗祧。伏請立高曾祖禰四親廟。又自古聖王，祖有功，宗有德，更立始祖。在四廟之外，不拘定數。所以或五廟，或七廟。今請尊高皇帝光武皇帝為始祖，法文王、武王不遷之制，用曆代六廟之規，庶合典禮。
陛下方祇見於祖宗，展孝思於迎奉。酌人情而制禮，迎廟主以為宜。臣等未見舊章，止依情理，以車駕出城為是。其迎奉之儀，請下禮儀使酌量草定。
拙，潁州汝陰人。梁貞明五年舉三史，攝本鎮館驛巡官。仕後唐，累遷御史大夫檢校虞部郎中。晉天福四年入為右補闕，八年遷左司員外郎。漢初召為司馬郎中宏文館直學士。周顯德初拜檢校右散騎常侍國子祭酒。入宋終秘書監。
準敕較勘經典釋文三十卷，雕造印板。伏以陸氏釋文，唐初撰集。綿曆歲月，傳寫失真。非多聞博識之人，通幽洞微之士，重其商確，必致乖訛。況今朝廷，富有鴻碩。如兵部尚書張昭、太常卿田敏，皆文儒之領袖也。或家藏萬卷，或手較六經。實後學之宗師，為當今之雄尚。伏乞察以事繼垂教，情非屬私。時賜敷揚，俾同讎校。
崇義，河南洛陽人，少舉三禮。漢乾祐中累官至國子禮記博士。周顯德中累遷國子司業太常博士。入宋終學官。
魏明帝以景初三年正月上仙，至五年二月祫祭，明年又禘。自茲後以五年為禘，且魏以武帝為太祖，至明帝始三帝而已，未有毀主而行禘祫，其證一也。宋文帝元嘉六年，祠部定十月三日大祠。其太學博士議云：「按禘祫之禮，三年一，五年再。」宋自高祖至文帝，裁亦三帝，未有毀主而行禘祫，其證二也。梁武帝用謝廣議，三年一禘，五年一祫，謂之大祭。禘祭於夏，祫祭於冬。且梁武乃受命之君，僅追尊四朝而行禘祫，則知祭者，是追養之道。以時移節變，孝子感而思親，故薦以首時，祭以仲月，間以禘祫，序以昭穆，乃禮之經也，非關宗廟備與未備，其證三也。
奉敕為大行皇帝山陵有期，神主祔廟，恐殿室間數少，合重添修。今諸廟中相度，若是添修廟殿一間至兩間，並須移動諸神門及角樓宮牆仗舍及堂殿正麵簷栿階道，亦須東省牲立班位，直至齋宮，漸近迫窄。今重拆廟殿，續更添修，不唯重勞，兼恐未便。竊見廟殿見虛東西二夾室，況未有祧遷之主。欲請不拆廟殿，更添間數，即便將夾室重安排六室位次，所有動移神主，若準舊禮，於殿庭權設行廟幕殿，即恐雨水猶多，難於陳設。伏請權於太廟齋宮內奉安神主，至修奉畢日，庶為宜稱。又按《禮記》云：「廟成則於中屋刲羊以釁之，夾室則用雞。」又《大戴禮》及《通典》亦有夾室，察文觀義，乃是備廟之制。況新主祔廟，諸經有遷易之文。考古沿今，庶合通理。伏請遞遷諸室，奉安大行皇帝神主，以符禮意。
玕，華州鄭人，邊蔚子。晉開運二年官秘書省著作郎。入宋終金部郎中。
臣聞從諫如流，人君之令範。極言無隱，臣子之常規。蓋欲表大國之任人，致萬邦之無事。前文備載，可舉而行。伏以皇帝陛下德合上元，運膺下武。旰食宵衣而軫念，好生惡殺以推仁。幾措典刑，固無冤枉。然以照臨之內，州郡尤多。若不再具舉明，伏恐漸成奸弊。臣竊見諸道刑獄，前朝曾降敕文，凡是禁係罪人，五日一度錄問。但以年月稍遠，漸致因循。或長吏事煩，不躬親點檢，或胥徒啟幸，妄要追領證明。慮有涉於淫刑，即恐傷於和氣。伏乞特降詔敕，自今後諸道，並委長吏五日一度，當麵同共錄問。所冀處法者無恨，銜冤者獲伸。俾令四海九州，鹹歌聖德。五風十雨，永致昌期。
讚，澶州觀城人。少為小吏，累遷本州馬步軍都虞候。周世宗即位，補東頭供奉官，累遷右驍衛將軍三司副使。及征關南，以為客省使，領河北諸州計度使，還復為三司副使。入宋知揚州，溺死。
風雅不主於今之詩，而其流涉賦。今之詩蓋起於漢魏南齊五代，文愈深，詩愈麗。陳隋之際，其君自好之。而浮靡惉懘，流於淫樂。故曰音能亡國，信哉！唐興，其音複振。陳子昂始以骨氣為主，而浸拘四聲五七字律。建中之後，其詩彌善。錢起為最，杜甫雄鳴於至德大曆間，而詩人或不尚之。嗚呼！子美之詩，可謂無聲無臭者矣。吳越故多詩人，未有新定方幹擅名於杭越，流聲於京洛。夫幹之為詩，鋟肌滌骨，冰瑩霞絢。嘉肴自將，不吮餘雋。麗不葩紛，苦不棘臒。當其得誌，倏與神會。詞若未至，意已獨往。子為兒時，得生詩數十篇，心獨好之。生時尚存，地遠莫克相見。其後生名愈藉，為詩者多能諷之，而生歿矣。今年遇樂安孫邰於荊，早與生善，出示所作《元英先生傳》，且曰：「與其甥楊弇洎門僧居遠收掇其遺詩，得三百七十餘篇，析為十卷，欲子為之序，冀偕之不朽。」先是丹陽有南陽張祐，差前於生。其詩發言橫肆，皆吳越之遺逸。子嚐較之，張祐升杜甫之堂，方幹入錢起之室矣。幹之出處行事，邰傳實備之，不複互出。直嘉邰能懷人之遇，成人之不泯，而又愛我之厚。故集詩之之廢興，題於幹集之首。
秘書監空有省名，而無廨署。藏書之府，無屋一間，無書一卷，非人文化成之道。請依六典創修之。
