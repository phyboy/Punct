夔，有雋才，為宣州田頵上客，知頵不足抗吳，著溺賦以戒之。頵不用，竟至於敗。
元微先生，澹慮澄情。樓倚嶽陽，湖觀洞庭，渺漫兮若與乎天平。遠指君山，一螺黛清。遙覘湘浦，一片雲明。輕楫巨舸，載縱載橫。或楚歌以應棹，或漁唱以齊征。雖雲吳楚之闊，於焉瞬息之程。俄而濃雲興，猛吹作。訇訇兮雷霆，零零兮雨雹。波勢兮奔騰，波聲兮奔瀖。或若積雪，或若裂壑，樓岌嶪兮地如落。欹檣側帆，倏出入。煙馳霧驟，神號鬼泣。忽翼舉，忽蟲蟄。波而解浪而傾者，亦一瞬而俱及。雨既霽，風亦止。呀呷餘波，振蕩未已。俄有呈其板而流者。碎其篷而飄者，彼緘縢之篋，扃鐍之櫃，委翳波間，罔知所秘。或一竹以脫命，或舉族而鹹墜。沿汀繞濱，零落在地。元微子指而泣曰：「其嗜利則孟子所以惡交爭也，其欲速則仲尼所以悲不達也。孰有輕命若糞，重賄如山，用一縷無繼之力，涉萬仞不測之川，踐險冒危，既蔑履冰之誡，殞身覆族，空銜沒齒之冤。」宏農子聞其言，同其歎。此則以江以湖，沒不可援。
今複有非波非濤，溺不可算，窺之則茫然無岸，由古及今，陷者如貫。元微子矍然其詞，泫然其悲。何陸之為溺，而不維不持。紛吾緒而亂餘曲，爾其辨而析之。乃曰：「曲糵是惑，沉湎無時。混淆先後，顛倒矩規。惟誕是習，莫禮是持。散發裸體，以遨以嬉。汨親疏，兀尊卑。情所至則至，意所為則為。可慶者忽其慶，可悲者忘其悲。龍章莫保，鳳德何衰。光逸則獨竇求入，伯有則壑穀忘歸。子反不謀於軍前，敗非天作。正平不拘於席上，禍乃自貽。但驕其氣，益亂其機。隋兵濟江，玉樹方舞。越人入戶，金斝猶飛。所以為酒之溺也。至若貝舍其齒，雲聳其鬟，苞藏其戾，矜持其妍，斥巧若拙，移曲成端，為媚斯極，荷寵益堅。陳靈以衵服戲朝，俾君臣受禍。驪姬以歸胙獻毒，使父子成冤。齊莊以交界室取斃，郤犨以奪儷不全。此所以為色之溺也。至若伊義莫顧，惟賄是務。以譎以回，不軌不度。溝壑難滿，錐刀必聚。莫興知足之慚，蔑有惡盈之懼。其帑溢，其帛蠹，其貫朽，其粟腐。營營尚恐其力窮，汲汲不思其日暮。複有白版為侯，黃金作輔，南宮變屠賈之行，西園成闤闠之路。求金求劍，曾無就木之心。鬻爵鬻官，但欲齊天之富。壬夫死而方覺，雍子戮而未悟。此所以為貪之溺也。至若專國之柄，操天之軸，任其性情，隨其嗜欲。其喜也沉者浮，其怒也贏者縮。易否為臧，化直為曲。雖山重而可回，雖海深而可覆。其門若市，其帑如穀。背者斥，向者錄，言張其機，笑孕其毒。譽之則銖而為鈞，訾之則歌而為哭。屏內外之氣，側天下之目。稽其莽卓，考其產祿。謂兵鈐之在己，將神器之有屬。國璽行竊弄之手，宮闈開盜視之目。自謂其投蓋之力可圖，殊不知燎原之火難撲。毀眾叛而親離，竟噬臍而齧腹。此所以為權之溺也。是四者，匪橫其流，匪駕其舟，有溺者，孰究其由。其毒也必漬於骨髓，其痛也亦甚於戈矛。雖扛鼎之力，觸山之酋，亦不能杼之以出，而況於纖離之儔哉！」
元微子乃曰：「始吾觀涉水而溺，則恍然而內惕。今複聞不波而沉，則瞿然如大敵。且酒不可甘，甘之則沉，吾命酒曰甘波。色不可愛，憂之則溺，吾命色曰愛河。衣所以被體，食所以充腸。苟朝脯而不匱，寒暑而有裝，豈假積粟於廩，儲貨於囊。且藥所以攻百疾，百疾蠲而藥不止者，鮮不及其殃，吾命財曰藥江。士患不達之名，不立之身，苟達苟立，在守其真，何必競升沉之路，爭輕重之鈞。狼子野心，昵之害人，吾命權曰狼津。噫！生於世，不溺於四水者，吾謂夫顏閔之倫。
議曰：「刑可以立乎？堯舜不能去，不亦深乎？」曰：「貳於法而行之。苟違之者，是不由砥。終而紊之，則孰若嚴刑而使知畏。姑以一宇言之，立其牆垣，崇其閈閎，猶有穴而入者，而況於不設乎？漢輕其法，阱民於禍矣。之而不是乎更（疑）嗚呼！致金於路，坐拾者以盜否？」
秦伯伐晉，兩用孟明皆敗績。用之不怠，複伐於晉。晉人不出，遂封殽屍。霸者以武為功乎？昔楚子敗晉❥❥，京觀以昭武功。楚子不從。曰：「所以稱武者，以有七德也。我無一焉，其可稱哉！今稽秦師，忽蹇叔之忠諫，納杞子之狂謀。勞師欲以襲國，殽及彭衙之敗，隻輪不返。渡河焚舟，示其致死。晉不與敵，遂霸西戎，亦未為勝也。況兩敗一勝，與敵乃亡尺全寸，焉足為功哉！」夫饑虎餒狼，一意於吞噬乎？吾見晉之懸門不發者，君子多矣。
子雲有言曰：「琴瑟鄭衛調，俾夔因之，亦不可以致簫韶。」故董仲舒云：「琴瑟不調，甚者必改而更張也。」舜承堯禪，當太平至理之後，猶且放四凶，舉八元八愷，而後百揆四門，方克調序。當今承百王衰弊之末，繼萬法隳散之餘，皇綱不序，事無舊貫。閣下掌國之鈞，提人之柄，將循其舊而就為治乎？將擇其善而漸以化乎？將新其轍而革其弊乎？某誠不敏，粗達利病之源。常欲得布露蘊蓄於執政，以助教化。則與躅人之喜慍，隨聲而是非者，固不同其軌矣。夫廣引古事，以黷左右，蓋類庸醫，不審疾病，掊聚眾藥，合為一法，希有或中耳。況今下筆者，言登庸之善，則皋夔蕭曹，語字牧之能，則龔黃卓魯。此亦閣下飫於聽視矣。今不敢遠為徵譬，請質而言之。
閣下將循其舊而就為治耶？且四海生靈，火陷密網，舉手搖足，如在桎梏。其懷革弊剗訛之政，如旱苗之待甘雨。若循其舊不為之制，信其治不為之憂。蠹不剔則壞及根本，毒不抉則疽及骨肉矣。以此知循舊之難也。閣下將擇其善而化以漸耶？且知人之道，聖哲猶難。故仲尼有以貌以言之失，則閣下所為善者，其欲詢於人乎？其欲取於言乎？取於言，言未必信。詢於人，人未必誠。蓋澆競日久，煽為朋黨，內則巧詐萬變，外則絜矩自任。同於已者，互推互挽。出於已者，擠辱如仇。訪於人有是有非，聽於人有端有曲。雖秦鑒之明，堯羊之觸，未免其撓且惑。此以見擇善之難也。閣下將欲新其轍而革其弊耶？在今日時之訛，俗之壞，況大兵久役之後，救其衰殘，未有首於此也。前車已覆，後車豈可躡而行之。固當改轍易塗，以取其不傾不蹶。道路之人，亦知此為至計，況廊廟帷幄之畫，豈不以是為急哉？然民困已久，如涸澤窮鱗，噞喁餘喘。更沃之沛澤，則有蘇活之望。若顧而哀之曰：「吾未能卒致其澤」，命貫而挈之，俟有水之地，則舍而放諸，則是魚之反不如噞喁於涸澤矣。此以見新轍之難也。
然則為政之道，固在乎人。其人存則其政舉，其人亡則其政息。今大兵之後，生民陷於塗阱。九州四海，固仰首於吾君吾相，以待其脫塗出穽也。使吾君為堯為舜，固在吾相之左扶右翼。齊桓公任管仲，九合諸侯，一匡天下。任豎刁易牙，則國亂而無主，身歿而不殯。如此則匡持裨讚，係於臣不係於君也。今閣下蒞事以來，以為天下安乎？危乎？賈誼居漢文升平之代，猶言今所安者，抱火而厝於積薪之下，而寢其上。矧今日生民，首未去其壓，足未釋其縛，乃欲循常之轍以安輯還定，猶為饑仆者譚翊日之膳，將何所濟哉？夫欲安其民，則莫若擇守宰。夫欲固其本，則莫若去奢侈。夫欲官之治，則莫若為官而擇人。夫欲弊之革，則莫若限田而定賦。夫朝廷之立，在固本根。本根固則兆庶安，兆庶安則盜賊息。盜賊息則基於太平矣。欲安其兆庶，莫若擇守宰，守宰良則人民安。人民安則無逋逸，如抱沉痼者偶所親之衛養，焉肯舍其親而從疏乎？苟不精擇其守，慎選其宰，信虛聲，徇請謁，是致禍於民，而思其安，如挾彈以驅林，惡禽之驚也，決防以涸泉，怪魚之逝也。故漢宣帝詔曰：「與我共治天下，其惟良二千石乎？」故承平之代，號為得人。內外肅穆，時風一變。如是則守宰之任，其可容易乎？其可輕受乎？今遠方郡邑，民抱愁痛，嗷嗷然如嬰兒之望父母也。朝廷命牧守，選邑宰，以何道而取耶？其有忘慈惠之心，蘊聚斂之誌，不思疾痛，但恣刻剝。役尫瘵以從欲，飾廚傳以邀名。天路高邈，叫訴無所。居者以遠而吞氣，行者以賂而設譽。縱使貪過桀蹠，亦可高枕夷柳。如此則流毒於下，豈有既乎？故曰欲安其民，莫若擇守宰也。
夫世態驕奢，競相扇習。生民益痛，時風益訛。昔有諫舜用漆者，以其漆不已至於象，象不已至於珠玉。夫塞其源，絕其流，猶有浸漬潰防之穴，而況決其源，疏其流，其可罪諸洋溢乎？且古者車服仆隸，悉係於位。上不得逾制，下不得僭上。故貞觀、開元之初，位至丞相，其導從不過十數人而已。迨林甫秉政，內挾邪以固寵，外托勢以立威。勝已者巧法以誅之，異已者倚公以斥之。內外畏惡，林甫亦自審其曲。由是出入嚴其兵衛，如見大敵。自後執政者，嗣其餘風，至今不衰。下至散班冗職，但力可致者，即前有驅，後有殿，固莫問於品秩矣。至於崇德雅望，亦不能複其本，縱心有所惡，皆有類聚者瞽惑，不得固其節矣。且月俸既有限，餘給既無數。以有限之入，供無度之費，俾其分一職，當一位，不掊不斂者，亦鮮矣。車服仆隸之為費，尚且如此，矧複後庭曳綺羅飾粉黛者，其費如何哉？故因賂而仕，由賄而達。牛驥皂隸，汩為一流。居外者恃內之權，恣其刻削。居內者恃外之遺，益其侈靡。耗民之生，如城之狐。蠹民之力，如社之鼠。枯骸朽皮，盡取後已。閣下其不痛心乎？其不抆泣乎？夫四方程式，自輦轂出，儻閣下克已以行。俾四海知所法，則其為革弊剗訛，不啻沃湯於砌雪也。故曰欲固其本，莫若去奢侈也。
自大駕南巡，官失其守。冀販繒織畚之伍，有安劉滅項之才。於是爛羊續貂，首尾顛倒。苟無董正，是紊國經。元宗平內難，有功者多橫行自負。姚梁公當國，引光武故事，請不任功臣以政，優其祿秩，置於散地，使不幹禁忌，無韓彭菹醢之戮，保子孫爵祿之慶。閣下不以是為慮乎？《書》曰：「官不必備，惟其人。」國家設庠序之官，藎說禮敦詩之本也。苟非其人，焉可妄授？今貴遊豪胄，恥言國庠。凡受共官，意若獲譴。故朝廷職事，亦以為尋常，莫知大學為國之本。本顛則枝葉從之矣。焉有文明之代，輕易儒學，齒其位者？曾不知書之顛倒，而欲以此發明大義，闡揚大道，是猶責瞽者以元黃，語聾者以律呂。舉是一隅，則百辟其選。豈可不摭其名責其實也？故曰欲官之治，莫若為官擇人也。
今天下黔首，不憚征賦，而憚力役。明敕屢降，非不丁寧。州縣奉私，曾不遵稟。既因循未用，亦有所未盡焉。蓋僑寓州縣者，或稱前賢，或稱衣冠。既是寄住，例無徭役。且敕有進士及第，許免一門差徭，其餘雜科，止於免一身而已。今有僥幸輩偶忝微官，便住故地。毀雲前曾守官州縣，須存事體。無厭輩不惟自置莊田，抑亦廣占物產。百姓懼其徭役，悉願與人。不計貨物，隻希影覆。富者稱物產典貼，永絕差科。貧者以富籍擠排，助須從役。利入私室，害及疲民。無利潤者，轉見沉淪。有膏腴者，坐取安逸。衣冠戶以餘慶所及，合守清廉。既恃其不差不科，便恣其無畏無忌。且古畫地之數，限人名田。一則量其貧富，一則均其肥瘠。今凡稱衣冠，罔計頃畝。是奸豪之輩，輻輳其門。但許借名，便曰納貨。既托其權勢，遂恣其苞囊。州縣熟知，莫能糾摘。且州縣所切，莫先科差。富貴者既黨護有人，貧困者即竄匿無路。上逼公使，下窘衣資。怨嗟之聲，因傷和氣。苟權利之路絕，請托之幸除，即民必泰，俗必阜矣。何以塞其門，杜其隧，在定其稅額而已。自一品至九品，各限其田。田有恒，即賦有限，無路廣占矣。既絕其廣占，即富者無苟免之徭，貧者無非次之役，則凋瘵何有夫不蘇，時俗何有夫不安？故曰欲弊之革，莫若隨田而定賦也。
是四者，固為政之綱也。將欲安其人，豐其俗，實未有先於此道也。複有急於是者，蓋朝廷之法也。夫法者士庶之所以其，固不以士則廢，庶則用。所以一而行之者，欲人之鮮過也。苟輕者以賂而重，曲者以勢而直，縱朝廷示於人，雖一子不為信，而況有勢有賂者，焉肯凜畏哉？今朝廷之法，不及州縣之條。州縣之條，違者必有刑，所以人知懼。朝廷之法，犯者未必罪，所以人莫畏。是以冠履雜處，首尾倒置。國君之威，不行於世。牧伯之令，反信於時。如此則風俗日已漓，國柄日已陵，不其痛歟？不其惜歟，今為政者，未嚐以此為痛，藎各急於私，不計於法。設有其行典者，悉貧而寡援。俾其受罰而興怨，蓄憤而不能訴。鬼神有知，固納其訴，則伏陰愆陽，繁霜苦雨，豈不職於此哉？且石碏殺其子，君子以為義。叔向戮其弟，仲尼以為直。今閣下當此大柄，豈有舍其義與直，而混其名與齷齪者為偶哉？
今法不患不制，而患不行。事不患不立，而患不公。苟以用法必公，不以豪強而曲直，則不出戶可以見四方之承稟，不下席可以知兆庶之休戚矣。代宗朝用楊綰為相，綰性清儉，時論推之。及為相，郭汾陽為河中節度使，憚之，妓樂減半。驗於此，即四方凜畏當國者操守耳。陳平對漢文云：「宰相者，上佐天子燮理陰陽，內親附百姓，外鎮撫四夷，使禦史大夫各得其職。」今陰陽調乎？百姓親乎？四夷柔乎？內外之職各得其任乎？欲陰陽之調也，獄無滯訟，官無濫政，農桑無失時，公府無加賦則裏有歌，巷有頌，和聲達於上，休氣屬於下，陰陽何有於不調哉？欲百姓之親也，不奪其力以營台榭，不劫其才以具土木，不掠其糧以給犬馬，不賦其財以資交結；聞民之病，如子之病，聞民之餒，如已之餒；百姓何有於不親哉？欲四夷之柔也，省刑罰，薄賦斂；謹庠序之教，申孝悌之義；鄉裏識尚齒之敬，道路知事長之禮；然後固其關防，禁其侵掠，橐其戈革，示以恩信；四夷何有於不柔哉？欲內外之職得其任也，命各舉所知，隨材引用；不以位微而不錄其言，不以地寒而不取其行。稱文者授以文學之任，然後考其文之臧否。稱武者授以兵衛之任，然後驗其武之勇怯。稱理者授以親人之任，然後責其理之優劣。稱錢穀者授以度支管榷之任，然後課其錢之盈虛。實者升之，不副者黜之。其升黜皆及其所舉，故人不以黨而進，亦不以獨而退，則內外之職，何有不得其任乎？
自元和以降，宰相閉關不接士夫，遊其門升其室者，非有世故，非有媒薦，固不可偶頃刻之語。周公一沐三握發，公孫宏開東閤，邴吉不以吐車茵為過，而乃致理平。故太平之基，非一士之功也。借如大廈崇崇，誠柱石棟梁之力。然舍其樂櫨榱桷，此為何室哉？今天下有倒懸之急，實閣下夜以繼日籌其事，坐以待旦思其用，忘寢食以待往來，捐金帛以給貧困之秋也。某家且貧，讀書著文之餘，以漁獵奉甘滑。今閣下居密勿啟沃之地，輒以漁獵為諭焉。夫漁於澤，遍水而布罟，獵於林，被野而設罝。不遍不被，是闕其具也。及其獲魚得兔，非一日之力。今內外百執事，亦罝罟之眾目焉。焉可一一責其獲，又焉得以不獲而不設也？然能不縱其躍，不漏其走，亦足助為漁獵矣。苟或不掩其走，不蔽其躍，即捕之無虧其綱紀，則後日之漁獵，不患於遺矣。惟不以詞之繁，試一二垂省，幸甚幸甚。
夫樓閣亭榭之建，其名既殊，其制亦異。至於瞰江流，跨嶺眷，延親賓，合歌樂，晴朝月夕，肆坐放懷，蓋其致一也。然則有以位名之者，以氏名之者，以景名之者，以意名之者。取近而言，以位名之，於洪州滕王閣是也。以氏名之，於江州庾樓是也。以景名之者，於鄂州黃鶴樓是也。以意名之，今見望春亭焉。望之名，愚知之矣。或曰，誌其始建之時也。其未然乎？四時相序，春實稱首。春德發生，德合仁也。愛民之務，莫先於仁。仁以合天，天以合仁，治道盡矣。意望者其在茲乎？於是賦五言詩一章八句。
度材者定曲直於繩，較物者決輕重於衡。蓋繩無欺，衡無私，故人所取鏡也。今使五色之吏，枉正無所逃，千里之情，毫厘無所差，束其內外，必蹈乎規矩，戢諸桀黠，知攝於刑憲，斯郡主簿有繩衡之無私，為得其任矣。
高陽許鎕，以前秋曹椽端於讞獄，詔寵之，遷陟斯任。自兵興十五載，事隳宿貫，守國之法制，稟朝之政令者，由關而東，郡亦無幾。惟吳興遵國經，體舊章，上下謙敬，確然不渝。然此數萬眾兵之所給，固係於土賦。俾其役不重，斂不煩，吏不苛，民不疲，萬目自正者，全在提其綱乎？君制事以義，制心以禮。節不為勢易，誌不為強奪。靜以督其下，故其下肅。恪以蒞其事，故其事簡。由是眾吏畏而庶務集，僅致於訟息而刑置矣。廣明中，妖巢揭竿以犯帝閽，遂俾翠華有西南之狩。梁鄭周秦之甲，皆閣手無所敵。凡五改火，鸞駕外駐。甲辰年，今太守以彭門之師，擒巢於萊蕪。提其顱薦於成都。明年春玉輦還闕，遂以功牧於吳興。帝念殊庸，位不配德，詔加防禦，以高其位。始開幕延賓，增吏拓制度。是取督郵之舊署，為防禦使院。然後合功廩戶三掾之廳，移居視印繩墮於此。夫簷楹迫則耳目泥，居處蕪則思慮昏。今茲視於前則淺而露，覘於後則湫而陋，得無泥與昏乎？而又叢雜卉，蔭翳階序。列衙者亂其次，授事者喪其局。交肩駢足，褻禮虧敬。君乃命梓人，擇瑰材，敞前楹，豁南榮，砥中唐，嚴層扃，設外屏以肅其入也，構環廊以莊其位也。撤舊增新，擁隘鹹革。列目之物，罔不完美。睹其顯敞，則夏奪其暑。居其奧密，則冬卻其寒。地斯清，境斯勝，足以豁聽視，爽精神，導中和之性，增衝澹之趣矣。君子是以知蘊智者於事敏，負才者應用周。如水於器，方員無所滯。如絲於色，元黃無不入。如是則化圮為完，易卑為高。蓋出於餘力乎？況君行已之道，及物之利。其察也鑒焉，臧否無匿。其信也潮焉，朝夕不忒，俗茹其正，吏飫其直。叔向所謂明察之官，忠信之長者，於此而見矣。
斤塗畢役，君以夔業於文，且謂「紀年表事，春秋之曩誌也。茲廳之立，既始於我，而載祀莫紀，無乃取議於將來乎？其為我書之，無虛美，無加飾，惟實是編，足以貽後。」遂謹而日之。請題於東墉，以記廳之始。
