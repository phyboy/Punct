端，吳天祐十三年為興元軍觀察巡官，檢校尚書禮部員外郎，兼侍御史。

國泰密❥，年豐。一人肅敬，八表欽崇。諸神際會，闔境和同。公私唯孝，左右純忠。威降巨祲，力制群戎。寶裝廟宇，山是屏風。
精韋建造，巧竭元微。高攢❥，係日光暉。龍挐虛噴，師從兵圍。前壇後菀，左驂右騑。尊卑森森，去就依依。俄興木鐸，待整璿璣。
匡時舟楫，間代公侯。洪橋架海，皓月當秋。恢宏至道，以❥巍巍清廟，岌岌危樓。家財已捧，制置增修。行藏實錄，今古難儔。
名超八凱，鑒若三辰。忠貞輔國，禮樂親鄰。始終霸道，左右賢臣。一方受煦，萬物逢春。❥奉命，文不驚人。微書盛事，永載貞瑉。
歲在單閼，律應蕤賓。太尉中書令楚王重修二妃廟於洞庭岸，所以酬靈感而答前願也。在昔有鰥側陋，將宏試可之功。釐降觀刑，始協嬪於之德。於是化流媯汭，德洽堯聞。岡矜帝子之尊，盡執家人之禮。洎南巡不返，北渚俱來。莫追龍馭之蹤，空見象耕之所。違天有恨，甘委骨於重泉。同穴無期，分捐軀於積水。芳流舊俗，德被遺黎。煥廟貌於千秋，儷精靈於二聖。魂歸紫府，想從西母之遊。跡瘞黃陵，猶錫斯民之福。有祈皆應，無感不通。權水旱於鄉關，運慘舒於生植。吞刀吐火，越巫而但騁蹁躚。桂酒椒樽，楚老而猶通蚃。我太尉中書令楚王撫戎多暇，訪古遺蹤，敬神而遠之，非鬼不祭也。以二妃廟基頹毀，棟宇傾摧。荊榛翳薈於軒墀，苔蘚斕斒於像設。靈蹤未泯，寧無步襪之塵。祀事不嚴，亦係褰帷之政。乃命魯工削墨，郢匠運斤。初洞啟於崇扉，忽鳥翔於峻宇。杇墁雲布，畚鍤星羅。在三農而不妨，雖一日而必葺。蘭椽櫛比，桂柱翬飛。梁間之螮蝀不收，簷際之鴛鴦欲起。黛眉斯斂，若含黃屋之愁。繡臉如生，將下翠筠之淚。始者欲為經度，盡自內財。仍奏皇明，請崇徽號。奉唐景帝天祐五年六月十有四日敕旨，以黃陵祠，封懿節廟。竊以世遙三古，事遠重華。褒揚必在於正人，寵數方加於異代。故可使窮泉發耀，貞魄有歸。非至德何以通神明，非至靈何以感直氣。厥功既就，盛德將書。鐫銘永托於他山，悠久便同於元造。宜求彩筆，以述芳詞。振跡忝前旌，名微候館。仰承嚴命，俯扣庸音。無陸氏之患多，有景純之未寤。它年岸上，應知杜預之功。今日江邊，且愧曹娥之作。
噫！楚懷失道，遠君子而近小人。靳尚讒言，興浮雲而蔽白日。子也含冤靡訴，抱直無歸。叩閽而天且何言，去國而人皆不吊。徘徊澤畔，憔顇江濱。吟貝錦以空悲，佩崇蘭而自喻。雲裝羽駕，東皇君忽爾來遊。斂衽端蓍，鄭詹尹於焉靡說。懷忠履潔，憂國愛君。驚禽而徒欲繞枝，棄婦而豈忘回首。離騷詠盡，不回時主之心。靈瑣長辭，竟葬江魚之腹。救溺之蘭橈競逐，招魂之角黍爭投。浸為午日之風，播作三閭之事。式瞻遺廟，尚巋崇基。綿歲月以斯多，黯精靈而未歇。然即金鋪零落，蘭寮摧頹。蝸涎全染於杏梁，蟲蠹半穿於桂柱。苔生玉座，塵壓珠簾。蓬蒿漸蔽於軒楹，風雨垂侵於像設。我太尉中書令楚王，道惟濟物，德必神通。思闕政而感修，想忠魂而有感。況靈符禱請，事著聰明。能資上相之兵威，克靖二凶之沴氣。遂得拜章上請，疏爵遙封。爰旌感應之功，是錫昭靈之號。相府乃減淨財於厚祿，模大壯於遺祠。規圓矩方，上棟下宇。華榱錦簇，將日曜而月輝。彩檻帶縈，或龍盤而獸走。飛簷鳥企，瑤砌砥平。靈官與鬼將爭趨，海若共波神並侍。陰風暝起，應朝澤國之靈，落月春深，但哭巴山之鳥。前依積水，迥壓高丘。占形勝於一隅，奠馨香於萬古。其或征人輟棹，歸客憑軒。當洞庭木落之初，是枉渚波生之後。千聲鼓枻，猶傳濯足之歌。一紙沉書，曾吊懷沙之恨。風急始知於草勁，火炎方辨於玉貞。當時之瓦釜雖鳴，異代之桐珪忽及。況重新廟貌，光被綸言。固可以大刷幽靈，全攄憤氣。想直躬而若在，披遺像以如生。爰終結構之功，欲紀經營之跡。豈期嚴命，猥及下寮。振道愧譚賓，名參霸府。居唯代舍，歸來敢歎於無魚。地實長沙，日晚誰驚於有鵩。從軍稍暇，訪古多懷。正吟招屈之辭，忽捧受辛之旨。勒他山之翠炎，序有土之殊功。風聲永播於無窮，追琢便期於不朽。何人讀罷，起三十裏之沉思。今日斐然，慚二百年之述作。直書盛跡，用告將來。
中書門下牒，先據袁州刺史王安狀申，伏以當州名山古跡，南仰靈祠。擬巨嶽以齊高，聳群峰而迥出。福流一郡，威播四方。凡有啟祈，無不響應。頃以本州郭內，頻遭災火，人戶不安，苗稼亢陽，泉源涸竭。遂虔誠禱祝，專詣殿堂。乞火燭頓銷，人心寧帖。及希降於雨暘，遂許具狀申聞。伏見此廟七郎，先朝天祐十一年內封感勝侯禮部尚書，九郎封司農少卿。既靈異以昭彰，宜遷崇於爵秩。伏乞特加封贈，庶助境疆。冀祈雨順風調，永保鴻圖帝業。伏候指揮者，奉敕。民為神主，神乃民宗。苟有昭彰，諒宜封贈。袁州仰山廟，宅於萬仞，奠彼一方。秉聰明正直之風，納黍稷馨香之薦。無所不應，有感則通。矧乃本州，列其靈祐。乞加旌獎，以福蒸黎。贈禮部尚書感勝侯蕭某宜加贈尚書右仆射，仍進封廣惠公，贈司農少卿蕭某宜加贈工部尚書，仍封昭靈侯。其所贈公侯，仍下所司，準令鹹制造冠裳等給賜。牒至準敕故牒，順義五年十一月三日記。
述曰：堯舜為君，仁化唯該於域內。周孔設教，輒儀但備於寰中。尚乃千古從風，百王稟敬。而況釋氏興世，妙用難思。慈悲遍洽於含生，行願廣宏於沙劫。智即權實，相顯有無。運六舟而橫截四流，嚴萬德而高超三界。於五險空聚示一大事因緣，由是多子塔前，迦葉授無法之法。震涅國內，達摩傳非心之心。印印相承，燈燈不絕。鹹歸實際，運照無窮。祖宗之源派既分，解脫之法門永辟。厥有特稟異氣，別包粹靈。生法王家，為如來子。當後五百歲紹彼元風者，則惠從長老其人也。師生緣漳水，允嗣夾山。早獲衣珠，遊泳而安閑若海。已收髻寶，卷舒而自在如雲。兩入五台，再遊三楚。顧巨廬之名嶽，實釋道之所依。翹心於五老峰前，駐跡於大孤山側。
永安院者，唐乾寧中高僧如義卜焉。結茆單樓，屢更寒燠。嚐有龐眉之叟，不知何許而來。四望岩巒，三興嘉歎。曰「斯之勝地，後必聚徒」。義公省自道孤，乃讓鄰德。甲戌歲，遂往執袂付院，傳券檢田。此則擁錫而來，彼則挈瓶而去。仙居禪宇，自是聿興。參學之流，遠邇輻湊。鄙其舊制，易創新基。芟辟荒蕪，締建精舍。袪彼茆茨之陋，儼其鴛瓦之容。回廊掩正殿香廚，虛檻枕法堂僧室。洞源深處，樓台而屹若仙宮。雲霧開時，境界而迥殊人世。布露不唯於心匠，土木悉自於躬親。師又運四無量心，行四攝法事。以詩禮而接儒俗，以衣食而求孤恂。來者安之，終者葬之。其問羈旅書生，鹹成事業。告行之日，複遺資糧。登祿仕者甚多，榮朱紫者不一。施食施法，為渚為洲。枯木寒灰，外形骸而是幻。碧潭秋月，指影象以非真。所坐道場，別承靈貺。托嘉言於物象，寄妙旨於筌蹄。其遠則迅雷疾風，其致則渾金璞玉。而又體其莊老，會彼元真。恢欲投機，啐啄相應。所謂得語言三昧，獲無礙辯才。三界寒暄，唯一布毳。二紀林麓，不適人煙。
洎大吳大和三年歲次辛卯，江州資福禪院闕下尊宿宏持，時節度使德化王敬奉釋門，興隆遺教，仰師法眼，思挹真風。既多景慕之心，乃切請迎之誌，遂遣左排衙使江鼎動持書達命。師性便泉石，不樂城隍。抗彼使人，未從嘉召。以至對函數四，俯仰旬餘。下風之禮既堅，開士之情尋允。到日列闔郭緇俗，備幡蓋威儀，如自雪山，迎歸舍衛。親王降駕，人天共瞻。複陳香積之筵，以慶醍醐之說。洪鍾任扣，響應隨機。王深味元津，愈生珍敬。由是法輪宏敞，真範高傳。契王侯匡護之心，賴龍象誕生之德。鬱興舊院，仍改額為「悟空」。師雖處鄽闤，終思岩穴。約與猿鳥相狎，畢此浮生。指期故廬，禺俟回錫矣。弟子恒迷寬路，靡究真空。久居曠野稠林，杳隔菩提彼岸。雖逢善友，難求岡象之珠。縱遇醫王，莫味阿伽阤藥。唯當敬奉隨順，親近善知識而已。幸居幕職，每接慈顏。不度短材，爰述斯記。庶使名山勝概，永載貞瑉而不朽。其本院所有山林界至，及買置常住新舊田園物業，並具土名界段碑陰，冀於他時，免有侵越。時大和四年歲次壬辰八月己酉朔六日庚戌題。
大師俗姓劉氏，法諱懷溢。本無諸倚郭閩縣人也，即巨唐相國彭城劉公瞻之次子也。童年慕道，不習儒宗。時齠齔之歲，厥父攜同詣京師，固辭弗往。漸登九歲，俄自發心。棄捐俗務，投立磨山普資院杜禪師門下，求為弟子，願侍巾瓶。禪師立性孤僻，抱直嚴難，未許升堂，不容入室。且堅苦節，每勵勞形。涉曆年華，經逾炎冷。身齊槁木，心類寒灰。一自入山，久淹出穀。十年精❥，午夜誌疲。師長念及功勤，知為誌器。於年十九，方為落發披❥結束法衣，遣求和合。恭承嚴旨，高別林泉。星夜登途，望風取路。遙山獨步，峻嶺孤征。時往日來，俄之中嶽會善寺琉璃壇，欣逢法侶，敕啟霜壇。大扇律風，高懸戒月。夙緣諧偶，曩善冥符。不上牛車，便探衣寶。並三衣而為一衲，棄五事而整一盂。鬆下塚間，行頭阤行。雖行是行，參問匪忘。遍曆遐方，訪尋知識。無道場不逢古德，有請皆遇宗師。其奈不湊元機，情源擁塞，如渠聚土。狀棘當衢，須議芟。終期決抉，而力乃直拋衡嶽，專簉灌溪。函杖而誓扣元關，摳衣而立融階雪。灃源和尚一觀奇特，許廁門牆，久而彌芳，漸升堂室。況乎居猶學地，道未博通。仍於異時，侍立左右。和尚演於法頌雲，五蘊山中古佛堂，毗盧晝夜放圓光。大師才聆妙說，頓入清涼。悟即刹那，迷流沙劫。一言契合，萬慮情亡。豁若雲開，皎同月朗。既除疑滯，不慕遊方。遰襲傳燈，嗣何宗禰。即曹溪六祖付法讓大師，讓大師授馬祖，馬祖傳百丈，百丈分黃檗，黃蘗之林際。得林際密旨者，惟灌溪焉。入灌溪室，續焰挑燈者誰？即雲蓋大師矣。大師然以元天月白，覺海波清。真燈未燭於祖堂，雷振停開於蟄戶。維廣明初之上都，值黃戎犯闕。僖宗皇帝駕幸三峰，暫避狂徒。敕選十員禪律經論詩賦文章大德，駕前供奉。和尚禪宗一位也，敕賜福田禪師。止三峰，再賜大自在禪師。爾後狼煙息爇，草孽停爭。時屬太平，寰宇寧靜。光宅四海，慶洽萬邦。特軫睿毫，更於歲號。為光化元年，實謂山呼海蹈，舜日堯雲。百辟稱慶於龍廷，三寶承歡於帝澤。悉銜雨露，亟被沾濡。和尚特光化大師，仍頒命服。禪袍改為椹色，簡誥迥錫皇恩。旋聞海晏河清，遠播民舒物泰。鑾駕將回於萬乘，寶位卻複於九重。帝績丕昌，龜圖鼇負。皇帝升於大內，慶葉千靈。金雞才樹於琅玕，瑞渥旁流於遐邇。遂抽禦槧，揮當玉扆之前。茂發金言，綴向霜箋之上，遂改光化為天複元年。當年秋上表，乞養疾以歸南。別天顏而出北，既遙鳳闕，堅駐龍沙山二年。時有唐鎮南軍節度使中書令南平王鍾公，作鎮乘時，虛襟扣寂。位崇列土，心仰元門。一禮慈悲，三申延請。洪鍾預扣，難藏眾耳之音。幽穀傳聲，已播多人之口。和尚弗能違命，遂許宣揚。誌出池隍，深奇水石。府主鍾公捐清俸鬻白源立山雲❥為稱伐材構院，奏額龍壽。彰名既畢，莊嚴遂陳。延請開堂演法，垂手度人。蟻聚禪徒，蜂來道侶。於茲三十餘載，問法千數萬人。於吳大和六年甲午歲杪夏十一日，示疾鬆堂，迨於中秋二十八日夜子時，歸真丈室。俗齡八十八，僧臘六十七。當年冬十月二十❥日，移龕瘞乎真塔，去院法堂東北隅二十步之外。初終覼{婁見}，罄樹豐碑。事集一時，彌流永古。上足小師充院主道歸典座小師道環維那僧紹微直歲、小師道聰堂中上座僧照照徒眾僧師蕩等，並禪河舟楫。奈菀芝蘭，鹹佇分燈，續開籌室。慮以先師歲華迢遠，莫紀芳猷，故鏤貞瑉，命為斯記。熙儒宗後派，學苑微材。恨岡侍於指南，嗟未親於丈室。恭承來命，合掌虔誠。頂想慈悲，敢為銘曰：
開士垂儀，覺皇真子。洞究元微，達乎誌理。不受毫厘，寧容彼此。法嗣灌溪，燈分林際。水上呈鞾，長安駿驥。拽杖京師，皈崇明帝。師號紫衣，僖宗恩賜。處世界兮，如把虛空。若蓮華兮，真不著水。故演慈悲，強雲出世。南平鍾公，虔迎駐止。群生緣盡，化終已矣。出沒難拘，浮沉自在。月隱元天，龍潛覺海。師示來兮，混四生中。師歸去兮，超三界外。勞生戀兮，謾自悲傷。若蟬蛻兮，有何惜愛。
台符，歙州人，好學善為文。徐知誥鎮金陵，自革間上書，陳民間九患及利害十餘條，為宋齊邱所沮，貽書誚之。齊邱怒，使人沉之於江。
天不欲藎，地不欲載，兩曜不欲凝，萬根不欲生。玉石一塵，賢愚一邱。則神人不得不降，聖人不得不作。我唐不得不興，越公不得不起。起而不失進退存亡者，越公得之矣。隋鹿不醒，群雄率起。公矯翅一鳴，聲著千古。提山掬海，沃沸顛危。掃平反側之源，歸我唐虞之際。武德四年，高祖下制曰：「汪華往因離亂，保據州郡，鎮靜一隅，以待寧晏。識機慕化，遠送款誠。宜從褒寵，授以方牧。可使持節歙、宣、杭、睦、婺、饒等六州諸軍事。」感天人知已，趨玉闕言懷。龍劍一沉，死而不朽，貞觀二十三年也。有棠棣之詩，無良人之難。固得父老，請建祠堂，在廳之西。大曆十年，刺史薛邕遷於烏聊東峰。元和三年，刺史範傳正又遷於南阜，即今廟是也。中和四年，刺史吳公圖克荷冥應，複新棟宇。迄今司空潯陽公景慕英塵，經始靈宮。凡三遷三飾，物不告勞，民惟求舊。濟於時，死於國，功宣教化則祭之，其餘不在祀典。狄梁公按察江淮，焚淫祠七百所，朝野韙之。所謂能執幹戈以衛社稷。越公欲蓋而彰，雖焚不可得矣。且湯不乾，堯不濕，曷顯聖人之政。唐曆十有九帝，二百八十年，其間時有奴狂仆醉，觸破王化。洎僖皇歲庚子，盜起曹南，逆塵犯蹕，我淮王宏農公大叫義聲，千里奔命，宣池濠壽，舒廬滁和，十有九郡。繞我馬箠，分我君憂。苟無將將之雄，莫破錚錚之膽。我司空潯陽公獨庖仁義禮樂，餌舒池常潤，於歙最多。為政第一，慰本城之人，築久長大本，豈矜壯麗一時，企望六郡？直在乎開物成務，遺愛金石者也。台符越公之裔，潯陽之吏。祖能神，主能賢，辭或不直，作神之羞，辱主之命。谘我邦人，同歸典實，庶可與言文論政矣。龍集壬戌十二月十有一日謹記。
