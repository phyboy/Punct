文美，南唐保大時，官寧國軍節度推官知錄鎮事朝議郎檢校尚書主客郎中。
餘自出周行，來治斯邑。竊觀圖籍，亦睹風土。曆代屢為郡，複改縣，隸豫章焉。爾後割龍門鄉為太平縣，沙城鄉為旌德縣，石埭鄉為石埭縣。可知古封疆遠近爾。太和中，裴明府焊惜其山勢雄峭，溪帶奔傾，翠鎖居人，煙和公舍，聞奏依萬年縣廨宇制置。縣署之後，池塘迂折，半里有餘。雖水涸草侵，波瀾不見，而斜灣曲岸，景致宛然。別有亭基五所古木修篁，交蔭若蓋。睹斯遺址，甚鬱於懷。然則民病未除，官方到任，不可追往，有害於今。終伺豐穰，以續故事。庚戌歲中秋，始創高亭一閑兩廈。風來入麵，目達四方。危儗鼇頭，靜同天籟。乃命曰：「齊雲亭。」小廳者，乃縣之古廳也。不記年代，屢曾增修。柱木傾斜，風雨不蔽。頹毀既甚，坐立非安。議始重興，量功采斫。先有洪水漂出巨材，久在溪壖。謂其蠹朽，試請少府邢公楷監工人往視，得直木數條，沿溯而來，如神所惠。爰運斤斧，遄就公廳。榱桷端堅，棟梁宏壯。威儀百里，花煥一方。複於廳後蓋廊屋三間，水閣三間。重梁續柱，架嶮飛空，簷影照波，荷香入檻，曰「來風閣」。東北隅茅亭一所，花卉叢雜，果實枝繁，翠色長在，嵐光不散，亦重修飾，別是幽奇，曰「煙鎖亭」。因記小廳，乃得總述。非衒功積，要載歲時。大唐保大十一年歲次癸丑七月二十六日，寧國軍節度推官知錄鎮事朝議郎檢校尚書主客郎中賜紫金魚袋薛文美記。
洎，字師黯，改字偕仁。滁州全椒人，南唐進士，累遷中書舍人清輝殿學士。入宋，曆官參知政事。卒年六十四，贈刑部尚書。
司業諱籍，字文昌，蘇州吳人也。貞元十五年丞相渤海公下及第，曆官太祝、秘書郎、國子博士、水部員外郎、國子司業。公為古風最善。自李、杜之後，風雅道喪，繼其美者，惟公一人。故白太傅讀公集曰：「張公何為者？業文三十春。尤工樂府詞，舉代少其倫。」又姚秘監嚐贈公詩云：「妙絕江南曲，淒涼怨女詩。古風無手敵，新語是人知。」其為當時文士推服也如此。元和中，公及元丞相白樂天、孟東野歌詞，天下宗匠，謂之「元和體」。又長於今體律詩。貞元已前，作者閑出，大抵互相祖尚，拘於常態。迨公一變，而章句之妙，冠於流品矣。自唐末多故，洊經離亂。公之遺集，十不存一。予自丙午歲迨至乙丑歲，相次緝綴，僅得四百餘篇，藏諸篋笥，餘則更俟博訪，以廣其遺闕雲耳。
光，南唐乾德四年進士第一，任將仕郎縣尉。
夫真覺了然，離諸名相。橫大千而非有，等虛無以非空。譬夫色映琉璃，睹之則元黃斯在。月涵止水，為之則遊泳徒勞。自四大相摩，六根競熾。認賊作子，以幻為真。情塵逾於峻極，愛流深乎浩杳。然後因病而須藥，以渡而假筏。故我竺乾先生唱以無緣之慈，不盡有無之法。化分萬行，教立三乘。隨彼性根，次第啟迪。則造幢造像，施力施財。皆福報之大端，回向之廣途也。
地藏普安禪院者，邑人右軍牙將充昭武軍客司引客虞候鄧進與弟亮弟逵等之所建置也。地居爽塏，境占幽奇。法宇禪堂，洞然虛白。金容寶像，煥若莊嚴。清溪經其前，崇林映其後。入座而風傳爽籟，開軒而雲吐凝嵐。蓋禪那宴寂之場，大士棲真之所也。初邑中無禪刹，或毳侶經遊，則投足無地，往往止於白衣之家。甲子年中，有守勳和尚者，法門之柱石也。振衣而來，睹斯衋然，謂鄧生曰：「聞君豪富特達，好事然諾。老僧欲構一禪齋，以待南北。乃此方未曾有之勝事也，吾子其可為乎？」鄧生聞之，忻然炷香禮拜曰：「若和尚能此駐錫，則弟子必不發心。」遂於縣西南巴水之陰，得此福地，創是道場。故曰「地藏」者，因廢額也。普安者，表新意也。自誅茅翦棘，從基作構。鹹諮其規度，無有限量。一物已上，靡不完整，凡有緡數百萬焉。彼優填作像，須達布金，比諸信施，可謂至矣。
土木既畢，會勳公從鄱陽法眷造先師亭之請，且曰：「功成不居，古人之道也。矧往畢吾師之遺懿乎？」大留不諾而去。監院僧惠崇，理心淳熟，練行精明。識中之智慧熒煌，塵外之空花零落。隨緣利物，有感必通。勳公既去，鄧生眷其德業，懇請而來，以為欲闡真宗。慮食輪之將柅，或難周給。雖海會以疇依，盍置田園，用計悠久，鄧生曰「然」。即舍附郭田三千把入常住。俾夫金繩既耀，香積彌芬。二時既獲於坐豐，四眾攸加於景附。夫飯一僧，圖一像，猶獲大利益，況斯邑之地，前瞻何玉，旁即曹山寺，達疏山諸祖道場多由此出。或摩尼在握，或窮子垂歸。使至是者皆洗足而居，開盂以食。於此津涉，自我權輿，可謂未嚐有之勝事也。蓋有以知鄧氏之善因，信無量矣。鄧氏之福報，信無量矣。
予比佐是邑，屬時和歲豐，居多暇日，與明府扶風公每遊斯院，而崇公以予早因薄伎，嚐竊高科，繕錄所因，以碑見請。適苦多病，辭之未能。秋九月，承詔命歸京師，即路有期，前請愈確。勉書事實，有愧斐然。銘曰：
至哉空王，妙道無方。失在揀擇，得非思量。風寂水定，塵銷鏡光。本來無物，是謂真常。真常甚夷，金言不欺。愛見所縛，眾生莫知。三乘引拔，六度針醫。不有權變，疇將救之。良田如金，不種何獲。巨福如海，不勸何作。惟彼上人，能先斧鑿。惟此信士，能應彫斫。巴水之陰，肇興禪室。壯若神運，巧同化出。永茂空林，長光佛日。巍巍福田，與道相畢。
徵古，袁州宜春人。南唐升元末第進士，事齊王景達為宮官，改樞密副使，後坐宋齊邱黨削奪官爵，置洪州賜死。
江南山水，天下無與爭也。匡廬落星，江南無與爭也。奇峰秀壑，穹嵓邃室，簡素極辭華之贍，不能紀其一二。圖畫盡丹青之妙，何常狀其仿佛。乾貞己酉歲，予旅遊及此，得國朝四門博士庭筠書堂故基。背五乳之峰，帶遷鶯之穀。瀑布在右，分一派以走白。彭蠡在前，凝萬頃以含虛。斯又匡廬閑無與爭也。予方肄業，乃結廬而止。俄而長樂從弟兄洎親友十餘人繼至。明年，予倚金印峰，複營小堂以自居。遊焉息焉，無複四方之誌。當是時，烈祖皇帝猶秉吳政，築大防以壅才俊，張宏網以罟英賢。近悅遠來，雲附影從。予雖不佞，中於一目。繇是曆秘閣，登郎署，曳裾齊邸，記室在闥，領樞近之任，拒此已二十年矣。今春以疾免職，獲自銓曹郎中出典宜春。之任南去，稅駕言歸。駐旌旆於江上，攜賓僚於林下。蓁莽以俯仰，濃陰認手植之木。登嶙峋以嘯傲，清音識舊流之泉。穀鳥山鍾，江雲潭月，稱心豁耳，一如曩昔。追懷同誌，或在或亡。金章之身，徒皆貴仕。霜華入鬢，已失少年。聖上睿武英文，康濟南服。重湖略定，曾參帷幄之謀。五嶺未通，方荷折衝之寄。王事靡盬，受命忘家。支頹補隳，繕治舊室。因磨翠琬，聊記斯來。巨唐保大十稔太歲壬子三月十日，銀青光祿大夫檢校司徒使持節袁州諸軍事守袁州刺史兼禦史大夫柱國李徵古記。
居詠仁吳，累官至門下侍郎。入南唐，升元元年為中書侍郎同平章事，表請先主復姓，進左僕射兼門下侍郎。嗣主立，罷為鎮海軍節度使卒，賜號順天翼運功臣，特贈守太子太傅上柱國清河郡開國公，諡曰懿。 ☆郊祀議孔子云：「郊祀後稷以配天，宗祀文王於明堂以配上帝。」此萬世不易之法也。昔長孫無忌請祀高祖於圜丘以配昊天上帝，祀太宗於明堂以配上帝，義為得之。今國家嗣興唐祚，追尊孝德，而以堯舜為肇祀之祖，宜以神堯配天於圜丘，孝德皇帝配上帝於明堂，禮也。其服物制度，古有常儀，願罷一切偽飾。 ☆沈彬 彬，字子文，洪州高安人。唐末應進士不第。仕南唐為秘書郎，尋以吏部郎中致仕，年八十餘。
古者伏羲氏之王天下也，始畫八卦，造書契，由是文籍生焉。而以三墳五典載其前，以鳥官雲紀紀其後。則周文王於羑裏而演《易》，孔宣父於東魯以刪《詩》。以明古今國家之所為，顯君臣父子之所作。由是吾道逐世而盛，斯文得口而行。則四夷慕中夏禮教而來，聖典緣中土敬信而到。始則周昭王知佛生於中國，後則漢明帝夢佛見於寢時。由緒於今，史冊斯在。具司馬遷錄古老之語入於正史，郭景純采謠俗之誌而以為書。尚勤萬代博古之賢，討尋懿行。忙六合❥❥❥餘之學，探賾異聞。而又周柱史以道德為經，本無為而自化，以清淨而自正。體虛無而通元言，杳冥中而有精，以無欲而觀妙。上助皇王之大化，次歸純樸於輿人。其中華之教，有斯史籍，備之載矣。
而後以西方釋氏之教，爰到同化人。僅二千餘年，以諸佛之大說因緣，救眾生之漸深苦惱。以方便之言譬喻，以化度之力慈悲。若非調禦丈夫，出廣長舌相，或在給孤園內，或於耆闍崛山，集大眾則此界他地俱來，說大乘則小法邪見頓悟。名為法寶，誌於佛言。以五百四函總三乘十二分教，兼此經文讚誦，付諸國王大臣。約僧以齋戒精勤，化俗無驕奢放逸。複以先朝白馬，嚐負真詮。梵本既來，翻譯相繼。求諸聞見，異代同歸。有土皆行，無君不敬。於以傳真偈於神州海島，啟金文於朝磬暮香。萬方生死之徒，動念者報應堪驗。六道輪回之類，歸心者超拔無疑。感空王之化誘多門，使群生之歸向有路。遂大和五年六月，則有管內都監長講律大德宏機、尊宿律大德延壽與都勸首韋廣安羅環等，共為議焉。乃曰：「塵世大空，浮生一夢。」論古人則傷心墳塚，看浮俗則彈指風燈。以為言有四夷，難生中國。上以天人福盡，暫來作富貴英豪。奚知凡世罪多，又去入畜生餓鬼。驗諸佛而既無誑語，修諸善而忍不同心。乃召居縣邑之信仁，住寺院之上德。散請化緣之士，遐招書寫之人。一境共緣，十年告畢。喜經論入眾函而俱滿，念工匠裝寶藏以共成。以金仙居於中心，以風鐸鳴諸四角。言勝絕則如地湧出，觀元妙則自天降來。若使共為護持，則牢度大神現寶珠於頭上。更以同為讚歎，則信相菩薩鳴金鼓於夢中。功德此圓，僧俗相賀。莫不鬆門白晝，竹牖良宵。梵音引讀於金文，燈焰延開於寶帙。遂使開禪毳客，入探貝葉之元。停口輪師，來味蓮花之妙。是以一句一偈，聞之者涕淚堪垂。若女若男，信受者歡喜皆大。狀渴鹿而口臨福海，如窮子而手入寶山。使剛強者不煩王法而和柔，令罪業者不經地獄而解脫。噫！
人生須臾歲月，倏忽死生。既貪身炫聰明，共好心先警悟。慳貪作而貧窮是報，人我起而嗔恚複生。手來而空手俱來，身去而空身共去。是人眼見，舉世心迷。預修此日橋梁，何止一生福利。睹斯勝作，善莫大焉。彬八十餘生，三教在念。今幸睹❥家再造，禮教重新。先唐允聖於江南上，帝儲休於域內。崇君臣忠敬之道，修寢廟配享之嚴。睹虛空之吉祥雲，報清泰之再中瑞。以遠到者，人自蠻船虜帳。以求貨者，物乃蚌寶蛟綃。化被八方，慶流萬福。寰區有是，士庶幸焉。時乃秋掃陣雲，波澄鯨海。蓮清淨而朝涵玉露，鬆偃蹇而夜喝金風。雁有翼以辭寒，僧無心而入妙。幸於是日，聊以述焉。時唐保大二年八月十五日記。
賓於，字國儀，連州人。晉天福中進士，楚文昭王馬希範辟為零陵從事。及恭孝王希萼入金陵，賓於歸南唐，累遷滏陽令。致仕隱玉笥山，自號群玉峰叟。復起為水部員外郎，歸老連州，年八十七卒。
昔者仲尼刪三百篇，梁太子選十九首。厥後沿朝垂名者不少，苦誌者彌多。入室升堂，有其數矣。然六藝之旨，二南之風，後來未甚窮目。沈淪者怨刺傷多，取事者雅頌一貫。亂後江南鄭都官王貞白，用情創誌，不共轍，不同塗，俱不及矣。今睹淦陽宰隴西李中字有中，緣情入妙，麗則可知。出示金編，備多奇句。祗如「乾坤一夕雨，草木萬方春」。此乃王澤所均，春風廣扇。《姑蘇懷古》云：「歌舞一場夢，煙波千古愁。」因想繁華之日，引成興歎之詞。《書王秀才壁》句：「貧來賣書劍，病起憶江湖。」詩人興歎，時政如何。《聽鄭道士琴》：「秋月空山寂，淳風一夜生。」乃景清虛，真風回返。《徐司徒池亭》句：「扶疏皆竹樹，冷澹似瀟湘。」心匠所到，景致尤疏。《落花》句：「酷恨西園雨，生憎南陌風。」阻公子歡，動旅人感。《寒江莫泊寄左偃》云：「煙火人家遠，汀洲莫雨寒。」詩人之作，客況淒然。《秋雨》句：「秋聲在梧葉，潤氣逼書幃。」《廬山》句：「穀春攢錦繡，石潤疊瓊琳。」比興之言，搜羅尤異。《江行夜泊》句： 「半夜風雷過，一天星鬥寒。」恐怖一場，虛明徹曉。《寄劉鈞》云：「閑花半落處，幽客未來時」；《得故人消息》句：「夢歸殘月曉，信到落花時」；肺腸難述，懷想可知。《訪龍光謙上人》云：「相留看山雪，盡日論風騷」，見請道之相於，望寒山之不舍。又七言《宿廬山白雲峰重道者院》句：「雲開碧落星河近，月出滄溟世界秋」；又《海上從事秋日書懷》句：「千里夢隨殘月斷，一聲蟬送早秋來」；又《夜泊寄友》詩：「魚龍不動澄江遠，煙霧皆收皎月高」；《東林寺遠大師》句「杉檜已依靈塔老，煙霞空鎖影堂深。」《登毗陵青山樓有感》句「千里吳山青不斷，一邊遼海浸無窮。」《訪洞仙宮不遇邵道者》句「羽客不知何處去，洞前花落立多時」，《憶溪居》句「杜若菰蒲煙雨歇，一溪春色屬何人」；又六言句：「半落銅台月曉，亂飄金穀風多。」《客中春思》云「又聽黃鳥綿蠻，目斷家鄉未還。春水引將客夢，悠悠繞遍關山。」《賦泉》句「誰當秋霽後，獨聽月明中。」《柴司徒亭前假山》句「螢影夜攢疑燒起，茶煙朝出認雲歸」，眾目所觀，他心不到。《春莫懷故人》句「池館寂寥三月莫，落花重疊蓋莓苔。惜春眷戀不忍掃，感物心情無計開」、《贈王道士》云「槎流海上波濤闊，酒滿壺中天地春」，論元酒太羹，常徒肯愛，述神龍真虎，賢者則知。負勤苦，值幹戈，從軍之後，受命以來，上表中朝，乞歸故國。以同氣沒世，二親在堂。棄一宰於淮西，獲安家於都邑，公之忠孝彰矣，賢彥稱之。載被朱衣，猶思丹桂。乃為言曰：「且名隨榜上者眾，藝逐雲高者稀。今之人祗儔方幹處士，賈島長江，何須第一者哉。公理淦民，飲淦水，清白著矣，歌詠興焉。況今賢為寶，以禮示人，必當閨籍將書，清庭即踐。」愚生於邂逅，得遂披承。時也素月流天，澄江如練，對滄州而援筆，乏麗藻以當仁。以公五七言兼六言二百篇，目曰《碧雲集》。癸酉年八月五日序。
夫鴻蒙未兆，凝一氣於幽原。混沌無形，接萬靈於空洞。逮夫二儀開辟，六合權輿，清濁分流，元黃異色，乾綱既紐，麗乎上者日月星辰。坤軸斯維，鎮乎下者川瀆山嶽。橐籥宇宙，陶冶陰陽。調四氣以運五行，育三才而生萬物。當其九皇禦宇，五紀乘時。真璞無瑕，元珠絕纇。輦鳳驂龍之主，鶉居鷇食之人。性與道俱，心將神會。惟清惟靜，齊含太上之真。無慮無營，盡類華胥之俗。洎乎大道既隱，上德浸衰。嗜欲之源開，知覺之路辟。禮樂弛而忠信薄，智慧出而詐偽生。澆俗滔天，元風掃地。是以聖人塵籠下土，芻狗蒸民。千里麒麟，慚同跛鱉。九霄鴻鵠，愧雜壤蟲。指異境以飄纓，望靈區而稅駕。安期東去，高步蓬邱。老氏西遊，遐超昆頂。周家子晉，乘獨鶴以淩霄。漢室劉安，隨八公而度世。其如十洲三島，四極八荒，七靈既駐於騫林，五老亦棲於方丈。商徼流精之闕，金母攸居。滄湄暘穀之宮，童君是宅。青田紫蓋，玉溜丹霞。三十六洞天，並號神仙之府。七十二福地，俱為靈異之鄉。
武夷山者，按《葛洪傳》，即第十六升化真元之洞天也。又陸鴻漸記昔有神人，自稱武夷君，曰「吾為此境地官」，因以名焉。下有仙祠，其來久矣。盤根地表，積翠天中。狀維嶽峻拔之形，聳太華削成之勢。紅岩紫壁，接雲漢以流輝。邃宇幽房，映鬆蘿而逗影。靈源下發，南施化劍之津。聖跡傍臨，北望遺弓之野。筠貞嶰穀，木鬱鄧林。芝秀五明，光搖絕頂。草芳十結，香滿回溪。其間人去瓊樓，骨藏金鎖。望佳城於碧岫，指夏屋於丹厓。王子喬之玉棺，乃從天降。桓司馬之石槨，詎假人營。陵遷無欲墮之虞，劫盡靡不修之歎。至於秋中好景，物外真遊，會靈族於山椒，列雕盤於天際。金鳳花絞之屋，高敞雲亭。銀龍彩蔓之幡，輕搖日觀。瓊精泛雪，石髓凝霜。調素瑟之和音，風雲動色。吐清商之妙唱，鸞鶴沈聲。乃神人化理之區，實仙子盤遊之地。
曩以皇靈中否，神器屢遷。九野飛塵，四郊多壘。元都紫府，與胡越以同乖。玉樹芝田，將黍禾而並秀。我國家鴻基再造，景命惟新。受河洛之圖書，法唐虞之揖讓。會塗山之玉帛，莫有後期。興牧野之幹戈，諒多慚德。聖上運膺下武，聖紹先天。應千載之休期，執萬年之神契。齊乾坤而覆載，配日月以照臨。庶彙鹹亨，萬方胥悅。向以閩荒未乂，蠻徼多虞。爰徵不戰之言，順彼來蘇之望。漢將未逾於五嶺，百越從風。舜幹讒舞於兩階，三湘獻款。九州畏伏，八表懷歸。南暨龍編，北逾雁塞。東極扶桑之野，西窮弱水之鄉。架險船深，稽首而請命。馳煙驛霧，蹶角而來賓。可謂威震華戎，功格天地。而猶日慎一日，雖休勿休。宵旰忘勞，雍熙在念。峒山駐想，軒皇之問道猶賒。金闕凝情，周穆之省方未遂。乃眷東顧，況屬多艱。永念靈區，鞠為茂草。特命出內庫中金，宣付建州觀察使王崇文，俾乃舊址，更創新居，再擬丹邱，重換絳闕。胥臣十除（疑）氏芟除，命王爾以行繩，令解飛而操斧。分月中之仙桂，以作宏材。並海上之神山，將為巨鎮。虯堂對峙，鷃閣連翹。聳勾曲之石樓，狀天台之玉室。梁橫螮蝀，對霽景以增輝。瓦疊鴛鴦，望晨風而欲溯。霜凝皓壁，霞彩文楹。懸素魄於蕙櫋，植紅葩於藻井。金鋪月照，門闈流熠耀之光。珠箔風搖，軒楹蹙漪漣之影。壇高砌玉，樹密攢瓊。邃室斯崇，真容載穆。仙官在列，羽客來庭。樓殿玲瓏，仿佛天中之物境。岡巒掩映，依稀洞裏之山川。爰精集聖之區，別錫會仙之嶺。神功聖力，無得而稱。臣識夏蟲，學疏喻馬。嵇中散常悲俗骨，魯司寇但鬼醯雞。色絲黃絹之文，聲華素乏。玉闕丹台之事，紀述何能。恭稟宸嚴，勉旌福地。雖六天成燒，與皇極以長存。八極飛塵，將斯文而不墜。頌曰：
大始未形，混沌無際。上元開運，乾坤定位。日月麗天，山川鎮也。萬彙猶屯，三才始備。肇有神化，初生蒸民。上惟立德，下無私親。皇風蕩蕩，黔首淳淳。天下有道，誰非聖人。嗜欲源開，澆漓俗盛。賢者避世，真人革命。八極神鄉，十洲異境。翠阜丹邱，潛靈宅聖。惟彼武夷，實曰洞天。峰巒黛染，岩岫霞鮮。金房玉室，羽蓋雲軿。葬因風雨，會有神仙。國步多艱，皇綱中絕。四海九州，瓜分輻裂。稔禍陬隅，阻兵甌越。寂寞元風，荒涼絳闕。赫赫烈祖，再造丕基。拱揖高讓，神人樂推。明明我後，允協昌基。功崇下武，德茂重熙。睿哲英斷，雄略神智。拓土開疆，經天緯地。五嶺來庭，三湘請吏。四海震威，群生懷惠。猶勞宵旰，猶混車書。貪狼俟靜，害馬方除。淹留駿馭，想像鶉居。心懸空同，夢到華胥。乃眷名山，追惟聖跡。內庫頒金，元侯奉職。三境求規，五靈取則。跨穀彌岡，張霄架極。殊珠宮寶殿，璿台玉堂。鳳翔高甍，龍轉回廊。錯落金碧，玲瓏璧璫。雲生柱礎，電繞藩牆。七聖斯嚴，三君如在。八景靈輿，九華神蓋。清霄莫匹，明霜匪對。仿佛壺中，依稀物外。眾真之宇，擬之無倫。會仙之觀，名之維新。高峰為壑，區穀成。皇猷頌聲，永絕緇磷。
我大唐之有天下也，造功自高祖，重熙於太宗。聖子神孫，曆載三百。丕祚中否，烈祖紹興。大勳未集，肆我大行嗣之。德則休明，降年不永。襲唐祚者，非陛下而誰？臣聞昔漢文帝承高祖之後，天下一家，已三十年，德教被於物也久矣，而又封建子弟，委用將相。合朱虛、東牟之力，陳平、周勃之謀，宋昌之忠，諸侯之助，由中子而入立，可謂正矣。及即位，戒慎謙讓，服勤政事，躬行節約，思治平，舉賢良，賑鰥寡。除收孥相坐之法，去誹謗妖言之令。不貴難得之貨，不作無益之費。其屈己愛人也如此，晁錯、賈誼、賈山、馮唐之徒，猶上書進諫，言必激切，至於痛哭流涕者。蓋懼靡不有初，鮮克有終也。而文帝優容不咈，聖德充塞，幾至刑措。
今陛下當數歲大兵之後，鄰封襲利之日，國用匱竭，民力罷勞，而野無劉章興居之人，朝無絳侯曲逆之佐，可謂危矣。試使漢文帝之才，處今日之勢，何止於寒心消誌而已也！臣惟國家今日之急務，一曰舉簡大以行君道，二曰略繁小以責臣職，三曰明賞罰以彰勸善懲惡，四曰慎名器以杜作威擅權，五曰詢言行以擇忠良，六曰均賦役以恤黎庶，七曰納諫諍以容正直，八曰究毀譽以遠讒佞，九曰節用以行克儉，十曰克已以固舊好。亦在審先代之治亂，考前載之褒貶。纖芥之惡必去，毫厘之善必為。密取與之機，濟寬猛之政。進經學之士，退掊克之吏。察邇言以廣視聽，好下問以開閉塞。斥無用之物，罷不急之務。此而不治，臣不信矣。《詩》曰：「敬之敬之，天維顯思」；《書》曰：「儆戒無虞，罔失法度」；《易》曰：「其亡其亡，係於苞桑」；言君人者，必懼天之明威，遵古之令典，作事謀始，居安慮危也。臣觀今日下民，期陛下之致治，如百穀之仰膏雨。願陛下勉強行之，無俾文帝專美於漢。臣死罪死罪，謹言。
