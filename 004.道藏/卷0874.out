右：竊以祝嘏之說，已著《開元禮》中，升降兩義不同，大祝云「敢昭告」，小祝云「昭告」，諒其損益，盡在往典。今高博士請改前經，未敢為允。既尊其為師，待以不臣，豈可抑以祀典。援其公爵者，或商容呂迎逸免也。武王式閭，維師尚父。尚當一時君臣，亦不北面為禮，況顏子德冠師門，道光亞聖，千古景行，一人而已。《開元禮》太宗纂之，高宗述之，元宗定之，垂為永則，豈合改作？謹議。
右：臣先據太常博士高遠奏，改文宣王配座顏子兗國公祝文昭告字，援小祀例為致祭。高遠意者為與武王祝稱不等，欲不敢禦署，蓋迂至尊降屈行拜敬之禮，殊不知中祀雲昭告，亦進禦署，署訖皇帝不拜。今既升文宣王為大祀，兗國公即便是中祀，而況顏子德冠孔門，徇齊聖智，佐食則絕席居前，侑酳乃服袞在上。既禮容以相稱，何貶拂而太懸。武成王祝文，開元天寶中亦雲昭告，進署不拜。至正元年，兵部員外郎李紓奏節文云：「太公述作止於主韜，勳業形於一代，豈可擬文宣王之盛哉？」遂改損昭告字雲致祭，不進禦署。今者國朝以其拯民靖亂，崇德報功，再奉嚴禋，重構廟宇。光靈顯被，聖澤優褒。聖典既修，舊章宜正。臣卻請升武成王祝文，仍舊歸昭告字，國公則不合更貶祝，仍準禮大祝進禦署拜。中祝禦署不拜，夫禮者，別尊卑，名輕重，奉常沿，酌折衷，後亦何必矯飾閑辭，蕪穢簡牒，穿鑿往事，紊亂彝章。視茲二途，指歸一揆。謹具奏聞。
皇太弟繼統儲宮，不得申其喪紀，隻服緦麻三月，服三日公除。按《喪服傳》曰：「何以緦也？與尊者為體，不敢私其親。」今據禮經，則是子承父之禮，主鬯宗廟，承名器之重，不敢申私親之服。若服則是廢尊者之祭，謂於死於宮中者，三月不舉祭是也。又云：「君之所不服，子亦不敢服。」《開元禮》引喪服，比公子為其母練冠麻衣纏緣，既葬而除。練冠則白練布為素冠，麻衣纏緣。今之白練布為衣裳，纏緣其裳也。近代庶俗，多用白布襴衫，非先王喪紀之法服。準令文，三日成服，朝晡五哭止。具成居處飲食，哭位則從其心喪。至葬期反服，既葬除服，禮也。
臣聞王者之孝，莫大乎尊祖。有國之儀，必先於崇祀。采質文之損益，正宗廟之祧遷。載在前經，垂為重事。國家中興土運，再造皇猷。雖殷薦之禮孔昭，而正名之典未舉。王良臣因崇清廟，遂上封章。臣備位明庭，攝官禮寺，祗承末議，思盡寡聞。謹具條奏如後。
《禮》云：「天子始受命，諸侯始受封，為太祖之廟。」國初以景皇帝始封唐公，慶延奕葉，高祖雖撥亂以定天下，其實因唐以為有國之號，改尊皇帝為太祖。然前代諸儒，亦議者非一。愚臣竊以謂高祖神堯皇帝頃在隋季，民實墜塗，而濡足救人，乘時啟運，天命允集，曆數在躬，豐功厚德，比崇三代。洎奸凶僭逆，皇祚中微。九有之民，猶思唐德。本枝百世，貽厥孫謀。故烈祖高皇帝再造丕基，光宅大寶。升元初以高祖有克定之業，實受命之君，尊居太祖之位，是為不易之典。酌中考古，允得其宜。太宗文武皇帝定策濟時，戡難立極，惠周四海，道冠百王。烈祖考高皇帝仗義中興，應期繼統，功逾嗣夏，化洽重熙。以二聖有大造於人，故兩室居不遷之地，自餘親親之廟。存者四焉。
夫承祧繼統，則降其私親。尊祖敬宗，則存其大義。曆代已降，何莫由斯。是以先晉元之中興，而南頓令與琅琊恭王不祔太廟。於春秋之義，國君即位未逾年而薨者，尚不祔太廟。又神龍中，義宗孝敬皇帝以儲後追尊，入祔太廟，尋從輿論，亦別創嚴祠。而況四親位匪君臨，地非正統。高皇帝既承太宗之後，所謂以義斷恩，敘之昭穆，未合典故。
伏見保大初給事中朱鞏著作郎徐鉉奏引秦漢故事，請定宗孝靜皇帝成宗孝平王惠宗孝安王慶宗孝德皇帝宜準例於潛龍故地別創新祠，以四時而祭，既協尊祖之義，別為祭禰之宗。其太廟昭穆，請自昭宗已上未祧遷神主祔，並及請遷義祖神主於祠堂，就飾廟庭，別建嘉號，如德明興聖二廟之比者。準其年十二月敕文： 「我國家務存孝敬，理在不祧。群官便據典經，故禮當迭毀。予不敢違先皇之命，不敢忘義祖之恩，是降敕書，期同❥❥勞於寤寐，誠亦未安。何者？先皇禦劄尚新，言猶在耳，儒者已微典實，議論紛紜，苟歲月既徂，德音漸遠，畢朕之世，雖雲厥心不回，後代之人，且憂其意可奪，如是則隳先皇之孝敬，豈無時焉，祧義祖之神靈，信有日矣。誰當執咎，予用悔然。欲其求萬世之永安，未若割一朝之罔極。奉於不祧之地，冀絕親盡之言。嚴恭無虧，告享於舊。上匪違於先旨，下何傷於孝心。谘爾宗親，當體朕意，宜委所司於祠堂別建後殿，安置塑像。其前殿奉遷祖主以居。其寢庭制度祭享之禮，一如舊儀。」永為不祧之廟者，所為因時適變，以公滅私。載考聖謀，實符命議。雖義祖之廟，已正於典禮，而四親之主，合同於漢晉。是為師古，人何間言？其四親廟，臣請依朱鞏等原奏施行，或以潛龍故地稍遠，恐虧嚴敬，隻依京都建祀，於禮無愆。其義祖祠建，請準元敕處分。
伏以懿宗、僖宗、昭宗三室，地未當遷，禮宜祔廟。請依昭穆，以奉烝嚐，五時享焉。
伏以高宗至宣宗十四室，雖親盡當毀，而禘袷之祭，合敘昭穆。今請各造神主，居於夾室。
右：臣致雍文慚學禮，業昧通經，忝在奉常，恭承議問。須陳管見，敢副宸衷。然而宗廟居尊，祀事為大，必資時彥，共啟詢謀。伏請更於通班，各徵議狀，然後酌臣可否，係在睿明。謹具奏聞。
右：臣伏見太廟行禮，百官有緦麻服已上，並不預祭。謹按《禮經》：「諸侯絕旁親之服，不敢廢大宗之祭。」謂官未葬者，欲人吉凶不相黷也。魏晉已降，變行權制，緦麻已上，假內謂之喪服。假滿即吉，謂之公除。今既葬公除，廢葬非也。彼公除者，使人各得其祭，苟私祭不廢，則公除無嫌。請準開元七年正月七日吏部奏，依江左當時知禮者虞譚殷仲堪等議，相承等行之久矣。凡有百執事齋郎室長禮生已來，並擬請申詳前令，行公除助祭之禮。
準祠部牒，據禮賓使何延錫狀，為元應王副嶁公各授官封冊，所服冠裳及女人有塑像同座共享，兼畫僚屬等，乞賜改正移易，庶合典禮者。右：檢封祠之制，古來有功於民者則祀之，無繢容飾邈這狀。自漢魏以降，所在州郡有神祠塑像衣冠人物，有夫婦共座配食之者，未知其所由來也。於禮無文，雖雲配祔，宗廟鬼神，孝子感親之所。今元應王遺跡置祠，副嶁公或山川之神，各有受封爵。有受封爵，有其廟宇之制。殿堂之上，左右列侍衛臣仆像人，居然如其諸侯外朝正寢之式。春秋祀享，準令文皆州縣供其牢醴之物，長官拜祭，祀以夫婦配食之義不同。今未委準禮移婦人共座居別座，其王各依準衣服令等降，飾以袞冕九章之服，婦人無爵，衣褕狄九章，於禮為中，仍請差工人就禮院畫衣服章數制度施行者。
右：檢今月十四日冬享太廟，伏見攝太尉及亞獻官禦署祝版到廟，先於殿前拜，謂之參神，如家人之禮。竊以夙興行事，裸鬯之後，神靈降止，然後方行拜敬之禮。今未見其所祭，而於致齋之內，造次撩覿，頗甚褻慢。事須舉明，自今已後，便厘革者。
據太廟置令王崧申，凡遇時享，齋郎薦獻，皆是每人兩番或三番，不免紛紜。執事或有差互，獻官寧免淹延。舊例簠簋籩豆樽罍爵斝，並是未明行事之前，烹牲取熟之後，夙設鉶和羹與三牲俎，等是祼爵之後獻薦。今欲以三牲俎及毛血準舊例薦獻外，其膟膋並太羹和羹，所司可商議，準果菹饣複等享前一時先設。載量變禮，甚合通規。不惟稍簡於排諧，兼得免彰於喧糅。奉判禮院商量者。
右：致雍竊詳郊天以血腥為始，宗廟以祼饋為先。既祼奠然後薦熟，今欲和羹之鉶，與膟膋夙設，求其禮情不近，於義實為未可。謹議。
夫功成事卒，身歿名垂。平昔茂勳，足以追寵。某人資性忠果，率禦有方，久捍邊城，適安堡聚。複於布化，順惠克孚。惟其勳臣，賴此統牧。天不憖遺，喪我元良。卜竁有期，論行可著。功高盛烈，政和安民。按《諡法》云：「有功安民曰烈。」
夫君子誕敷厥德，垂名於世，追美重終，諡而有贈。某人詞源濬川，德基崇嶽。出光帝載，式冠朝端。服爵增華，言行有範。爰自紫垣演誥，潤色皇猷，明懿孔彰，博聞是謂。按《諡法》云：「博聞多能曰獻。」
夫實以誄華，名由諡易。既敷前烈，可述來芳。某人襟抱融明，風標秀逸，文為士表，信在已先。端默持謙，恭仁允惠。請按《諡法》云：「恭仁鮮言曰靜。」
夫贈諡厚賢，克敷君惠。平生懿行，可得而書。某人蘊性純和，秉德方直，業通儒術，學任人師。宏益姬風，儀型國胄。敷受之聲不絕，典禮之訓有倫。請按《諡法》云：「典禮不愆曰載。」
夫臣下竭力盡瘁，立功於國。國安君寧，能事畢矣。某人器惟正亮，性亦融明。首讚宏謀，力荷王室。而自剖符錫壤，名冠列藩。茂績洪勳，惇史備載。易名之典，謀諡於公卿，曰：「思慮謀遠謂之翼。」
夫逸人遺範，秀士流芳。須示易名，用旌高蹈。處士某人懷真蘊道，嘉遁雲阿。漱石枕流，以激濁世。人尚高節，無以逾焉。謀於❥好曰「正白先生。」《諡法》云：「清白守節曰正，涅而不緇曰白。」斯之謂與？
夫服勤官次，景行有彰。終身則敬忌不忘，請誄而褒崇匪吝。某人端明立身，公正楷俗。賤揚名級，暉映士林。適自入奉承華，毗荷儲季，克宣令範，廉正有稱。謹按《諡法》云：「廉直經正曰敬。」
夫啟殯告諡，德行有褒。追美旌功，於焉斯著。某人度量宏達，秉直在躬。首自讚職銓衡，不遺器任。精裁人物，疏附允中。按《諡法》云：「附不黨，疏不遺，是曰平也。」
夫生不可奪節，死不可奪名。身歿名垂，旌大厥美。某人忠鯁維亮，風概愈高。端委諫垣，民宗盛貫。極言累進，規正宏綱。是謂直臣，合旌遺烈。按《諡法》云：「中正無邪曰質。」
伏以李萬安器度不羈，雄豪獨處，義勇兼著，寬猛相須。嚐毗荷以親賢，率衛兵而整肅。累刺臨於列郡，治封部以乂寧。在昔邊淮之兵，連營棄甲。惟黃之郡，嬰城不拔。卻敵之力，萬安有功。謹按《諡法》「決勝壯敵曰毅」。
伏以號以表功，諡以表德。慎重厥美，君子有終。故檢校太保威衛將軍前和州刺史馬洪，勇於戰鬥，鬱有壯聲。動必擒凶，舉無道策。被堅執銳，率居行陣之先。略地攻城，每在眾人之上。一麾臨郡，嘉績有聞。今也身歿名垂，請誄匪怪。引義為用，厥諡彰矣。按《諡法》「率義供用曰勇」，其馬洪請諡曰勇。謹議。
伏以廷英粵自東南，少登貴仕，忠其所奉，人曰匪躬，垂三十年，其勤亦至。洎王師恢複，建壘克平，被天朝之懋恩，列卿等之華級。隻為神皋承乏，侯服分憂，為政理躬，有足多者。溘然長逝，用惻宸衷。考行易名，敢私典故。按《諡法》「名實不爽曰質，」請以為諡。謹議。
伏以廷英承家軒冕，肇跡東南。少年以應聘諸侯，厥名貴仕。往歲以開區啟宇，宰府登庸。洎叔世替夷，奸臣擅命，廷英智能料主，謂故土不可即宮，首率諸侯，尊事大國。保全多體，思寧後昆。觀❥始終允而彌顯，按《諡法》「深慮通遠曰思。」謹議。
伏以廷英粵自東南，少登貴仕，忠其所奉，人曰匪躬，垂三十年，其勤亦至。洎王師恢複，建壘克平，被天朝之懋恩，列卿等之華級。隻為神皋承乏，侯服分憂，為政理躬，有足多者。溘然長逝，用惻宸衷。考行易名，敢私典故。按《諡法》「名實不爽曰質，」請以為諡。謹議。
按考功送到行狀，稽其往跡，敬慎有終。紹服爵承家，時推華胄。考祥視履，人垂匪躬。既名行以弗愆，諒定質而可取。按《諡法》「純行不爽曰定，名實不爽曰質」。今請一字諡曰某。謹議。
據考功錄到門人華歸仁記其行事，蓋惟誄貴之文，有司以之弗取，複詢輿論，無損士風。紹服爵登朝，檢身立事。名行既無愆爽，始終須示褒崇。按《諡法》云：「名實不爽曰質。」謹議。
據行狀，紹前後從公，歲華更事，匪躬奉上，盡瘁勤王。爰自牧守海陵，化敷邑裏，民情稱理，奏課居多。議名之端，歸美於行。紹向來安身不競，修已自保，敬慎有聞，始終若一。按《諡法》「小心恭慎曰僖」。謹議。
公銖祖世朔方捍藩顯功，為唐名將。公銖便弓馬，習戎事，有名父之風。刺郡部，近民情，知良吏之節。性和不損，撫士寬容。考終之名，用以為諡。按《諡法》「寬容和平曰安，」其史公銖請諡曰安。
伏以廷浩勇而有謀，臨事卻敵。往歲北師眾至，來攻泰州。是時孤城且危，外援不救，廷浩能厲士卒，分池捍禦。鑿展深塹，斷絕飛橋。俟彼布陣，援旗引鬥。才渡中河，半多陷溺。不有奇略，安能保全？《諡法》「臨事有斷曰勇」。
程成起自行間，累以戰功，為時名將。頃在合肥，頻經大敵，既斬獲數多，賞在上等，因且奮身不顧，負楯先登。陷彼堅陣，而被執不撓。《諡法》「恃義不撓曰勇」，元宗皇帝《收獎前勳制辭》云：「抗誠不撓，奉主言堅。命秩既崇，忠義可取。」按《諡法》云：「恃義不撓曰勇。」
往歲閩人怙亂，賊臣不庭。連結外兵，竊據東境。隋時為裨將，分守上遊，號令精明，訓禦嚴整。善治攻具，妙用戈船。下延平❥夷之軍，破橫海艛艫之眾。越寇畏襲，邊郡謐寧。克敵服叛，累功多者。舉一為諡，謹按《諡法》「服叛定功曰威」。謹議。
伏以凜文為己華，用能進業，行為士本，居則撝謙。因曆聘諸侯，從事楚部。在官凡二十任，蒞職僅五十秋。然而物議不喧，祿位無曠。矧遇季主荒怠，遭時艱難。絕居不疑，履危無咎。保全名節，歸休聖朝。據《行狀》云：「去夫二國，不遺惡聲。事夫六君，不流靜讚。」按《諡法》「小心恭慎曰僖」。去二國，事六君，無惡聲，無流讚，不謂恭慎乎？其諡元凜曰僖。謹議。
誕生將門，爰有命聞。寬柔得眾，勤恪在公。幼襲世封，克荷先業。以忠正奉國，以孝悌承家。頃奉朝恩，守牧滁上。民無冤滯，吏絕侵漁。期年有成，風俗大治。又據《行狀》云：「為皇城使日，值北師來侵。京邑騷動，匡範忘食輟，晝警宵巡。仍散私財，以募兵士。屢陳章疏，乞預征行。念茲勤勞，夙夜敬事。」 按《諡法》「勤勞無私曰順」。謹議。
伏以君子沒世，而名有可稱。諡以德彰，克旌厥美。陶敬宣貴襲公爵，以文立身。華貫繼登，允光前烈。洎師都亞尹，廉正有方。東吳牧民，勤恤不倦。寬裕順理，惠和以施。《諡法》「慈仁和民曰順」。其陶敬宣請諡曰順。謹議。
夫功成事卒，身歿名垂。平昔茂勳，足以定寵。故其資性忠果，威略有成。履行端莊，聲實無替。往以大憝移國，偽梁僭圖。金全有致討之功，複安天步。紹宗繼統，入扈乘輿。式掌兵機，克總侯府。而又累仗全越，出捍邊危。種落安寧，疆場肅靜。酬勳錫壤，皆踐大藩。金全知皇運中興，能以義諭臣僚，聿來慈服。《諡法》「慈和遍服謂之順。」李金全請諡曰順。謹議。
右：詳門吏錄到行狀，楊海父祖仕郡縣為吏，海始明經調選，有開厥嗣，傑作將臣。性懷不羈，雄豪獨處。昔歲中州紛擾，群盜縱橫。自言力勝於人，分部得眾，歸命我朝。爰服休恩，擢在上將。期門清蹕，勾陳衛兵，統禦得權，嚴整有序。用海為新安守，到任知物情之所未便，補累政之所未修。治堤防，築壁壘，蠲水害，利民居，勤績著聞，功用可取。謹按《諡法》「施勤無私曰順」。請諡曰順。
按公正明在躬，亮直秉性。出光帝載，位冠朝端。昔者職處掖垣，兼持銓綜。士無濁者，官盡得人。踐文章之台，治紀綱之要。奸吏展畏，貪夫廉隅。言必至公，門絕私謁。日者越人皆誕，寇我近畿。餘穢盡誅，首惡未諭。方生釁隙，遽詔行人。受命而行，臨事有斷。洎登宰輔，允副具瞻。股肱其良，邦家殄瘁。議名請諡，敢忘至公。謹按《諡法》「廉方公正曰忠，臨事有斷曰肅」。
濠州郡團練觀察等使郭全義薨。夫諡以行政，行因諡立。克揚茂烈，追美成功。全義端委和門，明慎師律。入司侯府，出踐藩垣，民政武功，雖書甲令。易名考行，未請省曹。今以啟殯有期，書方仍待。且據郭全義策名已來，夙居戎表，勇能致敵，用以為褒。按《諡法》云：「好力致勇曰莊。」謹議。
賓委質聖朝，奮身戎表。位兼隆於中尉，才複任於列藩。勤己居方，垂仁訓俗。考行誕敷其往烈，飾終克保於令名。《行狀》云：「以援桴鞠旅為己任，以燧燔烽舉為時行。」然而戎候自虛，懿誠未誡。《諡法》曰：「武而不遂曰莊。」謹議。
又據狀，賓天祐中附翼戎臣，仗劍東渡，委質聖朝。是為知危亡之理，慎忠慮之謀。以義而來，克安永嗣。《諡法》云：「思慮不爽曰原。」謹議。
侯仁遇立身端謹，前後更曆職任，誠節無替。往歲攻圍福州之日，能厲士決戰，奪其城壘，殺獲甚多。雖功用弗成，而壯勇可激。按《諡法》「武而不遂曰莊」。
伏以陳謙少年有鄉曲之譽，倜儻義烈，直氣不群。頃值東甌兵擾，與其伯仲招結猛士，擒賊立功，拔為上將。習戈船水戰之師，統劍津下瀨之旅，破錢塘軍，威振越人。界壤海折，兵不敢犯，保邦庇民，謙之功也。近者執圭入覲，再陟帥壇。俾賴式遏之功，永作藩垣之固。天胡不憖，奪我帥臣。歸葬有期，啟殯請諡。用旌前烈，敢忘至公。按《諡法》「好力致勇曰莊。」其陳謙伏請賜諡曰莊。謹議。
