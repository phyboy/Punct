崇義，文圭子，事南唐嗣主，官至學士，曆樞密使。嗣主遷南都，輔太子留守金陵，進右僕射同平章事。開寶二年罷為潤州節度使，仍同平章事。及貶制度，以司空知左右內史事。入宋，避宣祖廟諱，易姓曰湯。
高安祈仙觀者，黃真君之舊居也。據西安之兌宮，鎮洪都之坤位。前瞻緱嶺，行聞子晉之笙。後倚華林，坐挹浮邱之袂。原滋丹草，率白雉以相從。穀秀蒼筤，競紅鸞而下翥。境異則龜常見石，物靈則泉或浮金。紺宇相望，翏輵神居之表。琳房互映，連延陰洞之間。自為小有之東窗，宛是童初之學府。
真君紫邱精粹，玉版飛英。宗派流長，叱石遠懷於仙祖。元門天合，結褵因慶於法妻。自振翼毗陵，曳裾海岱。屯期方遘，降身參政事之官。宿命俄通，褒德備尚書之位。若乃窮神不測，示現無方。乘龍初夜之歸，常遊萬里。鳴鳳中霄之際，密讚諸方。寶節乘空，大使授元圖之命。玉函應召，上公宣入室之人。悟草鹿以趨火庭，瞻錦帷而佩丹訣。陰功潛運，已積德於三千。貞品俄升，遂登名於十二。念雁行之莫接，密契宜留。相鵠篆以時歸，人心自注。即於舊裏，尋建嚴祠。其或牛野風高，兔輪秋半。仙登接晝，齋莊虔億萬之詞。羽蓋浮空，朝會奉姻親之禮。始乎東晉，垂及皇唐。釵紀遺洲，將陵遷而不改。球存墜石，必久地以恒堅。既而九鼎載移，山嶽之驚塵散起。五龍爰作，干戈之積數常存。法壞浮屠，寧獨金剛下淚。教頹象罔，旋悲玉碗飛天。乃觀恬寞之鄉，遽變寂寥之境。垝垣接野，或認鹿場。復屋騫甍，久穿雀角。事必符於有待，時特鬱於重興。
國家味三五之道腴，開東南之帝籙。赤符應運，纘承爰立於漢基。金德更王，揖讓乃由於吳禪。西母之白環入貢，不假祈禳。元元之玉像降神，自嚴樽俎。聖上配乾坤而居六合，揭日月以步三階。屈己臨人，動懷慈寶。雖凝旒南面，傳夏嗣以承祧。而納麓東郊，舉堯元而作相。每隆大義，追奉故君。緬勝果以興思，察茲宮於已圯。況像嚴十聖，一方之異氣遐連。觀號三皇，百里之慶雲何在。因宸心之有屬，流明詔以亟行。鸞鶴靈遊，共白雲而不返。珠琛遺貺，與烏號而並存。重開大壯之模，俾就僝工之費。營室仰稽於中候，豫章俯擇於宏材。削墨公輸，爰恢崇構。範金段氏，即運洪爐。肖人散璧王之元，繪事發晴霞之色。健栭岪鬱，寫秘殿以翬飛。鏤楶紆徐，儼回軒而櫛比。中建岩岩之石，九級星壇。外森落落之鬆，千尋雲路。周阿玉樹，合輝霍以長春。重闥金鋪，泛曈而鎮曉。自可包藏靈囿，昭晰華宮。林薦葳蕤，戶內廣肆筵之所。唱高窈窕，廡間宏按節之儀。固足以十絕靈幅，邀帝君而戾止。九貞逸駕，延夏禹以時遊。寧惟崇大道之津梁，實以感群生之耳目者也。
熙載，字叔言，濰州北海人。後唐同光中擢進士第，奔吳補校書郎。出為滁和、常三州從事。南唐代吳，召為校書郎。嗣主襲位，累除中書舍人，拜戶部侍郎。後主襲位，改吏部侍郎，拜兵部尚書。坐托疾不朝，謫授太子右庶子分司南都。復為兵部尚書，拜中書侍郎，充光政殿學士承旨。開寶二年卒，年六十九。贈右僕射同平章事，諡文靖。
粵自結繩初代，爰申弧矢之威。執玉已旋，遞設金湯之險。逮至七雄辟土，二霸專征，其或盟約未敷，則崇百雉而以尊王室。仇讎尚熾，複嚴入襲而用保邦家。由是九服畏威，諸侯述職。式閭懋德，仍垂裕於後昆。定鼎洪基，固重光於奕世。及其素靈有國，炎政披圖，未嚐不廣樹藩防，久司方麵。帶河阻險，將制敵以平堅。高壘深溝，遂取威而定霸。邇後五方分鼎，六代乘龍，鹹皆高蹠前規，重席故範。雖複寢扃靜櫟，已無伺隙之虞，然而列郡通都，常有盤石之固。則知百王遺式，曆代所因。利用建侯，率由斯道者也。
我唐中興三葉，聖曆再周。貞觀不違，飛沉自若。義聲騰於九有，靈光施於八埏。國步已康，而關防益謹。用張下武，大展雄圖。載習五兵，克殲敵。重營堅壁，以制不庭。乃詔寧國軍節度使檢校太尉同中書門下平章事都督宣州諸軍事宣州刺史濟南公築此新城者矣。公擢陰陽之秀氣，含川嶽之上靈。才為時生，榮不世出。心堅鐵石，氣激風雲。森武庫之戈矛，壯私門之營壘。負沉舟之勇，竟折銳以摧堅。沉背水之機，必追奔而逐北。義征不譓，方圖煙閣之形。功濟多堅，更鏤昆吾之鼎。所以疊縻天爵，頻擁隼。政理洽旬，仁風載路。牙帳荷絕甘之惠，編閭興來暮之謠。況寧國重藩，宣城粵壤。星分牛鬥，地控荊吳。扼天下之咽喉，作關東之襟帶。雄加侯甸，必須良將之籌謀。勢壓江山，實假崇垣之壯麗。於是特飛鳳詔，命展金墉。公乃選五稼豐登，三農閑隙，遂敷心計，因著土功。是以將校呈規，工徒獻藝。士皆樂往，民以悅來。荷長鍤以成雲，陳豐畚而翳日。因高就遠，以日繼時。萬堞方成，堅同石堡。四門始畢，儼若玉關。爰自壬戍歲二月興役，至癸亥年三月畢工。所築新城，自金光門西北，轉至舊城崇德門東北角，長五里三百三十三步。從崇德門以南，轉至金光門東，長四里三百三十步。新舊城共長一十里一百九十三步。新開濠塹，亦從金光門繞新城，轉透出大溪，長八百九十四丈，深三丈有餘。造成大樓八所，其諸敵樓橋道等，不可殫書。
公前在京口日，浚溝池，崇壁壘。洎移鎮撫，複繕城隍。凡標準地形，督責功力，委蛇延袤，必躬必親。日久而休，曾無倦意。牛酒犒士，絲綸賞功。士卒塗塈，月日相望。公又釀醪醴，豢犧牲，三日一餉軍夫，五日一享將校。由是萬民負畚，鹹悅豫以忘勞。列校褰裳，稟威嚴而盡力。其動也，山回地轉，勢若奔雷。其靜也，雨息風恬，齊如翦紙。數年之役，期月而成。觀其千雉豐餘，重門超忽。飛閣神行而聳漢，旋題月照以羅空。層簷翼舒，雕楹虯躍。高陴矗而山屹，方櫳豁以洞開。排畫桷以星攢，下臨無地。走長廊而雲布，橫射遙天。而又列一帶之寒山，自為天塹。環千尋之深洫，宛是湯池。固可藩屏王宮，折衝萬里者也。懿乎哉城之為役也，暫勞永逸，既不騫而不崩，有備無虞。信可大而可久，銘工勒石，以播無窮。其詞曰：
於赫有命，洪惟我唐。中興奕葉，三聖垂光。王猷允塞，靈貺孔章。賢士在位，猛士守方。王公設險，以守其國。重門擊柝，以待暴客。況此宣城，國之閫閾。不有金湯，何為控扼。烈烈虎臣，爰茲鎮收。廉問方期，仁風載沐。寅承廟算，允因玉燭。遂度土功，乃陳畚鍤。經之營之，壘堞疏流。萬尋淵引，千雉雲浮。石堡玉關，鐵甕金甌。雄加九服，麗絕方州。飛簷鳳舉，畫拱龍攄。疊碧鴛兮霧合，亙長雲兮翼舒。何巨防之可比，視方城其蔑如。勒勳績於貞石，作藩屏於皇居。癸亥歲十月五日建。
諸佛慈悲，常容悔過。宣尼聖哲，亦許自新。臣無橫草之功，可補於國，有滔天之罪，自累其身。羸形雖在，壯節全消。滿船稚子嬰兒，盡室行啼坐哭。狂風孤燭，病身那得長存。萬水千山，回首不堪永訣。
熙載本貫齊州，隱居嵩嶽。雖叨科第，且晦姓名。今則慕義來朝，假身為賈。既及疆境，合貢行藏。愚聞釣巨鼇者，不投取魚之餌，斷長鯨者，非用割雞之刀。是故有經邦治亂之才，可以踐股肱輔弼之位。得之則佐時成績，救萬姓之焦熬。失之則遁世藏名，臥一山之蒼翠。某妄思幼稚，便異諸童。竹馬蒿弓，固罔親於好弄。杏壇槐裏，寧不倦於修身。但厲誌以為文，每棲身而學武，得麟經於泗水，寧怪異圖。授豹略於邳圯，方酣勇戰。占惟奇骨，夢以生鬆。敢期墜印之文，上愧擔簦之路。於是攖龍頷，編虎須，繕獻捷之師徒，築受降之城壘。爭雄筆陣，決勝詞鋒。運陳平之六奇，飛魯連之一箭。場中敵，不攻而自立降旗。天下鴻儒，遙望而盡摧堅壘。橫行四海，高步出群。姓名遽列於煙霄，行止遂離於塵俗。且口有舌而手有筆，腰有劍而袖有錘。時方亂離，跡猶飄泛。徒以術精韜略，氣激雲霓。箕口張而陰電搖，怒吻發而暑雷動。神驅鬼殿，天藎地車。鬥霹靂於雲中，未為驕捷。喝樗蒲於筵上，不是口豪。蘊機權而自有英雄，仗勁節而豈甘貧賤。但攘袂叱吒，拔劍長嗟。不偶良時，孰能言誌。既逢昭代，合展壯圖。
伏聞大吳肇基，聿修文教。聯顯懿於中土，走明恩於外方。萬邦鹹貞，四海如砥。燮和天地，岩廊有禹稷皋陶。灑掃煙塵，藩翰有韓彭衛霍。豈獨漢稱三傑，周舉十人。凝王氣於神都，吐祥光於丹闕。急賢共理，侔漢氏之懸科。待旦旁求，類周人之設學。而又鄰邦接畛，敵境連封。一條雞犬相聞，兩岸馬牛相望。彼則待之以力，數年而頗見傾亡。此則禮之以賢，一坐而更無騷動。由是見盛衰之勢，審吉凶之機。得不上順天心，次量人事。且向陽背暗，舍短從長，聖賢所圖，古今一致。然而出青山而裹足，渡長淮而棄繻。派遙終赴於天池，星遠須環於帝座。是攜長策，來詣大朝。
伏惟司空楚劍倚天，秦鬆發地。言雄武則平窺絳灌，語兵機則高掩孫吳。經受素王，書傳元女。莫不鞭撻宇宙，驅役風雷。勞愁積而髀肉生，憤氣激而臂臠起。一怒而豺狼竄攝，再呼而神鬼愁驚。捶蠻鼓而簸朱旗，雷奔電走。掉燕錘而揮白刃，鬥落星飛。命將拉龍，使兵合虎。可以力平鯨海，可以拳擊鼇山。破堅每自於先登，敵無不克。策馬常時於後殿，功乃非矜。國家賴如股肱，邊境用為保陣。勳藏盟府，名鏤景鍾。今則化舉六條，地方千里。示之以寬猛，化之以溫恭。繕甲兵而耀武威，綏戶口而恤農事。漫灑隨車之雨，洗活嘉田。輕搖逐扇之風，吹消沴氣。可謂仁而有斷，謙而逾光。賢豪向義以歸心，奸宄望風而屏跡。佇見秉旄仗鉞，列土分茅。修我貢以勤王，控臨四海。率諸侯而定霸，彈壓八方。遐邇具瞻，威名洽著。況複設庭燎以待士，開雪宮以禮賢。前席請論其韜鈐，危坐願聞於興廢。古今英傑，孰可比方。某才越通流，已觀至化。及陳上謁，罔棄謏才。是敢輒述行藏，鋪盡毫幅。況聞鳥有鳳，魚有龍，草有芝，泉有醴。斯皆嘉瑞，出應昌期。
某處士倫，謬知人理。是以副明君之獎善，恢聖代之樂賢。昔婁敬布衣，上言於漢祖。曹劌草澤，陳謀於魯公。失範增而項氏不興，得呂望而周朝遂霸。使遠人之來格，實至德之克昭。謹具行止如前，伏請準式。順義六年七月，歸❥進士韓熙載狀。
道生一，一氣剖，是為二儀。二儀分，是為萬象。故天得以覆，地得以載。日月得以晦明，川嶽得以融結。四時迭運，五才以序。於是乎俶有生人，樹之司牧。當茲時也，天下為公。大道未隱，故不言而化，無為而治。逮夫裁道以成德，先仁而後義，禮樂既設，巧偽遂生。聖人猶是著元言，開妙鍵，蓋將拯其弊而反其源也。道也者，其大矣哉。用之私，則可以駕景躡虛，拔一身於塵滓。用之公，則可以還淳反素，驅蒼生於仁壽。噫！天下奉其教，尊其像，宮館相望者，豈徒然哉。
我國家墜業複興，澆風漸革。皇上受天明命，纘帝丕基。思致時雍，精求化本。故能序百揆，敦九族，五音克諧，群望用秩。人和既感，天瑞亦臻。允所謂孝格乎上元，而政符於大道矣。以為崇清淨之教，則務在於化人。飾元元之祠，則義存於尊祖。於是乎名山福地，勝境靈蹤，壞室頹垣，荒壇廢址，鹹期完葺，式表興隆。廬山之陽，有女真觀曰崇善。鬆門蘚磴，蘿蔦交陰。層巒浚流，嵐靄相接。怪石古木，峭壁懸崖。怪狀奇姿，望欲騰擲。千尋落水，飛靜練於林端。萬仞危峰，聳寒青於天半。晝夜若風雨，盛夏如素秋。高岡密林，豁達蓊鬱。信洞府之絕境，神仙之勝遊也。而庭廡荒涼，殿堂傾側。醮壇丹井，但有榛蕪。古像隳簷，略存香火。是觀有女道士楊保宗者，浮虛早悟，清淨自持。卻粒煉形，幽棲岩穀。勤行之績，達於九重。雲暫出於碧山，鶴少留於丹禁。乃訴其頹軒未葺，真侶奚依。欲就良因，實資帝力。上俞其請，賜以金錢。六宮之中，競施服玩。珠珍彩繡，璀錯輝煌。載之旋歸，計逾千萬。於是庀徒度費，即舊創新。經之營之，厥功遄就。爾其為狀也，則坱圠低昂，紛敷粲章。間以金碧，飾以銀黃。層櫨次第以鱗集，廠宇參差而翼張。鏤盤虯於密石，圖悍獸於飛梁。下窈窕以宏麗，上嵯峨兮煒煌。寶鐸玲琅，鏗宮韻商。望之者愕眙，聽之者淒涼。何蓬萊與方丈，忽山峙而鸞翔。夫其架飛觀以幹霄，豁丹扉而瞰野。回廊夭矯以岡屬，正殿崔嵬而雲竦。墉垣繚繞，鉤楯連延。礱翠炎以為壇，範真金而作像。道場嚴肅，繪塑精明。聖祖靈官，儼然如在。軒甍互映，丹漆相鮮。層殿初成，但有窺窗之女。還丹儻就，寧無奔月之人。靈草奇花，千名萬品。間以芳樹，洗其密篠。導以清流，濬為渟沼。扶疏蔥蒨，演漾泓澄。年年有異木含春，疑遊閬苑。夜夜而寒泉浸月，似到瑤池。若乃環佩珊珊，笙磬寥寥，陟星壇於月夕，會真侶於霜朝。唱步虛於縹緲，動霞帔之飄颻。朝禮將終，起彤雲於丹井。靈仙若下，盤皓鶴於煙霄。顯敞幽陰，奇特瑰美。雖鬼功神運，亦無以加。足以增氣象於江山，誇壯麗於宮觀也。卓矣乎，清淨之門既辟，元元之像又嚴。固將扇以真風，惇其孝治。皇王能事，孰與為先。乃錫號曰「真風」，賜女真楊保宗紫衣，旌其幹也。下臣承詔，作為是詩，美其功也：
道未形時，無有一物。形既有矣，萬象紛出。一動一靜，一出一沒。運轉無窮，到於今日。中有大道，則之者誰。明明我後，亦公亦私。百官承式，品物其宜。端拱而坐，融融怡怡。洪惟我祖，實道之主。闡教利人，與天同溥。吾君奉之，為棟為宇。欲化頹風，重為邃古。廬山之高，兮高莫窮。隱映萬壑，岧嶢數峰。如削如畫，淩摩碧空。上有懸流之百丈，恒噴雪而號風。下瞰長江之九派，時吐霧而隱虹。白雲兮翠靄，密竹兮高鬆。清猿之與幽鳥，恣吟嘯乎其中。修煉之徒，或釋或老。亦有群儒，是論是討。簡寂之前，崇善為號。女真居焉，研味其道。制作之野，同乎草樓。荒涼古跡，寂寞靈遊。久而未葺，抑有其由。良緣所屬，非聖而疇。群材既集，哲匠有程。攢櫨簇栱，結棟飛甍。銀鋪飾戶，玉礎承楹。傅以朱綠，垂之璧瑛。殿儼尊相，旁羅眾真。如聞大道，似演長生。修廊環布以曼衍，危樓對峙而崢嶸。矗如山立，若霞明。望之則煥爛晶熒，若經天台兮睹赤城。就之則想像威靈，若登丹邱兮趨福庭。天子聞之而動色，於是乎錫真風以為名。保大五年歲次丁未八月壬午朔二十八日己酉，虞部郎中韓熙載記。
嚐試論之，總兩儀二曜八卦五行，而播為四時。成乎萬化者，惟陰與陽相蕩相摩而已矣。然則剛柔靡殊，奇偶相待。故火數二而成七，坎為男而本陰。由斯以推，則火得其寒，水得其熱，亦理之常也。又意其泉脈通乎暘穀，每天輪激轉，則太陽煎其下。及炎精迅發，又積壤鎮於上。會其迸泄，泉猶沸然。是以方輿之間，往往而出。此又得之於意表也。
或曰：「有湯之處，下積流黃。」厥論紛然，未知孰是。烏江縣有湯泉古院，在縣北七十五里大路之西。江流其東，滁汛於後。龍洞在其前，連山注其右。叢林隱藹，岡嶺縈回。金地寶階，纚連遺址。天佑甲子年，有江都開元寺惠鏡上人者，道廣行堅，貌淳心古，倦捧帙於講肄，將持榼而遠遊。經此靈泉，喟然駐錫。且曰：「受佛付囑，行佛慈悲。是則祛幻身疾苦之資，施眾生安穩之所。欲宏利益，舍此何之？」乃有鄉人秦岌秦璩，為檀信之首。上人手劃荊棘，躬舍瓦礫，茅簷始葺，蔽病士之風霜。桂殿徐營，備遊人之瞻禮。從甲子距壬戌，住持凡六十載於茲矣。當其間也，龍爭虎鬥，山昏海沸。控洪河之阻，詎免侵淩。越青泥之巔，亦聞塗炭。唯長淮之表，大江之南，萬里封疆，兩朝清謐。人和歲稔，君明臣賢。外戶不關，到於今日。所以上人安住於此，得行其心焉。凡供養來往緇流萬有餘眾，造聖賢形像四十餘身，建三門房廊鍾樓堂殿屋宇大小總六十間。粉壁丹楹，霞明月皎。香廚豐潔，佛事精嚴。法侶從之，如泉赴壑。又敕賜湯院，逾七十間。揮鍤運斤，為土為水。既宏且壯，不飾不雕。其東西二湯，相去百步。源清流潔，味美香和。澡身而漸失瘡痍，飲複而都忘熱惱。雖涼泉灑窮子之麵，甘露沃餓鬼之心。若論其利濟無窮，曾何足比。故男女緇素，道路累累。呻吟而來，笑語而去。前後蠲除疾疹，二萬其徒。允所謂心有所便，而施無求報矣。
今上嘉其苦節，錫以華鍾。舂容在懸，洪纖斯應。聞而悟道，信可度人。上人布褐長齋，自幼及老，護戒無缺，勤心不渝。鄉閭耆年，敬若諸佛。又雅好賓客，謹於接對。遊人旅客，憔悴輕肥，其來如歸，待必平等。門人同學，各盡所長。和汝唱予，其徒有九：慧登師進典常住，慧深營供施，承規主功德，承矩、承儼、省真、承晦、承義應門戶。肘臂相運，不為胡成。下官左宦曆陽，寓居佛廟。鏡公一日忽然而來，聽談厥由。我刊石，敘事之竟。為辭美之曰：
天地造化，孰雲難測。陰陽變通，人或可識。晝夜不定，水火相激。鼎沸雲蒸，無窮無息。教亦有說，斯為靈湯。探之則熱，赴且無傷。惡疾能愈，微屙可量。或飲或浴，心寧體康。基構已平，源流空在。風雨雪霜，人焉攸賴。蓬蒿埋沒，多曆年載。高僧聿來，崇茲勝概。若樓若殿，若房若廊。若廩之贍，若廚之香。若來若去，若緇若黃。萬有餘眾，曾棲此堂。甄土導泉，上棟下宇。捷獵高簷，環旋峻堵。四達累累，呻吟傴僂。二萬其徒，沉屙獲愈。鏡也惟仁，心真貌淳。麻衣粒食，苦思勞身。本願雲畢，斯文以陳。永永金石，傳諸後人。

先是羅山有「師子在窟出窟」之句，海內風傳。一日，法座高登，海徒雲萃。師遽前而禮，峻發問端，羅山道眼素明，偉師崷崒，抗聲酬詰，眾莫之知。俄於欲諾之間，豁然大悟。自是朝昏隨眾，語默全真。放曠四儀，盤桓數稔。異日，羅山以師大緣將至，苦諷還鄉。太和中，杖策離群，擔簦度嶺，漸回江介。塗次龍泉，邑宰李孟俊，一睹道姿，深加凝注。邑有十善蘭若，經廢時多，願言葺興，強師駐錫，冀揚大法，用福蒸民。師具順隨之心，盡檀那之請。元徒輻湊，淨供山儲。應接隨宜，了無滯礙。有問如何是十善，橋雲險，過者如何雲喪，參乎祖道，一以貫之。問而數窮，答有餘力。達深德妙，斯之謂歟？時先朝端拱萬機，穆清大寶。遠懷道德，思結深因。保大九年，始自龍泉詔歸鳳闕，命住龍光梵刹，賜號覺寂禪師。高闡一音，將逾數歲，改賜奉先禪院，用邇皇居。辛酉歲，將有事於省方，利建邦於洪井。千乘萬騎，鹹從於和鑾。奇士高人，必先於行在。師首預清列，簡自宸衷。既抵新都，複住大寧禪院。誨人無斁，學者有歸。迨於鼎成之期，難豫因山之會。言念三世諸佛，皆入涅槃。吾獨何人，自甘遲莫。其歲十月，見病者相。臥方丈中，是月二十七日，剃發浴身，升堂別眾。勤宣祖意，勉勖後流。語訖安然，形留氣盡。俗壽七十六，僧臘五十六，諡元寂禪師，塔名常寂。歲在壬戍二月六日，歸葬於吉州吉水縣仁壽鄉太平裏之原，遵遺誡也。
今元帥鄭王，備嚐道味。時任保厘，巨舍信財，俾營塔廟。惟師夙宏道願，應生像年。道峻德充，名符實備。貌孤神王，語淡氣幽。情高而月冷❥空，格峭而雲生碧嶠。以慈音而演法，用實智以化人。故得分契王臣，心歸緇素。俄昏契炬，永絕微言。贍道貌以長乖，覽清徽而徒在。龍泉廣福十善禪院嗣法弟子契任行常相續住持，小師自明、自滿七十三人，懼歲時之浸遠，恐陵穀之貿遷，願紀金碑，以旌元壤。其辭曰：
三界茫然兮四生蠢爾，背覺合塵兮死此生彼。有鑠開士兮乘悲應世，端坐寶床兮片言析理。道價既高兮回心天子，慈風又扇兮服膺多士。遠近瞻渴兮慕膻以至，白黑合禮兮得坻皆止。大緣告終兮魔雲忽起，覺日雲沉兮法幢遂靡。傳心羅山兮訓徒帝裏，韜真豫章兮歸歟吉水。金骨藏山兮德音無已，寶塔鎮地兮來者斯企。
