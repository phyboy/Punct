敕：王者用士，其要惟公。苟得其才，近親何避。某官李景述，承茂勳之後，秉素士之風。頗有美名，聞於戚裏，郡丞之任為久，台郎之位為宜。俾疏慶恩，改授清級。無忘師友之訓，以奉朝廷之儀。
疏：王者之正百官也，黜其有過；其肆大眚也，許以自新。則邦典行而朝恩浹矣，某官趙丕，謹行以處眾，克勤以在公。台省踐更，誠心不替。故先皇獎用，寄以準繩。而靡達官常，自罹常憲。朕纘承鴻業，廣布慶恩。以其久列班行，偶因迷謬，特申渥澤，俾授正卿。勉勵乃心，佇揚令望。
敕：諸侯之佐命於朝廷，而治績有勞，奏課稱最者，則當升閨籍，補為省郎，藎勸能取士之旨也。某從事大鎮，於茲累年。本以誠明，濟之通敏。論不阿諂，政無頗邪。一方允厘，爾實有力。今予寵爾以立朝之位，命爾以司藩之官。爾其敬哉，無忝我陟明之典。
敕：袁特。朕以關輔之大，控制要津，出保傅之重，鎮之以屏王室。擇賓從之賢，佐之以齊政經。而特尹縣神州，理甚簡便。運籌盛府，言必端詳。葉於簡求，宜授斯任。夫潤之民固與洪無異，而爾之操當與初不渝。則官業允厘，而朝獎無替矣。敬服斯訓，往勵乃司。可。
敕：喬匡舜。朕以師傅之重，敬而不違，式遂便安，俾臨關輔。而軍旅之事，不可無佐，奏記之任，不可非才。聞匡舜以高文受知，以直道從事，曆歲斯久，宏益居多。故因其賓席之資，加以紫綬之貴，改轅東適，從吾上公。無替初心，以忝朝命。
敕：秉記言之筆，以侍左右；受司聰之寄，以典出納；並居二職，其可非才！某官查文徽，儒雅表文，忠厚成質。早踐華貫，時為名臣。以南宮清望之資，當憲府雄極之任。提綱有序，而眾目以理。正身自處，而周行以清。物論與之，予用嘉尚。居中理極，不亦可乎？噫！為朕腹心，注人耳目。執節一懈，悔咎隨之。爾其慎之，無忝吾命。可。
敕：長人之吏，親職為勞。觀風之佐，坐籌為異。均其所任，是曰優恩。某官顧彥回，以清節士風，嚐恭王府。以耆年篤行，出字齊民。課績尤異自當優寵。驅馳州縣，非為所宜。俾陟賓階，奉我元老。優遊盛府，足以光華。
朕以將複淳風，務先理道。思得良二千石，以安吾民。倘副簡求，迭受大郡。斯蓋布政懋官之旨也。某官周宏祚，勳臣之子，雅有父風。自服佩恩華，踐更事任，訓齊武力，能得士心。綏懷邊戎，克壯兵略。俗阜秩滿，序勞當遷。朕觀其才，可謂良矣。青陽名郡，控制中流。前所任者，鹹屬重望。今以授爾，爾其欽哉。進爵升階，式示兼寵。苟勤節弗易，池人來蘇。考績策勳，吾有彝典。
敕：虔之為鎮，俗雜地廣，化不可一，時生寇攘。萑苻既平，閭井思乂，可以佐吾良帥而寧吾齊民者亡聞。某官鮑濤，久倅列郡，克舉官常。從政以和，理劇無滯。況虔吉鄰郡，聲績素彰。便道之官，率舊為用。副茲慎選，誰曰不然。爾其敬承，無忝明訓。
敕：王者推念舊之心，申優賢之旨。官序出處，從其所安，諒不可滯於一方也。某官閻居常，執心衝粹，為學精博。修賢人之業，多長者之言。粵予纂承，實重舊德。俾掌駁議，直於瑣闈。而無妄之疾未痊，貞退之請彌切。重違誠願，抑此朝恩。俾佐藩方，式便頤養。金印紫綬，邦土憲司，並申寵光，以示優渥。陟明之典，當俟有瘳。可。
敕：某官韓熙載。朕以因心之感，同軌有期，嚴恭禋祀，仍從此始。求所以節豐儉而振廢闕者，屬於禮官。慎選其人，必在時彥。以熙載學問精贍，辭氣亮直。本以通識，濟之奇文。惟名與實，鹹副是命。故輟自東觀，列於曲台。使代稱禮樂之盛，吾實有望於爾。勉之哉。
敕：為政之要，在乎安民。長人之吏，在乎慎選。故吾用古道，擇尚書郎而命之。某官張緯，學問該通，辭藝精絕。自東朝載筆，石室抽文，朝論藹然，以為名士。矧又洞識理體，周知物情。是為通才，何適不可。王畿大邑，既庶而富。藉爾敏惠，為吾教之。仍假台郎，以申朝獎。苟聞報政，豈吝加恩。可。
敕：多士之世，副台郎之選者，前代謂之賢。乃知三署之屬，例無輕授。某官高越，早踐朝序，嚐為史臣。當官有聲，聚學不倦。頃屬上將出臨大藩，輟參入幕之資，備觀理劇之用。府罷赴闕，時名益高。司川之秩，俾從真授。無忘職業，以荷朝恩。
敕：南藩之寄，宣城為最。師勁而眾，地近而雄。故朝命列授，以貳軍事，所以重其威令也。某官趙仁澤，名將之子，頗有父風。在軍積年，武略精練。出宰大邑，歸預禁營。副予簡求，俾隸宣部。往綏乃績，無替前勞。
敕：某官高弼。王者之用師也，必先以文告之命。訓誓之辭，故戎車之往，記室為重。而朕前委愛弟，實司邦政。今命汝弼，使典軍書。任才責功，其意斯在。矧弼嚐參西掖，尋履南省。所曆之任，藉藉有聲。今能奮雄辭而塞慎選，陟明之典，子豈忘哉！
敕：左領軍衛將軍甲仗宮城營造等使孔昌祚，朕以長淮北偏，隔閡戎夏。惟彼泗口，實當要衝。凡為守臣，罔不慎選。而昌祚以貞幹事，以勤懋德。周廬巡徼之政，宮禁繁劇之司。董齊典理，靡有違者。曆歲且久，秉心不渝。朕觀其才，可為邊將。授以符竹，付之臨淮。爾其揚我武威，修乃郡政。登於考功之籍，以塞任能之恩。可。
敕：某官方訥。朕以分陝之任，非親賢不可，故迭用子弟以居守。複以佩觿之齒，唯訓導是務，故慎選名德以從行。而朕在東朝，先皇命爾訥列我賓席，恭慎文雅，挹其風度，將順規諷，揖其忠誠。尋又奉予愛子，益固是道。今所授任，非訥而誰？客曹正郎，留台幕職。往示兼寵，爾其敬哉。乃心不渝，懋典寧忘。
敕：某官田霖。朕命愛子，表正東夏。管記之任，樽俎之間，唯才與行，乃可是選。而朕在儲貳，則嚐知霖。文藝直心，綽有餘裕。累參載筆之任，近登秘籍之司。列於王宮，頗葉時望。故授以留台之職，副茲托乘之求。爾往敬哉，無忝予命。
敕：王者之行慶也，獎能振滯，赦過責功，如斯而已矣。某前為縣佐，以公事罷免。而聞其立身修己，有足多者，故從其滌瑕之命，升諸秘籍之司。往服乃官，勿重而悔。
敕：某官王崇昭。西南大藩，庶政繁會。獄訟之理，欽恤是先。重輕一隳，手足無措。必得朝士，以典掌之。而聞崇昭，可當斯任。往蒞乃職，無忘益恭。
敕：某蔭藉從仕，以儒術資身。蓬閣曳裾，早揚聲問。侯藩載筆，亦懋勤勞。向事主符，實司經紀。州縣之職，非其所長。既失儀刑，遂從罷秩。今慶賞斯浹，一眚鹹矜。複爾名籍，俾參棘寺。吾不記過，爾其自修。
敕：朕以不德，恭承丕基。思聞獻替之言，以自開悟。故於侍從之列，尤用簡求。矧乃職奉詔命，地參公輔。曆代精選，可虛授乎？某以風度爽邁，克嗣遺允。以文章宏雅，累踐清途。先皇器之，任遇尤重。故其冠翰苑，掌天官，長憲台，肅千里。靖恭於位，績用有成。舒人既康，執璧來覲。宜加疏等之命，擢為鳳閣侍郎。敬之哉。夫出為諸侯，非不貴也，入首三品，非無位也。持重足以鎮物，納忠足以報我。匡正不逮，予有望焉。
敕：某。以外諸侯吏入為尚書郎者，非推恩酬勞，何以臻此。聞爾宰百里，佐廉車，皆有政能。宜當選任，往祗乃事，無忝予恩。
敕：某。夫禦史之列，皆一時之清選，而貴仕所由漸也。聞爾執心有常，從事以直，持刑甚平允。當官有勤勞。故升諸朝廷，俾之察視。爾其懋乃才用，修我紀綱。無傾側糾訐以為能，依阿顧避以自守。角貽爾悔，以忝予恩。
敕：侍從無職，總同清要。若乃參書殿之列，備切問之重，使如綸之命，式光人文。無詢之言，不入吾耳。所寄若是，其選可知。某惟望與才，皆副是任。況東畿亞府，有理劇之用。南宮禮典，多伏奏之勤。俾膺簡求，必葉虛佇。夫前言往行，爾所祗服。正辭讜論，予之嘉聞。無從非彝，以忝多訓。
敕：恥過作非，言不顧行，為臣如此，在法難容。某頃自歸朝，頗推有勇。俾之為將，所以圖功。及封疆多難之時，車徒四出之際，遂能激揚壯節，措之師旅，付以圭符，而畏懦屢聞，遁逃不暇。震驚城守，詿誤軍謀。當此之時，已宜行法。予以義深罪已，功在止戈，既屈身以弭兵，乃含垢而務德。複移郡寄，仍綰使權。苟奏課之有聞，亦在人而何棄。未終考績，爰掇訟辭。猶且累上素章，屢言構陷。洎遣制使，明徵其辭。乃自滁陽罷郡以來，筠州移郡之後，侵漁公帑，積數且多。幹犯詔條，為罪不一。證據明具，詞理並窮。殊不省非，更為文過。謂競廝養為恥，以對獄官為羞。欲蓋彌彰，侮我何甚。其武勇也既如彼，其誠心也又如此。倘猶宏恕，何以律人。尚以君臣之間，務全終始。特從薄貶，庶克自新。勉荷寬恩，無重而悔。
維保大元年八月丁未朔某日，皇帝若曰：稽古夷庚，祗葉皇極。建侯樹屏，保乂王家。用能乘運會昌，曆世重光。先哲所以啟後，列辟所以時憲者也。我思立愛，宜有加焉。谘爾二十弟某，中和萃靈，寬裕成德。戲必俎豆之禮，學無城闕之遊。聰明仁智，仰遵前訓。孝友姻睦，率由生知。昭此玉音，應於麟趾。朕以不德，凜乎丕承。文武之功，期無獨享。契龜胙土，抑為舊章。今使某官某持節冊爾為保寧王，食邑二千戶，敬之哉。昔我文考對越上帝，敷佑下民，克儉於家，無縱於逸，再造之業，與世無窮。予以爾有邦，膺受繁祉。今爾尚迪遺烈，保終令圖。無從非彝，無狎非正。耇老是聽，訓典是師。綏寧乃封，以永元吉。
維年日月，皇帝若曰：稽古皇極，訓民事神。詔大號以崇正直之威，垂大名以紀昭明之德。牲幣有數，典禮不愆。政是以和，神降之福。莫不由斯者已。若乃以死勤事，沒而不朽。流光儲祉，蔣帝有焉。惟帝冥符靈氣，孕毓元造。嘉猷雄略，昭映前人。在昔潛耀大川，躍鱗下邑。著艱難之節，所以事君。彰變化之神，所以顯俗。惟德是輔，感而遂通。建福會昌，以戡時難。豐功厚德，以享帝郊。史臣執簡於無窮，工祝正辭於不絕。顧惟寡昧，祗嗣龐鴻。敢忘人謀，以葉靈貺。瞻言神嶽，作鎮皇州。興運維新，貞符丕顯。而位極於炎昊，名謝於康惠。墜典未舉，予用慊焉。濮陽諸姬，實纂服之舊邦。克亂除害，乃庇人之盛業。合為縟禮，申告祠庭。今使使某官持節奉冊追諡曰莊武帝。嗚呼！丹青懿烈，光光如彼。簡冊廟貌，昭昭如此。永為民正，無乏神主之望焉。
維年月日，國主若曰：稽古大猷，啟迪來裔，藩翰之寄重事也，不以親屬為嫌。寶玉之分盛典也，不以死生易節。昔在有魏，蒼舒早世。降及我唐，子雲無祿。鹹用追啟王社，飾於泉扃。垂為憲章，肆予遵舉。谘爾某，稟信厚之德，謙下之資。在傅不勤，為善最樂。烝烝敬孝之性，恂恂友悌之風。及苴茅北藩，授仕殿省，別六尚之名物，參九伐之政令。行以正直，持之公平。諸禦知方，群校競勸。職修事舉，朕甚多之。爵止極於公封，位未登於六事。流光不待，時望慊焉。申予有慟之懷，加爾飾終之禮。冬卿峻秩，楚澤全封。丕舉茂章，永光餘烈。今命使某持節冊贈工部尚書，封安王。嗚呼！延吳之懷，予用多愧。間平之德，人其識諸。簡冊無虧，丹青不泯。昭昭後魄，亦克知之。
維年月日，國主若曰：名器之重，典冊之崇。不以親疏為嫌，至公之舉也。不以生死易節，歸厚之道也。先哲彝訓，我儀行之。谘爾某，挺岐嶷之谘，稟山河之秀。亦既就傅，時惟老成。迪祖宗之猷，不愆不忘。奉詩禮之學，惟幾惟勤。公室所推，藩屏攸寄。秀而不實，彫此妙齡。天性所鍾，永悼何已。真王異數，護塞雄藩。舉為寵章，飾彼幽壤。今使使雲雲。嗚呼！分以寶玉，苴以白茅。弗及圖功，猶足表德。尚爾不昧，知予此心。
維年月日，國主若曰：忠臣之事君也，歿且不朽。王者之念功也，久而弗忘。故賢哲應期，風烈所及，千載之下，若旦暮焉。矧先朝舊臣，藩方賢帥。雄名大節，震耀區中。粵予纂承，敢忘褒寵。谘爾故某，命世英傑，奕葉勳庸。便藩寵遇，茂著聲實。間者輟自離衛，鎮於壽春。導德申威，罔不率俾。國步中梗，邊烽載驚。介然孤城，橫制險地。威略所奮，以戰則靡亢。恩信所加，以守則彌固。社稷是衛，豈惟封疆。嗚呼！壯圖中奪，而英氣動於二國。奇表長謝，而中規流於百代。肆我文考，爰極寵章。崇為帝師，建以王社。大名備物，無不及焉。谘予小子，敬想先正。聞鼙之感斯極，飾壤之禮未行。是用越於彝章，再光贈典。山陰大國，會稽遺墟。申畫四封，永旌懿烈。今遣使某官持節改封越王。嗚呼！忘身徇國，其至如彼。慎終追遠，其厚如此。永錫繁祉，子孫保之。
維年月日，國在若曰：古稱王者之貴，必有先也。豈不以在原之助，義切於邦家。陟岡之恩，情均於存歿。自非贈飾之寵，寧申敦敘之懷。稽迪前經，式揚盛典。谘爾某，受天正氣，為國宗英。器量川停，機神秀出。縱橫之智，發為事業。儒雅之度，播為文辭。自錫壤侯藩，調兵蘭錡，行令惟一，撫下惟仁。周廬不驚，宸極甘寢。天覆形於鍾愛，時望極於維城。景命不融，儀表長謝。壯圖大略，嗟時運之難並。遺文餘烈，綿歲序而常存。粵予小子，祗荷丕緒。奉慈訓於長樂，頒分器於懿親。友於之恩，追懷何已。是用修嚴縟禮，申告九原。以王有文雅之稱，故改封於陳社。以王有重厚之器，故建號於上公。光昭令猷，永垂不朽。今命使某雲雲。噫！花萼之遊，宛成今昔。寶玉之數，遂隔平生。尚想明靈，鑒茲永悼。
維年月日，國主若曰：立身揚名，君子所以顯父母也。慎終追遠，王者所以厚風俗也。政之大者，其可忘乎？谘爾清源軍節度使劉某父贈鄜州都督彥雄，行當於躬，量韜於世。修誠明而應物，積善慶以流光。實啟高門，誕生賢嗣。建節風雲之會，致身藩翰之權。清寧一方，表率群後。歲勤職貢，恭守朝經。位崇帝師，勳在王府。向非稟訓有自，應期而生，則功勳所昭，何以及此。雖褒贈之典，已賁於九原，而督護之名，未比於大府。俾加縟禮，薦洽朝章。今遣使雲雲持節冊贈爾為潞州大都督。嗚呼！節鉞之貴，命屈於生前。典冊之崇，禮符於不朽。既足以光爾之有後，亦所以表予之推恩。昭昭有靈，知我斯意。
維保大三年太歲乙巳七月乙未朔某日，皇帝若曰：昔在徂後，法象天明。旁求淑女，式敷陰教。並建內職，以麗外朝。故其先德之舉，顯魂之命，比爰庶尹，無不及焉，蓋敬終貽後之旨也。谘爾故汝南郡君周氏，恭儉執中，明智資性。頃諧法相，入奉先朝，紘綖之勤，夙著於彤史。湯沐之寵，竟飾於泉扃。粵予纂承，祗稟茲訓。家道既正，國風以理。仰蹈成式，永懷舊人。是用厘舉闕遺，追崇名數。昆吾舊宅，太嶽全邦。申畫四封，以光懿德。今使某官持冊封許國太妃。嗚呼！令問不忘，盛典無替。昭昭複魄，聞予此言。
