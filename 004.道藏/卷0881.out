文武百官臣某等言：伏奉制旨，以聖尊後冊禮，奉令旨俟百日後上進者。仰承嚴命，固合遵行。但以事有未安，理須陳奏。中謝。伏以曆代已來，嗣極之主，禮之大者，尊奉上宮。倘或正儀未行，庶事莫敢先舉。所以陛下裁膺冊禮，即下制書，長樂歸尊，已先孝理。百司承式，將撰吉辰。及金輅言旋，六宮即敘。惟有典禮，已屬稽遲。遽睹絲言，備聽慈旨。在苴麻之次，誠極感傷。然吉凶之儀，本無妨礙。曆稽前代，遍考儒臣，法度具存，事體至大。況渙汗之澤，普及諸侯。簡冊之行，便當相次。未修大禮，交歉群情。伏乞陛下再稟嚴慈，俯回聽允。臣等幸列有位，庶免曠官。冒瀆冕旒，無任雲雲。
文武百官某等言：伏睹禦劄，崇尚儉約，克己庇民。節省服用，去金玉之飾。減放嬪禦，屏聲色之娛。供進珍羞，制作奇巧，中禁賜與，內門資用，並從損廢，以緩征徭。宸翰章明，德音流布。凡百卿士，至於兆人，歡呼感動，倍百常品。中賀。臣聞文武之政，方策存焉。知之非艱，行之不易。故自三代已降，繼體之君，有師保之訓，以制其情。有諫諍之臣，以救其失。及其行也，猶未臻焉。豈有發自宸衷，出於獨斷。乾文昭煥，至德宏新，聳動四方，如此之盛者也？伏惟陛下重熙撫運，下武膺期。翼翼小心，乾乾夕惕。寅畏所感，人神罔弗和。仁明所加，細大罔弗理。然猶勞謙訪道，虛已求才。日照天臨，山藏海納。體唐堯之仁，以親九族。極虞舜之孝，以奉上宮。率天下之尊，以承顏問安。居四海之富，以扇枕調膳。德既充矣，化亦孚矣。然後恤小民之艱食，閔群吏之急徵。息澤虞之征，釋公田之禁。崇足用之本，近取諸身。致九年之儲，無求於外。斥靡曼之色，鹹遂物情。除珍玩之飾，率由舊典。去淫巧以急用，罷私積以歸公。生人之耳目惟新，風俗之澆浮立變。先皇帝貽翼子之訓，垂聖人之資，言有所未宣，行有所未遠，陛下奉揚先誌，推而行之。數年之間，盛美斯備。向若非陛下之孝心廣達，無以見先帝之聖作惟幾。巍乎煥乎，不可得而名已。昔者成湯因歲旱而罪已，周成動天威而責躬，鹹能即致時雍，永錫繁祉。豈若陛下春秋方富，中外方寧，制於幾先，行此難事，宗社之降靈可見，邦家之流祚何窮。率土之濱，孰不幸甚。則臣向所謂知之非難，行之不易。陛下既能行之矣，臣又聞行之甚易。終之實難。願陛下慎而守之，則登三邁五，夫何遠耶。臣等幸塵班列，無補明德。徒慚充位之譏，但賀蒼生之福。措詞有盡，順美難周。臣等無任瞻天仰德歡呼躍踴之極雲雲。
臣鉉伏奉詔諭，以元宗皇帝實錄命臣修撰。才微任重，恩厚責深，拜捧絲綸，若臨冰穀。中謝。臣聞握圖禦宇，既憲章於在昔，創法垂統，亦啟佑於後昆。然則至德無名，元功無跡。惟日用而不竭，豈淺局之能量。是以良史之才，曆代為重。以南、董之直，而無聞於成編。如遷、固之能，而不絕於浮議。則知鋪陳王業，昭灼皇圖，求之當仁，豈易輕授！伏惟元宗皇帝紹中興之統，承累洽之基，大孝邁於有虞，仁恕逾於漢祖。愛人節用，得孝文之風。重學崇儒，有建元之烈。東京則光武章明以憂勤立政，魏室則太祖陳王以文藻化人。綜是全功，允昭聖德。對越上帝，敷佑下民。二十年間，慎終始始。陛下嗣膺寶曆，欽若天明。以累聖之資，輔生知之哲。導揚休命，啟煥貽謀。故得畏軒後之神，更延三百。配文王之祀，永奉明堂。必將著以丹青，播於金石。斯為重任，宜在鴻儒。如臣者，章句末流，記問微學。遭逢之便，塵玷司言。豈意天鑒不遺，宸慈過聽。猥加寵寄，及此非才。進退莫遑，怔忪失次。然臣祇事先帝，常忝近司。沐王澤以滋深，欽皇風而永久。報大君之厚德，誠有愚心。廁作者之清塵，其如公議。戴恩愈極，揣分彌驚。未識津涯，徒知慶躍雲雲。
右：臣伏蒙宸慈，念及闕乏，特降宣旨，為置莊田，仍且於少府監賜熟米二百石者，望外之恩，莫知所自。撫躬拜命，終懼且驚。伏以臣稟性顓愚，觸塗疏拙。幸緣際會，早玷清華。祿秩之資，既為過量。吉凶之備，皆沐優恩。空費稻粱，寧裨海嶽。但以家傳清白，族有羈孤。雖欲居常，終慚逼下。蓋亦暗於世務，非敢竊效古人。伏惟陛下明極燭幽，仁深廣覆。親加寵諭，曲軫殊私。昔者葛亮薄田，不聞君賜。孫宏脫粟，尚獲時譏。如臣非才，何以致此。辭讓則有辜憫惻，祇受則更覺貪饕。徒承推食之恩，轉積素餐之懼。乾坤之施，無可上酬。螻螘之軀，惟知畢命。
臣聞廣莫極於坤元，則含容光大，擬議著焉。尊莫隆於皇後，則窈窕思賢，詠歌發焉。是以上德無名，而稱謂流於百代。至道無象，而儀刑表於四方。此固天理出於自然，聖人所以無避者也。矧惟節惠之禮，百王盛典，述德之議，史臣至公，誕昭耿光，敢揚懿德。伏惟大行國後生商遺烈，安劉積慶，淑質奇相，惠問英才，光映台華，作儷公族。紹隆藩閫，載輯儲闈。世子專寢門之禮，孝心不匱。大君以家人之慶，天覆有加。誠由肅雍之德，葉此睦姻之盛。言內則者，以為美談。及運屬飛天，尊歸配地，嚴恭匪懈，稟母儀於上宮。慈惠積中，率婦道於天下。浣濯是服，而六衣有煒。環佩中節，而九禦有倫。思脫簪之戒，以成憂勤之政。躬大練之飾，以輔純儉之風。陰教既孚，王化茂遠。方輿告變，椒風永。慟結長樂，哀纏紫宸。龜筮葉從，攢塗將啟。旌德之號，彤管斯存。若乃山河表德，而文之以禮。金玉其相，而守之以恭。垂訓以慈，進賢以哲。至於誦經習詩之敏，審音知樂之明，超然遠識，敻絕終古。勤行孝養，下自從化，故寬裕懷於六宮。天資明惠，學無不通，故遺愛鍾於宸眷。載稽具美，實光前烈。謹案《諡法》。「德禮不愆容儀恭美皆曰昭。慈哲遠識寬裕遺愛皆曰惠」。仰惟實錄，足表鴻猷。諡曰昭惠後。謹議。
右：臣伏睹國家裒采群才，搜揚片善，有上書言事者，猶有可取，必加甄錄。廣納之意，遐邇知恩。然臣竊嚐觀之，率皆淺近。止於采取金寶，檢榷賦租，制作舟車，斬伐材木，巡察關禁，收捕寇攘，既利害相參，亦虛實略半。食祿者眾，成務者稀。若乃先王教化之源，朝廷刑政之本，謂之迂闊，竟爾寂寥。得人之盛，未可致也。去夏有布衣陳禹，詣獻納院上疏，獨與眾異。其言曰：「五常之教不立，度量之器不均。」又曰：「江鄉之民，存不事之以禮，沒不祭之於室。」斯實有意於教化，而不汨於流俗者也。臣於是訪其為人，則鄉曲無過。延之與語，則靜默寡詞。倘使行顧其言，才副其識，則古之循吏，何以逾之。願陛下以親民之職，試其為理，考績之際，自有常科。臣忝預銓司，顧慚則哲。謬妄論薦，俯伏兢惶。謹奏。
世事推移，長塗暌隔。違離軒砌，二十餘年。追念生平，有心目。伏承大王英謀奮發，妙略宏施。長驅伐叛之師，克正奪宗之罪。奉天朝之正朔，慰全楚之謳歌。成功上簡於帝心，惠澤遠敷於疲俗。風猷所及，慶快同深。儼早被恩私，今通信問。欣躍之極，倍萬常情。
儼聞君子退人，忠臣去國，舊君有反服之禮，交絕無惡聲之嫌。以義始終，今古一也。某受性無術，暗於事機。佩師訓以周旋，忘時態之險易。追惟疇昔，受遇先王。國士之知，何嚐暫忘。某複曳裾侯館，委質府庭。鬆楸所依，兄弟少長。大義若此，乃心如何。而世事推移，讒言交構。忠信獲罪，幹戈日尋。某雖不才，非敢愛死。過君以求名則不忍，苟生以失節則不能。誠恐蕞爾之身，終為執事之累。所以仰冒嚴禁，逃還故鄉。出魯國以悲歌，向西河而下泣。子鮮去衛，非欲立宗。梁鴻適吳，本期自質。先皇帝恩深善貸，義極綏懷。采鄉曲之棄妻，收荊岑之遺璞。遂得服勤州縣，曆職朝廷。始望初心，豈將及此。但封疆敻隔，玉帛不尋。奕世君臣，一朝吳越。愧三州之父子，羨五部之弟兄。外交朋，俯慚章綬。每春秋代序，霜露交零。飛江南之群鸎，嘶代北之朔焉。悲興觸緒，淚落沾襟。自分沒身，長懷永歎。而天將厭亂，人或與能。大王以命世之資，克清家難。聖上以至仁之舉，大濟橫流。車書既同，冠蓋相望。方承大王念紉蘭之逐客，哀叢棘之離人。煦以恩光，感之意氣。乘軒食肉，有若平時。始聽音塵，猶疑夢寐。且悲且慰，五情無主。苟非大人之德，不以細故介懷，則惠好所臻，孰能若是。某又聞善父母者，必推錫類之感。善兄弟者，必廣常棣之風。故能功冠生民，道濟天下。大王英謀遠略，宏量深仁，上國仰其嘉猷，全楚被其渥澤。如某昔年事分，曾無聞芥之嫌。今日支離，合在昭蘇之數。況東西一體，道路無虞。倘蒙閔以懸旌，全斯大造。兄弟子侄，並許還朝。存者荷二天之恩，沒者釋九原之恨。則生死骨肉，未可比量。瀝膽隳肝，寧申萬一。某以學古為家業，以感義為素懷。空言虛詞，且非說客。皇天後土，實鑒此心。猶覬拭玉張旃，或從行人之末。捧禽執贄，重趨典客之傍。丹懇獲申，微願斯畢。雖複身填溝壑，猶望魂魄知歸。攬筆陳詞，悲來橫集。
鉉以疏拙之性，頑滯之資，廁於人曹，無足比數。然以荷先人之業，猥踐清貫。讀往聖之書，頗識通方。累朝舊恩，漸於肌骨。至於行道濟物，立身揚名，報國士之知，成天下之務，竊不自揆，頗嚐有心。故膺耳目之寄，當津要之路，侃然受任，不以為憂。而才與心違，命與運背。言出而不能悟主，身廢而無足救時。三年之中，百艱備曆。幹戈擾於內地，烽火照於闕庭。奔走道路，容身靡所。當此時也，苟得耕於南畝，齊於一民。以斯終焉，尚為幸也。而副君將聖，王道漸亨。博采遺賢，以濟多難。讚諭之任，首及非才。拜命以來，翻自憂愧。何者？儲後踐納麓之重，而處於承顏之地。有從諫之善，而立於無過之場。徒欲持稊米以實太倉，秉燭火以助羲禦。恐不足以副上德之舉，塞故人之望也。但當正身潔已，徇公滅私，使內不愧於本心，外不違於所學而已。閣下德我太甚，期我太深。曆陽郡佐白君至京，辱貺手劄，慶譽優渥，勖勵殷勤。知己之情，無以過此。然此日副君之垂顧，乃昔時閣下前席品題之所致也。緘藏佩服，何日忘之。今兵難少寧，烝民未泰，頂踵利物，斯實其時。閣下高臥已久，群望頗鬱。宣室之召，斯在不遠。勉慎興居，以副翹企。淒淒之意，遲用麵諭。不宣。再拜。
月日。東海徐鉉答拜稽首，複書處士足下：鉉讀聖人之書，探作者之意，出處語默，信非徒然。故高臥堯舜之代，不為背時。濡足楚漢之際，不為趨利。嗟乎！天下兵起，百年於茲。立功名取富貴者有之，貞苦節安徒步者，何寂寞而無聞也。愚常疑廉恥之風，於是乎絕。而足下負磊落之氣，畜清麗之才，褐衣韋帶，賦詩自釋，介然之操，其殆庶乎？悠悠之人，尚未識其所謂，惟韓君叔言知之。以鉉愛奇好古者也。故屢稱足下之行。亟誦足下之詩，相視欣然，以為今猶古也。然鉉才名地望，遠謝韓君，極慮息心不足當隱君子之厚顧。足下德我太甚，惠我好音。咫尺之書，則古人之道在其中。百篇之詩，則作者之序冠其首。先以溢美之贈，益以謙光之詞。發緘欣玩，不能自已。又念昔之隱者，消聲物外，絕跡時人。今足下高蹈如彼，自屈若此。得非以吾道久否，思發憤而振起之爾。鉉誠淺劣，不足以堪。願契素交，歲寒然後盛集，續當歸納，不宣。鉉再拜。
十二月日，複書正字足下：辱貺長箋，詞高旨遠。循環捧讀，欲罷不能。見顧之深，良足愧也。吾子以老成之智，蘊救世之心。一言悟主，俯拾初筮。雖位未充量，然升聞特達。超然獨異，亦古之所難也。推是而往，其道可知。鉉也不才，猥廁先達。雖複識不能見之於未兆，才不能濟之於已形，然而振天下之公議，舉天下之公器，推轂後進，心無適莫，庶幾不下於昔賢，吾子異日當知為不妄。其古今之變，安危之勢，忽乎微哉，未可一二以言語盡也。謹俟暇日，當接餘論。聊奉還答，伏惟鑒悉。徐鉉白。
臣聞堯尚文思，書有永言之目。漢崇儒學，史稱好道之名。所以澤及四海，化成天下。其後迂闊王道，蕩淫淳風。正始之音，闕而莫續。魏帝浮雲之句，不接輿詞。王融曲水之篇，無聞聖作。將興古義，允屬昌期。
我皇帝陛下常武功成，右文業廣。明逾日月，不以聖智自居。思掞雲天，不以才能格物。其或南薰有懌，東作無憂。民思秋稼之娛，物茂冬烝之禮。恩覃在鎬，調振橫汾。天籟發音，疇非聳聽。乾文垂象，寧隔仰瞻。信可以暢列聖之謨猷，變生人之耳目者也。於是歲躔作噩，序首青陽。元鳥司啟之明晨，白獸稱觴之節日，有唐中興這一紀，皇上禦曆之七年，地平天成，時和歲稔。衢樽之味，普洽元風。擊壤之聲，散為和氣。同雲暗野，朔雪飛空。急勢隨風，影亂東郊之仗。凝華接曙，光浮元會之筵。星蹕既移，雲罍乃啟。太弟以龍樓之盛，入奉垂旒。齊王以鳳沼之崇，來參鑾幾。霞軒結轍，革履齊趨。唯陳韶之音，無取魚龍之戲。喜油油之既洽，顧奕奕之方呈。筆落天波，言成帝典。七言四韻，宣示群臣。乃命太弟太傅建勳、翰林學士給事中朱鞏、常夢錫、翰林學士中書舍人殷崇義、遊簡言、吏部尚書毗陵郡公景運、工部尚書上饒郡公景遜、左常侍勤政殿學士張義方、諫議大夫勤政殿學士潘處常、魏岑、駕部員外郎知制誥喬舜、主客員外郎知制誥徐鉉、膳部員外郎知制誥張緯、光祿卿臨汝郡公景遼、鴻臚卿文安郡公景遊、太府少卿陳留郡公景道、左衛將軍樂安郡公宏茂、駕部郎中李瞻等，或賡元首之歌，或和陽春之曲。如葵心之向日馭，似蟄戶之環雷門。二十一篇，鹹從奏禦，皆所以美豐年之兆，申萬物之情，非徒載笑載言，一詠一吟而已。昔者白雲之唱，七萃驅馳。黃竹之詩，萬人凍餒。王猷且塞，後嗣何觀。孰若偃仰大庭，優遊六藝，初筵有秩，而六宮不移，夜漏未央，而百官已事，被之樂府，授以史官，煥乎文章，無得而稱也？有詔為序，以紀歲月（禦批云：宿來健否？酒醒詩畢，可有餘力？何妨一為之序？以紀歲月。嗬嗬！）。天慈過聽，猥屬微臣。徐樂上書，徒慚暮入（其日內宴，臣鉉迨後方赴）。安國作序，幸冠首篇。狂簡僅成，兢憂罔措。謹上。
昔者漢宮故事，著成王負扆之圖，魯殿宏規，紀黃帝垂衣之象，用能昭文昭物，雖十世而可知。如玉如金，更百王而不易。況乎天統建寅之首，皇猷累洽之辰，上瑞方呈，宸遊載穆。拱北極，而眾星鹹在，祝南山而萬壽，無逾。明皇花萼之樓，風流不泯。德祖中和之節，雅頌常垂。實奕世之耿光，為中朝之盛觀。固當騰之竹帛，飾以丹青。襲六藝以同明，與天文而共麗。皇太弟重離普照，博望凝思，敦古道以致君，法前經而作事。命千秋而指畫，召立本以趨馳。粲然後素之功，焯爾彰施之象。煦如就日，肅不違顏。萬國式瞻，若奉衣裳之會。群臣仰止，似聞輿馬之音。盛德形容，於斯大備者也。初外朝既罷，內宴方陳。赴召者上自副君，逮於戚裏。銅壺已晏，聖藻爰飛。或逡巡而載歌，或蹈詠而不作。既而有詔，出示群官。臣建勳、義方、鉉等，聞命在前，援簡先就，因承中旨，入奉斯筵。而兩省眾篇，翌日鹹集。故奉和者二十一首，而侍宴者十有四人。前序闕遺，被令重述。謹上。
臣聞軒后之神也，畏愛止乎三百。唐虞之聖也，倦勤及乎耄期。文王之明夷也，爻象周於六虛。宣父之感麟也，裦貶流於百代。乃知功利之及物者，與形器而有限。道德之垂憲者，將造物而常新。是故體仁者必懇懇於立言，務遠者必勤勤於宏道。然則封泰山告成功七十二家，正禮樂刪詩書一人而已，大矣哉立教之難也。
有唐基命，長發祥符。舊物重甄，斯文不墜。皇上高明博厚，濬哲文思。既承累聖之資，仍就甘盤之學。鴻才綺縟，理絕名言。默識泉深，事符影響。自祇膺眷命，欽若重熙。廣大孝以厚時風，勵惟精而勤庶政。宥萬民而罪已，體百姓以為心。俗富刑清，時安歲稔。其或萬歲暇豫，禁禦晏居。接對侍臣，宵分乃罷。討論墳典，昧旦而興。口無擇言，手不釋卷。嘗從容謂近臣曰：「卿輩從公之暇，莫若為學為文。為學為文，莫若討論六籍。遊先王之道義不成，不失為古儒也。今之為學，所宗者小說，所尚者刀筆，故發言奮藻，則在古人之下風，以是故也。」其高識遠量，又如此焉。昔魏武帝有言老而勤學，而所著止於兵書。吳大帝亦云學問自益，而無聞述作。風化之旨，彼其恧歟？屬者國步中艱，兵鋒始戢。惜民力而屈己，畏天命而側身。靜處凝神，和光戢耀。而或深惟邃古，遐考萬殊。懼時運之難並，鑒謨猷之可久。於是屬思天人之際，遊心今古之間。觸緒研幾，因文見意。縱橫毫翰，炳煥縑緗。以為百王之季，六樂道喪，移風易俗之用，蕩而無止，慆心堙耳之聲，流而不反，故演樂記焉。堯舜既往，魏晉已還，授受非公，爭奪萌起，故論享國延促焉。三正不修，法弊無救，甘心於季世之偽，絕意於還淳之理，故論古今淳薄焉。戰國之後，右武賤儒，以狙詐為智能，以經藝為迂闊。此風不革，世難未已，故論儒術焉。父子恭愛之情，君臣去就之分，則裦申生，明荀彧，俾死生大義，皎然明白。推是而往無弗臻，皆天地之深心，聖賢之密意，禮樂之極致，教化之本源，六籍之微辭，群疑互見，莫不近如指掌，煥若發蒙。萬物之動，不能逃其形，百王之變，不能異其趣，洋洋乎大人之謨訓也。夫天工不能獨運，元後不能獨理。故有道無時，孟子所以諮嗟。有君無臣，鄭公所以歎恨。庶乎斯民有幸，大道將行，舉而錯之域中，則三五之功，何遠乎爾？
臣又聞將順致美，鋪陳耿光。布堯言於萬邦，稱漢德於殊俗，蓋詞臣職也。若乃向明而理，負扆而朝，慶賞威刑，豫遊言動，則有太史氏存焉。又若雅頌文賦，凡三十卷，鴻筆麗藻，玉振金相，則有中書舍人集賢殿學士徐鍇所撰禦集序詳矣。今立言之作。未即宣行。理冠皇墳，謙稱雜說。臣鉉以密侍禁掖，首獲觀瞻。有詔冠篇，勒成三卷。而三卷之中，文義既廣，又分上下焉。凡一百篇，要道備矣。將五千而竝久，與二曜以同明。昭示孫謨，永光冊府。謹上。
臣聞通物情而順時令者，帝王之能事。感惠澤而發頌聲者，臣子之自然。況乎上國春歸，華林雨霽，宸遊載穆，聖藻先飛，雷動風行，君唱臣和，故可告於太史，播在蕃弦。帝典皇墳，莫不由斯者已。歲躔己巳，月屬仲春，主上禦龍舟，遊北苑。親王舊相，至於近臣，並儼華纓，同參曲宴。時也風清景淑，物茂人和。望蔣嶠之嶔，祝為聖壽。泛潮溝之清淺，流作天波。絲簧與擊壤齊聲，醆斝共君恩並醉。乃命即席，分題賦詩。睿思雲飄，天詞綺縟。文明所感，蹈詠皆同。既擊缽以爭先，亦分題而較勝。長景未暮，百篇已成。自揚大雅之風，豈在遒人之職。奉詔作序，冠於首篇。授以集書，藏之金匱。謹上。
鼓天下之動者在乎風，通天下之情者存乎言。形於風可以言者，其惟詩乎？粵若書契肇生，雅頌乃作。達朝廷邦國之際，其用不窮。更治亂興替之時，其流不竭。六義浸遠，百代可知。若夫王公大人，居尊履正，其行道也無跡，其成務也不宰，所以可則可象，有功有親，非夫詠言，何以觀德？周文陳王業之什，召穆糾宗族之篇。聖人輯之，皇猷備矣。子桓振建安之藻，昭明總著作之英。體有古今，理無用舍。夫機神肇於天性，感發由於自然。被之管弦，故音韻不可不和。形於蹈厲，故章句不可不節。取譬小而其指大，故禽魚草木無所遺。連類近而及物遠，故容貌俯仰無所隱。怨惻可戒，讚美不誣。斯實仁者之愛人，智士之博物。
王室光啟，人文化成。上去刪詩，綿二千祀。其用益廣，其制益精。絕其流冗，結以周密。王言帝典，炳蔚於縑緗。詞人才子，充溢於圖牒。若乃簡練調暢，則高視前古。神氣淳薄，則存乎其人。亦何必於苦調為高奇，以背俗為雅正者也。殿下挺生知之哲，有累聖之資。道冠三才，學兼百氏。虞庠齒胄，騰聲於就傅之年。侯社錫圭，底績於為邦之際。隨城封壤，人歌召伯之棠。浙右控臨，時賴京師之潤。戎機鞅掌，曾不勞神。閑館娛遊，未嚐釋卷。深遠莫窺其際，喜慍不見於容。唯奮藻而摛華，則緣情而致意。至鍾山樓月，登臨牽望闕之懷。北固江春，眺聽極朝宗之思。賞物華而頌王澤，覽穡事而勸農功。樂清夜而宴嘉賓，感邊塵而憫行役。沈吟命筆，顧盼成章。理必造於元微，詞必關於教化。或寓言而取適，終持正於攸歸。著於簡篇，凡若干首。及玉符來覲，元圃歸尊。臨飛閣之華池，即洊雷之講肆。斯文間作，盛德日新。蓋曠代之宗英，實一時之師匠。以鉉幸塵讚論，嚐典絲論。謂可言詩，因令視草。聽鈞天之奏，徒欲動心。酌滄海之波，唯知滿腹。敬抽短翰，式繼頌聲。謹序。
士君子藏器於身，應物如響。成天下之務者，存乎事業。通萬物之情者，在乎文辭。然則日月不知，人亡政息。瞻之則渺然在羲軒之上，蹈之則肅然若旦暮之間。自非遺文餘教，則作者之道或幾乎息矣。
嗟乎！天地長久，英靈超忽。鄴中才子，與樂事以俱淪。江左名臣，及元譚而共盡。清流可楫，勝氣猶生。閱蠹簡以淒涼，撫絕韋而慷慨。斯文未喪，何代無人。濟陽江公，鍾川嶽之粹靈，體角犀之奇相。芳蘭十步，本自天資。建木千尋，非求外獎。弱齡聞道，夙歲馳名。竹箭稱美於東南，來充王府。天馬擅奇於西北，入奉乘黃。於時聖曆中興，賢才間出。公從容冠蓋之際，頡頏台閣之間。文高學深，識優理勝。虛襟接物，簡易多通。正色當官，直方無擾。定祖宗之大號，功補神明。端風憲之直繩，氣懾奸宄。身可屈而名不辱，用即行而舍即藏。故叢棘三年，雅懷自若。承明再入，時望彌高。人無間然，道亦光矣。嗚乎！運逢上聖，年在中身。人之雲亡，空嗟殄瘁。死而可作，誰與同歸？詩所謂胡不萬年，傳有雲古之遺愛者也。昔襄陽孟浩然，年五十有二，疾發背而亡。公豈其後身歟？何符合之若此？
惟公以進士擢第，以詞賦馳名。事藩邸參管記之司，登朝籍專掌綸之任。奏議表啟，時然後言。詩筆歌頌，和者彌寡。絕文場而遠騖，橫學海以孤飛。綜南北之清規，盡古今之變體。伏遊兩制，不亦宜乎？然而初無簡編，文乃亡逸。嗣子翹門生王克珍等，或搜諸經笥，或傳於人口，或焚槁之外，或削材之餘，彙聚群分，凡得十卷，授之執友，以命冠篇。鉉族近情親，官聯跡密。每西垣景晏，北第風清，忘形樽俎之間，得意筌蹄之表。西江東海，俱為賦鵩之鄉。北門右掖，並對受厘之問。嗟乎！相如既往，空存封禪之書。季子雲來，但有心期之劍。寢門流慟，已隔生平。都門長送，遽成今昔。追托言於夙契，申永悼於斯文。援毫悲吒，存諸梗概雲耳。
人之所以靈者情也，情之所以通者言也。其或情之深，思之遠，鬱積乎中，不可以言盡者，則發為詩。詩之貴於時久矣。雖複觀風之政闕，遒人之職廢，文質異體，正變殊途，然而精誠中感，靡由於外獎，英華挺發，必自於天成。以此觀其人，察其俗，思過半矣。比夫澤宮選士，入國知教，其最親切者也，是以君子尚之。
蘭陵蕭君，江左之英，詩苑之精。其為人也樂易，其處世也靜默。忘形衡泌之下，苦節戎馬之間。其道日新，其名益震。諸侯虛左，五府交辟。今晉王殿下樹藩作相，樂善愛才。幕府初開，君實首冠。由典校書，至儀曹郎。出入兩宮，官無虛授。優遊多士，交必正人。每良辰美景，登高送遠，適莫不存於心府，勢利不及於笑談。含毫授簡，唱予和汝。其性淡，故略淫靡之態。其思深，故多清苦之詞。大雅之士，何以過此。鉉與君為友，幾將二紀。其間聚散窮達，罕或寧居。淡成之懷，終始若一。靜言投分，想見古人。丁巳歲，撫王高讓承華，出分陝服，君以宮省舊德，複踐初筵。撰行之夕，俾予視草。鉉也不佞，無足揚君之美，徒欲申別恨，敘交情，故作斯文，冠於篇首雲爾。
