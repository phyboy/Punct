詩之旨遠矣，詩之用大矣。先王所以通政教，察風俗，故有采詩之官，陳詩之職。物情上達，王澤下流。及斯道之不行也，猶足以吟詠性情，黼藻其身，非苟而已矣。若夫嘉言麗句，音韻在成，非徒積學所能，蓋有神助者也。羅君章、謝康樂、江文通、邱希範，皆有影響發於夢寐。今上穀成君亦有之，不然者，何其朝舍鷹犬，夕味風雅，雖世儒積年之勤，曾不能及其門者耶？逮予之知，已盈數百篇矣。睹其詩如所聞，接其人知其詩。既賞其能，又貴其異。故為冠篇之作，以示好事者雲。戊戌歲正月日序。
自昔新都盜國，撓我中州，建武開元，越在江左，日月之照，不及河洛之地者，四十年矣。主上方恢遠略，宏下武，聖作物睹，有開必先。故使偽邦失政，胡馬大入，山泉反覆，羌渾沸騰，五州遺。二京故老，引領南望，庶幾撫予。天子聞之憫然，故命大司馬賈公使以觀變，儀曹郎謝君副焉。儀曹別予。應曰：「美哉是行，蒼生之福，在斯舉矣。始予及子同省，予弟又與子同府，交道深矣。今子將之絕域，無以為贈，請贈以言。」
「夫格天地，充四方，莫先乎禮。昔我太宗文皇帝革暴隋，一宇內，屈已濟物，虛心納諫，故四夷君長，曆代不賓，稽顙闕下，可謂德矣。聲明文物，垂三百年，絕而複續，可謂禮矣。苟使逾百千代之有國家者，猶當企聳下風，奉行不墜，況中興之嗣君乎？周秦宮闕，是本朝二宅。貞觀德禮，是本朝家法。若棄之而不念，委之而不修，非天子之意也。主上躬行於內，而使二君順之於外。今強胡入貢，中原無主，聖人不能違時，時至不可失也。子其勉之哉！思聖意，顧人心，犬羊百萬，以攻戰為事，不可以威武服也。酋豪聚首，以奸詐為常，不可以智力勝也。子其將之以德，慎之以禮。衣冠餘緒，必觀光於使臣，一睹漢官威儀，必感泣頓服，宅心南向。苟或不爾，是絕蒼生之望也，可不慎歟？鉉自束發從宦，側聞長者之論，盛言為戰國者，必以權道。子視商周以降，誰非戰國？寧有以權道躋太平乎？而言以人棄，故事與願違。今子王府元僚，居可言之地，遠使上介，當可行之時，勉之哉。故人之願，蒼生之望，在此而已。行矣文昌，春風二月，征途萬里。舍遊宴之適，就鞍馬之勞。征虜亭下，南朝送別之場。臨滄觀側，茂宏思洛之所。敘離懷古，寧無情乎？矧軺車所經，觸緒牽思。渡長淮則想清流映月之景，過睢園則思愁雲零雪之興。望鞏洛則傷麥秀之詩，指唐晉則感大風之歌。綏懷之暇，彈琴詠詩，以祛鬱陶之慮。還軫在邇，不複多陳。聊敘鄙誌爾。
夫進退之機，大易稱首。止足之誡，元文所宗。君子動必乘時，故言行而事立。靜惟體道，故身貴而名全。然則知之非艱，行之不易。去聖既遠，引年益稀。是以古之明君，爰有成式。重辭祿之士，優懸車之禮。賁飾寵秩，靡限常均。所以崇德尚賢，激貪勵俗者也。皇風所及，我有其人。太子洗馬陳君翊，江浙炳靈，鄉閭獲譽，棲遲下位，而升聞自高。便蕃寵任，而祇畏日積。時方多難，寄切司聰。將命無私，臨事能斷。盤錯必解，風雨不渝。及少海告符，瑤山表慶，天下之本既正，四郊之壘亦罷。於是詠遂初之賦，決高謝之懷。京口之西，先有別墅。前臨廣陌，卻枕長江。田逾二頃，桑都八百。戴仲若軒懸之地，不遠風煙。蒲真人鹿跡之鄉，依然川域。誅茆築室，素欲終焉。其所闕者，飛泉而已。嚐因暇日，策杖尋幽。爰有道人，指示岩溜。百步之內，一道縣流。其清可鑒，其味如醴。縈崖漱石，滌慮蠲屙。信山川助其好尚，亦心府資其瑩濯。既而掛冠請命，伏閤陳辭。優詔嘉之，竟允其請。錫金紫之服，升讚善之資。輕舟東浮，盡室而去。副君執手流涕，似宜都之別宏景。群公供帳祖餞，若都門之送二疏。知與不知，莫不稱歎。殿下調高雅頌，文動星辰。賦詩一章，以寵行邁。掩鄴中之舊制，流樂府之新聲。足以厚君臣之情，敦風化之本。縑緗麗色，邱壑增華。自周行之人，與觀光之士，靡然投贈，粲爾成章。遠比河梁之篇，近擬白雲之集。夫其貞退之節，樂善之風，實教義之所臻，亦詠歌之盛觀也。鉉名參望苑，跡本騷人。敢言能賦之才，濫奉言詩之賜。敬序麗現時，冠於首篇。
君子所以章灼當時焜燿來裔者，必曰進士擢第，畿尉釋褐。斯道也，中朝令法，雖百王不移者也。自聖曆中興，百度漸貞。能興此美者，今始見張、郭二生矣。則知九仞之勢，千里之行，凝雲逐日，未可量也。鉉也不佞，生於先賢之後，進在二子之前，此美不兼，可以歎息。然有事同而時異，請試論之。噫！詞場堙廢，五十年矣。故老之言議殆絕，後生之視聽懵然。今百辟有司，達於郡國吏，徒見趨走公府中一尉耳，焉知其餘哉？而二君子調高才逸，年少氣盛，將以俊造之業自重，責人以既廢之禮。又將以堯舜之道為用，議政於俗吏之間。如是將與時大乖矣！嗚呼！彼眾我寡，或者難以勝乎？君子之道，無施不可。舒之彌四海，卷之在掌握。日磾見奇於牧馬，陽元知名於水磑。彼二人即公輔大器也，豈以恥辱為累哉？愚願二君子反已正身，開懷戢耀，無望人以不知，無強人以不能，如斯而已矣。今天子重文好古，諸生懷才待用，所以蒼生未蒙福者，上下之勢殊中有間耳。大易之義，物不終否，否極必泰。泰之時，在上者其道下降，在下者其道上行。君臣相合，然後事業遠矣。吾以為斯道之複不遠，吾子其勉之。句曲仙鄉，廣陵勝地，多難將弭，春物將華。琴棋詩酒，足以為適。贈言之旨，盡於斯焉。
古人有言，士君子誌竟既立，名譽不聞，蓋朋友之過也。嗚呼！予於龔生有這矣，始予居獻納之地，生已為赤縣尉。嚐竊議謂生宜參諫垣憲府之任，而未果拔茅之誌，遽為賦鵩之行。生不旋踵亦左授天長用武之地。朝廷置建武軍於其所，使為將者治之，習兵與儒，其誌不通也。處長與佐，其勢不鈞也。軍市之征，日困於民。王澤之流，不被於俗。及生之至，官聯始舉。刪煩革弊，丕變舊風。逾年告歸，舉邑之民，相率遮道不聽去。乃潛匿佛廟室中，耆耋輩索而獲焉，扶之上車，擁之而還，竟不得已中夜而遁。異哉！遺愛之風若此，考功之吏弗聞。丙寅歲，予避兵於池陽，遇生侍親郡中，勉之東下。是時甘泉有烽火之急，天子下哀痛之詔。予謂生必自致青雲之上，以解天下之倒懸。而出入三年，始為武進宰。噫！非朋友之過乎？嚐試論之曰：才不才在我，用不用在時。道之所存，其人乃貴。功名寵祿，何足算哉！苟澤及於民，教被於物，則百里之廣，千室之富，斯可矣。與夫揚孟之徒，坎坷閭巷，垂空言於後世者，不猶愈乎？行矣龔生，苟有田，何憂晚歲。贈言之要，其過此乎？
彭城劉生為南畿令，天官侍郎昌黎公作序以送，盛稱曆陽宰楊員外光儒之為政以勖之。鉉與楊君有姻，深知其內行。君清簡仁愛，心無適莫。自妻子仆妾，及家族吏民，接之無親疏之隔，求之於形骸之外。蓋真純之氣充，而感召之應遠。民之好競者，皆相與言曰：「眾若嚚訟，必撓吾員外矣。」嗚呼！其古人乎？今劉生才俊於楊，學優於楊。觀其政績等，然生猶有耿介不平之氣。觀吏部之勖子，與予之贈言，蓋為是也。子其平心藏用，氵曶然與道合，在古人上矣。矧西山神仙之宅也，旌陽其遠乎？仆故倦談，生停驂已久，故揚近搉以論之。九月一十七日，中書舍人徐鉉序。
夫政成調鼎，寄重於蕃。蓋欲聖主之恩，均於遠邇。賢人之業，浹於中外。故所以命丞相鄧王從鎰，佩相印，被公袞，擁雙旌，統千騎，揚帆江寧之浦，弭節敬亭之區。若乃割友悌之懷，輟股肱之侍，所以示天下之至公也。夙駕已嚴，前騶將引。既辭複召，重賜餞筵。所以極大君之恩也。敦睦之義，於斯有光。申詔侍臣，述敘賦詩雲爾。
建康西北十裏所，有迎擔湖。水木清華，魚鳥翔泳。昔晉元南渡，壺漿交迓於斯。今中興建都，人煙櫛比於是。其間百畝之地，宮率衛君浣沐之所也。前有方塘曲沼之勝，後有鮮原峻嶺之奇。表以虛堂累榭，飾以怪石珍木。悅目之賞，充刃其中。待賓之具，無求於外。庶子王君諭德蕭君讚善孫君與上台僚嚐遊焉，賢衛君也。陶陶孟夏，杲杲初日。虛幌始辟，清風颯然。班荊蔭鬆，琴奕詩酒。登降靡迤，窺臨駘蕩，熙熙然不知世與我之為異矣。嗟呼！天生萬物！貴適其性。君子有屈身以利物，後已而先人，或行道以致時交，或效知以濟世用。斯有貴乎自適者也，朝市邱壑，君得中道焉。下官道汙智劣，無益於事，山資弗給，歸計未從，每尋幽選勝，何遠不屆。一踐茲境，杳然忘歸。凡我同遊，皆為智者。徵文紀事，其有意乎？壬子歲夏五月，祠部郎中知制誥徐鉉躊躕慨歎之所作也。
昔夫子祖述堯舜，憲章文武，扶東周於已絕，拯蒼生於既墜。其跡屈而道愈大，其人亡而教愈遠。則生民以來，未之有也。其在祀典，法施於人則祀之。矧裦聖之祀，其可忽乎？然則中人不足以語上，下士聞道而大笑。故斯教也，衰於戰國，廢於嬴秦。漢魏以降，續而複絕。夫仲尼日月，重昏千祀，非聖人孰能廓之？故斯教也興於武德，盛於貞觀，極於開元，理自然也。
兵興以來，大化湮替。先王禮器，傾頹於勝廣之門。闕里諸生，淒惶於絳灌之下。矧厥祠宇，其存幾何？夭之愛民，不當墜絕。皇統再造，六藝始修。太歲丙午，重熙在運。宣城雄鎮，帝之叔父在焉，故幕府之選殊重。尚書郎吳君光輔，奉詔佐廉部兼理於涇。既蒞事，乃被儒服，謁先師，辟荊榛，曆垝垣，以造於茅茨之間，仰瞻俯觀，喟然而歎。於是奉開元之成制，采泮宮之舊章，經之營之，是卜是度，維新秘殿，嚴飾容。入室升堂，森然如在。籩豆有位，賓主由序。表著鹹列，門衛肅然。於是青衿儒服之子，有從師觀藝之場。鯢齒鮐背之徒，識養老慈幼之節。欣欣然其化之大者歟？越明年秋，君奏計如京師，因得其實。
嗚呼！聖人在上，群賢畢舉。使三代之風，達於邑裏，不其偉哉？餘承君之歡，美君之誌，刊石紀事，置於祠庭。後之君子，無忘跂及。其餘理畝籍，察庶獄，辟汙萊，遏陂塘，則有考功之吏在，故不書。於時太歲丁未冬十月九日，尚書主客員外郎知制誥徐鉉記。
華陽洞天，金陵福地。群仙之所都會，景福之所興作。故其壇館之盛，薦享之殷，修奉之嚴，樵牧之禁，冠於天下，其所由來舊矣。聖曆中微，官失其守。望拜之地，多所荒蕪。若乃真靈翔集，元貺蚃，興複之跡，必假異人。天祐丁丑歲，貞素先生王君棲霞始來此山，恭佩上法，徘徊地肺，偃息朱陽，永懷舊規，期在必複。先生潛德內映，符彩外融，名士通人，道契冥會。凡縞紵之贈，峞信之資，悉奉山門，以成夙誌。於是由良常洞至雷平山，十裏而近，入於萌隸者，盡購贖之。芻奪蕘不得輒至，墟墓不得雜處。藝樹蔽野，植鬆為門。川梁必通，榛穢必翦。建方壇於雷平之上，造高亭於良常之前。朝修有致誠之地，遊居有稅駕之所。薑巴古陌，秦望舊封，肅然清光，複如開元天寶之歲矣。先是紫陽之右，有靈寶院焉。真台故基，鞠為茂草。先生殫罄資用，克構殿堂。有開必先，無遠弗屆。都督武陵康王奉錢百萬，梁王造殿一區。向道之徒，鹹助厥事。曾未周歲，惟新厥宮，皆先生之力也。昔大隗致襄城之駕，庚桑化畏壘之人，是知道心惟微，其應如響。時則有若道士經若虛，協規同誌，是攝是讚，幹事以恪，感物以誠，績用不愆，斯實攸賴。先生以保大壬子歲夏四月，悉書夫屋之數，疆畔所經，請命於京師，申禁於郡縣，以授茅山都監鄧君機一。能事既畢，數日而化。期命元應，昧者不知。
夫仙階感召，諒非一揆。若乃神清氣靈，骨籙標映，受之於天也。心虛氣衝，元德充蔚，基之於性也。昭真垂教，啟煥靈跡，行之於勤也。故策名紫素，飛步黃庭。流功儲慶，必參相合。然則先生之道，其殆庶乎？雖駕不留，冥升日遠，而高風可述，遺範在人。進而紀之，翰墨之職也。鄧君企慕前躅，見托直書。己未歲秋八月日記。
夫清淨元默，道之基也。宮館壇墠，道之階也。生知者因基以成構，勤行者升階而睹奧。故君子德業元挺，仁慈積中。必廣馴致之方，乃形兼愛之跡。為科誡以檢其情性，為象設以致其誠明。情性平則和氣來，誠明通則靈符集。由是登正真之境，入希夷之域。曠矣無際，薰然太和。斯實興化致理之方，還淳反樸之本。豈與夫延方士尚秘祝求長生以自奉者同年而語哉？
宣州開元觀，遠擬清虛，獨標形勝。敬峰崇峻鎮其後，句谿澄澈經其陽。鍾一方淳粹之精，結三素氤氳之氣。當泰陵之尊道，揭聖曆於華題。藹爾殊庭，居為福地。及運纏百六，數偶三災，雖棟宇不移，而制度多闕。靈蹤必複，有待而興。主上嗣位之七年，皇室再造之一紀，今儲後徇臧劄之操，讓德承華，體間平之賢，總戎藩服，首台司而握師律，鎮京口而領宣城。其為政也，質以先正，諮於耇老。義以果斷，仁以發生。民力不偷，闕政鹹舉。而斯觀路門久廢，遺址將蕪，非所以敬教尊祖會昌建福者也。乃命執事，即從經度，民多暇日，府有羨財，勤而不勞，成而勿亟。巨棟山立，層簷翼舒。六扉洞開，方軌並入。重廊助其回合，秘殿表其深嚴。十絕之幡，拂文楣而絢彩。九龍之驂，軋金鋪而振響。瞻之者有淩雲之氣，經之者疑駕之遊。信足以勵上士之進修，福苑生之仁壽。既而功宣納麓，望集撫軍，大壯之制斯成，重離之位亦正。貞符允塞，盛德宜書。道士孫洞虛，素業淳深，至誠敦愨，發揚真跡，啟迪嘉猷，永為不朽之功，願紀它山之石。宮臣執筆，以謹歲時。戊午秋九月庚申記。
夫金闕琳房，不可階而升也，惟至誠能通之。靈符景福，不可企而望也，惟至行能致之。故君子行道於時，宣力於國，敷惠於民，貽範於家，此人之極致，自天所祐也。又況考集靈之地，崇列真之宇，薦納約之信，勵勤行之誠。然則希夷眇邈，超言象之表矣。有若故司空相國馮翊懿公，承世功之緒，襲重侯之業，地親於副馬，美繼於緇衣。便蕃台閣，夷險一心。中立不倚，金石貫其心。唯力是視，風霜盡其節。故四綜會府，再踐中樞，三殿方鎮，一平邦土，慎終如始。沒有遺忠，激楚之樂雖窮，通德之門不改。嗣子太仆少卿俊等，祇奉慈訓，弗敢失墜。以為公之純誠衝氣，本道家者流，而仁政令典，近浹於三茅之境。高齋甲第，夙鄰乎元元之宮。故棲神植福，必先於是。爾其冶城峻址，西州舊署。忠貞公之道隴，郭文舉之故台。九原可作，盛氣如在。乃相形勢，補廢闕，建司命真君之殿於宮之艮維。披真蘊以立程，集國工而考藝。瞻星揆日，不勞而成。崇高壯麗，重深藻繪，煥如也。凝旒端簡，負斧仍幾，穆如也。珠幡絳節，紛披乎左右。空歌洞章，蕭寥乎晨暮。真聖以之而臨禦，純嘏以之而蕃錫。賢人有後，孝子奉先，無以加於此矣。鉉始以事分通舊，從子弟之遊，終以禁掖具員，陪僚屬之末。及公之啟手足也，複忝國士之許，辱寄托之任。知己之厚，何日而忘。短篇敘事，蓋感遇之萬一也。
君子才足以治劇，惠足以安民。見危致命，以死勤事。有一於此，然後可以薦信於無方之神，儲慶於必大之門。噫！楞嚴院經堂之作也，其庶幾乎？
平陽柴君，諱進思，字昌美，故太尉中書令尋陽靖王之孫也。少而爽俊，長而忠愨。尢善騎射，頗曉兵書。靖王愛之，出則典親兵，居則專家政。幹蠱之美，宗族稱之。王薨，始為公臣，累遷旅帥。鴻圖再造，金革寢威。上以其才能可任，故以為內宴副使。乘軺建節，將命四方。盤根錯節，所至皆治。改鄂嶽觀察巡官，知永興縣事。縣有山澤之征，榷管之利。歲終考績，倍於前人。遷泰州軍事判官兼營田鹽監，平蠹政，決庶獄，勞農督課，潔已律人。民不告疲，公有餘利。除勸農使複監池吉二郡護武昌軍。千里乂安，上流靜謐。會梁人入寇，我武未揚。東畿陷沒，群情震駭。命君為行營應援軍使，率舟師數千，鼓行而東。平難濟口，複海陵郡。於是淮泗之地，聲勢始通，乘勝長驅，因迫隋苑。前茅接戰，群帥後期。振臂奮身，有死無二。雖破竹之勢，敗於垂成，而東道清夷，本由君之一舉也。江都克複，歸葬京師。天子憫焉，贈左千牛衛將軍，賻贈加等，禮也。嗣子殿前承旨廷遇等，棘心在疚，荼蓼倍兼，以為苴麻苫塊，飾哀之期有終，烝嚐封樹，追遠之禮有數。複欲圖不朽之績，徼無邊之福，則金仙之教，世之所崇。宗旨在於經文，威容存乎像設。於是擇奇勝之地，補闕遺之事。構經堂六間，塑地藏菩薩像一軀。幾席什器之類，華而備，精而固。耽然其質，煥乎其章。深嚴足以遠世喧，虛明足以味元旨。其全節之風如彼，其集靈之所也如此。
然則冥冥之祐，綿綿之慶，豈誣也哉！餘頃歲左官海陵，君盡傾蓋之分，感忠臣之事主，嘉孝子之奉親。刻石紀事，以聳善也。援筆淒愴，無心於文。保大丁巳歲春三月日，東海徐鉉記。
棲霞寺山水勝絕，景象瑰奇，明徵君故宅在焉，江令公舊碑詳矣。高宗大帝刊聖藻於貞石，紆宸翰於璿題，煥乎天光，被此幽穀。先是茲山之距都也，五十裏而遙，方軌並驅，崇朝可至。及中原構亂，多壘在郊，野無牧馬之童，歧有亡羊之仆，義祖武皇帝潛龍茲邑，訪道來遊，始命有司，是作新路。金椎既隱，玉大言還。桐山之駕不追，回中之道亦廢。嗚乎！聖人遺跡，必將不泯。微禹之歎，夫何逮哉！保大辛亥歲，時安歲豐，政簡民暇。粵有寺僧道嚴，名高白足，動思利人。百姓莊思悰，家擅素風，積而能散。嗟亭候之不複，憫行旅之多艱。乃相與翦荊榛，疏坎[QVDC]，辟通衢之夷直，棄邪徑之迂回，建高亭於道周，跨重橋於川上。鑿甘井以救渴，立名表以指迷。草樹風煙，依依四望。峰巒台榭，肅肅前瞻。由是江乘之塗，複識王畿之制矣。餘職事多暇，屢遊此山。喜直道之攸遵，嘉二叟之不懈。為文刻石，用紀成功。俾後之好事者，以時開通，隨壞完葺。此碣有泐，斯文未湮，不亦美乎？其年八月一日，兵部員外郎知制誥徐鉉記。
聖人作川梁以濟不通，舟車所及，纚連棋布。若乃形勝傑大，名聞天下者，亦無幾何，陽羨長橋其一也。夫英賢之所躔次，邑居之所瞻望，山川之精粹宅焉，裏城之神靈憑焉。廢而興之，圯而葺之，豈惟備政，足以徼福。是橋也，徵諸圖牒，則後漢邑令袁君創造。國朝永泰中令邱君新之，其他無聞焉。中興之初，邑有義夫曰吳濛、吳湞，率以私帑，備加營構。人賴其利，逾三十載。丙辰歲，國步中梗。百越寇邊，邑人敗之。燒營而遁，飛焰旁及，宏梁半摧。甲寅歲，著作佐郎劉君來為邑長，視其制度，知非民力之所能濟。乃狀其事，白於有司。上聞嘉之，詔賜錢八十萬，君信而好古，寬而得眾。尉盧蒨，鼎甲餘慶，俊造策名。政是以和，事無不舉。乃相與敷王澤，因民心，備物致用，程工揆日，器利工善，材良事時。戊辰歲冬而栽，明年暮春而畢。長五十步，廣七步。對縣樓而直出，跨荊谿而橫絕。丹雘共飾，宛偃蹇而虹舒。崇高其勢，邈苕亭而山立。朱輪方軌，駟馬連騎，營營市井，憧憧往來。有衽席之安，無揭厲之患。昔者乘車濟涉，聖人謂之無教。橋梁弗修，賢相知其不能。以今方古，勝負分矣。夫書雲考績，傳載稱伐。庸庸善善，其可廢乎？刻之貞瑉，以示來者。庚午歲春二月十五日記。
至矣哉，天之愛民甚矣。雖數有治亂，而常生聖賢。故得其位則功加於時，舛其運則教垂於後。雖銷聲滅跡，全身遠害，不德而德普，逃名而名揚。擁篲築宮，禮重於列國。式閭表墓，道光於無窮。舉善而教，政之大者也。恭維我祖，炳靈南國。舊宅界乎仙館，高台峙乎澄陂。孺亭之稱，海內瞻仰。名公良牧，代加崇飾。千載之下，猶旦暮焉。頃屬邦君非才，敗我王虔，翦焉層構，鞠為茂草。噫！百世之祀，誰能廢之。庚申歲始建王都，辛酉歲遂遷清蹕。肆覲群後，疇谘先賢。餘基未傾，偉人將至。既而鼎湖在禦，桐圭錫壤。丞相司空鄧王，以茂親之重，膺分陝之權。思老成之典型，仰高山之景行。不言而信，不肅而嚴。乃命經營，將從締構。九成方起，百堵未周，甲子歲入秉國鈞，以武昌連帥侍中濟南公代司宮籥。公致用以武，從政以文。祇奉蕭規，率由周禮。再賡成制，詳考舊基。夷坎 [QVDC]而就平，裨崖岸而增固。乃崇堂奧，乃加藻繢。右嚴樽坫之序，左設庖膳之區。前臨康莊，旁眺城闕。平湖千畝，凝碧於其下。西山萬疊，倒影於其中。依然懸榻之場，想見致芻之狀。與夫洪崖之館，絢彩於煙霞。滕王之閣，騫飛於雉堞。南州之物象備矣，前哲之光靈萃焉。嗟乎！君子興一役，建一事，於時必可頌，於後必可觀。茲亭之作也，都人朋悅，過賓矚目。紀於方國之史，播於樂職之詩。鉉也幸承燕翼之謀，獲參翰墨之任。俾垂不朽，敢憚蕪音。
同安城北，有雙溪禪院焉。皖水經其南，求塘出其左。前瞻城邑，則萬井纚連。卻眺平陸，則三峰積翠。朱橋偃蹇，倒影於清流。巨木輪囷，交蔭於別島。其地豐潤，故植之者茂遂。其氣清粹，故宅之者英秀。聞諸耆耋，喬公之舊居也。雖年世屢遷，而風流不泯。故有方外之士，爰構經行之室。回廊重宇，耽若深嚴。水瀕最勝，猶鞠茂草。甲寅歲，前吏部郎中鍾君某字某，左官茲郡，來遊此谿。顧瞻徘徊，有懷創造。審曲麵勢，經之營之。院主僧自新，聿應善言，允符夙契，即日而栽，逾月而畢。不奢不陋，既幽既閑。馮軒俯盼，盡濠梁之樂。開牖長矚，忘漢陰之機。川原之景象鹹歸，卉木之光華一變。每冠藎萃止，壺觴畢陳。吟嘯發其和，琴棋助其適。郡人瞻望，飄若神仙。署曰喬公之亭，誌古也。
噫！士君子達則兼濟天下，窮則獨善其身。未若進退以道，小大必理。行有餘力，與人同樂，為今之懿也。是郡也，有汝南周公以為守，有潁川鍾君以為佐，故人多暇豫，歲比順成。旁郡行再雩之禮，而我盛選勝之會。鄰境興闃戶之歎，而我賦考室之詩。播之頌，其無愧乎？餘向自禁掖，再從放逐。故人胥會，山水窮遊。良辰美景，賞心樂事，有一於此，宜其識之。立石刊文，以示來者。於時歲次乙卯保大十三年三月日，東海徐鉉記。
