人生而靜，性之適也。若乃廟堂之貴，軒冕之盛，君子所以勞心濟物，屈已存教，功成事遂，複歸於靜。用能周旋於道，常久而不已者也。有唐再造，俗厚政和，人多暇豫，物亦茂遂。名園勝概，隱轔相望。至於東田之館，西州之墅，婁湖張侯之宅，東山謝公之遊，青溪賦詩之曲，白楊飲酒之路，風流人物，高視昔賢。京城坤隅，爰有別館。百畝之地，芳華一新。舊相毗陵公習靜之所也。其地卻據峻嶺，俯瞰長江。北彌臨滄之觀，南接新林之戍。足以窮幽極覽，忘形放懷。於是建高望之亭，肆遊目之觀。睨飛鳥於雲外，認歸帆於天末。四山隱現而屏列，重城邐迆而霞舒。紛徒步而右回，辟精廬於中嶺。倚層崖而築室，就積石以為階。土事不文，木工不斫。虛牖夕映，密戶冬燠。素屏麈尾，棐幾藜床。談元之侶，此焉遊息。設射堂於其左，湛方塘於其下。虛楹顯敞，清風爽氣襲其間。碕岸縈回，紅藥翠莕藻其涘。至於芳草嘉禾，修竹茂林，紛敷翳蔚，不可殫記。凡廄庫之室，廚廩之區，賓燕所資，不戒而具。每良辰美景，欣然命駕。群從子弟，結駟相追。角巾藜杖，優遊笑詠，觀之者不知其為公相也。古人有言，朝廷之士，入而不能出。況於輕鍾鼎之貴，徇山林之心，將相之權不能累其真，肺腑之親不能係其遯。道風素範，豈不美歟？又以鉉無事事之情，有善善之誌，見徵拙筆，用勒貞瑉。是時歲次辛酉冬十月十日記。
開元中，尊崇至道，伸嚴祀典，詔置九天使者廟於匡廬之山。真靈鹹秩，率由科教。應門左右，圖五百靈官之像焉。天祐初，江西連帥南平王鍾公，遣道士沈太虛設醮於廟。太虛醮罷，恍然若夢，見圖像一人，前揖太虛曰：「我張懷武也，常為軍將，有微功及物，帝命為靈官。」既寤，訪懷武之名，無能知者。歸以語進士沈彬。彬後二十年遊醴陵，邑令陸生客之。方食，有軍吏許某後至，話及張懷武，彬因問之。許曰：「懷武者，蔡之裨將，某之長吏也。頃甲辰歲大饑，聞豫章獨稔，即與一他將各率其屬奔焉。既即路，兩軍稍不相見。進至武昌，釁隙大構。克日將民戰，禁之不可。懷武乃攜劍上戍樓，去梯謂其徒曰：‘吾與汝今日之行，非有他圖，直救性命耳。奈何不忍小忿，而相攻戰哉？夫戰必強者傷而弱者亡，如是何為去父母之國，而死於道路耶？凡兩軍所以致戰者，以有懷武故也。今我為汝等死，兩軍為一，無構難矣。’遂自剄。於是士眾皆慟哭，乃與和親。比及豫章，無逃亡者。」許某但懷其舊恩，不知靈官之事。沈君好道者也，常以此語人。鉉始在膠庠，預聞斯論。辛酉歲，扈從南幸，獲謁祠宮。道士童處明出沈君所述傳，求潤色之，以刊貞石。
嗚呼！古之君子，體至公，綜萬殊，虛心存誠，事至而應。道苟行矣，何必在己。物既濟焉，何必享利。故有歸全以為孝，殺身以成仁。此兩者同出而異名，同謂之元，非清貞之氣不能衛其義，非靈仙之位不足寧其神。昭報動乎上，蚃應乎下。然則天之愛民甚矣。谘爾百代，高山仰之。於是歲次癸酉上元日記。
筠州祈仙觀者，東晉黃真君上升之地。因為道館，綿曆代祀，互有增修。國朝保大中，元宗皇帝奉為吳讓皇再加營構，金石具刻，此不備書。夫言意假象，故立朝修之所。形器有壞，故資繕完之工。此觀當荊楚之要津，實郵傳之便道。過賓稅駕，遊子解裝。憧憧往來，罕或虛月。加葺之後，二紀有餘，閈閎垣墉，頹落且半。道士羅自正，總攝真侶，啟煥元風。以為道由人宏，德以勤維。不飾不美，人其謂何。於是心謀躬行，節用畜力，授其徒之可任者，會其士之好道者。月省歲計，經之營之。即舊謀新，興廢補闕。十有餘歲，其績大成。凡建聖祖殿、黃真君殿各一區，峙瑤壇，範洪鍾。造橫橋於通津，植茂樹而蔽野。其修舊振壞者，層樓重廊，二十餘間。其取材也時，其擇匠也良。程之以壯，督之以固。瓴{瓦}瑌磩尚其密，藻繪丹雘尚其麗。帑廩不費，工庸不勞。煥然新宮，峙此靈境。君子是以知其能也。
夫神仙之事，史臣不論。豈不以度越常均，非擬議所及故邪？仲尼書日食星隕，皆略其微而著其顯，慮學者之致惑也。又況於希夷恍惚之際乎？然而載籍之間，微旨可得。《書》云「三後在天」，《詩》云「萬壽無疆」，斯皆輕舉長生之明效也。及周漢而降，則事跡彰灼，耳目不誣。天人交感，民信之矣。於是通儒洪筆，始著於篇。至如許君黃君，通幽洞冥，窮神極妙，逮爾姻族，與夫家人，乘景上隮，超然絕俗。故墟舊井，真氣裴回。至其鄉而思其人，仰其道而踐其跡。斯觀之盛，豈徒然哉！鉉頃歲扈從南巡，有事於遊帷之觀。二宮相距，兩舍而遙，使指有程，瞻望弗及。逮今一紀，無日忘之。會羅君狀其功績，圖其形勝，見托紀述，欣然而書。開寶七年九月二十四日記。
元氣既判，天地乃位。氣之清明靈粹者，鍾乎洞天福地名山大川之間。真聖之所戾也，景福之所興也。然則遊居走望，乃建道館焉。通都大邑，往往而在。豫章之地，實曰奧區。帶豫章之通川，據西山之雄鎮。鬱映磅礴，神異所棲。高真十二，震曜方夏。揚靈軌轍，靡迤蟬聯。保大庚戌歲，詔複高安縣為筠州，析其北鄙為清江縣。而三清觀負新邑之左，瞰長江之濱，形勝高奇，壇宇嚴淨。聞諸故老云：「昔吳許二君，嚐遊茲地。夜睹青氣，上屬於天。相與歎曰：‘此非凡地，當為神仙之宅。’及二君登晨之後，邑人追感前言，共構茅茨，歲時薦獻，眾目為草堂道院。」函關紫氣，事往名存。盩厔草樓，人非郭是。年世彌遠，增修益崇。開成中，始詔賜號三清之觀。自時厥後，又逾十紀。運逢治亂，道有汙隆。中興已還，百度鹹複。官得其守，人盡其能。道士吳宗元，允迪元風，克堪道任。以為朝禮之域，飆所臨，不飾不美，眾將安仰。於是月考歲計，庀工飭材，補廢扶傾，無所不至。建三清之殿，造虛皇之台，設待賓之區，敞飯賢之室。範華鍾之鏗訇，聳層樓之岧亭。回廊複道，重深奧秘。於是飾儀衛，備器用，肅然必洽，煥焉可觀。夫其誠至者其禮備，其守固者其事舉。道不遠矣，人焉瘦哉？宗元又以雲境昭回，祥符蚃，思刻貞石，以貽後人，不遠千里，見訪論撰。嘉尚其意，故為直書。時甲戌開寶七年十二月十二日記（南唐後主十四年）。
同安郡南二十裏，古城南隅有鬆焉。拳曲擁腫，勢若九疊，交柯聳幹，無不蟠屈者。其地高迥，旁無壅閼，莫知其何由如是。或曰：下有頑石，根不得舒，氣脈僨興，故為此狀。好事者以為盛觀焉。餘始聞其名，今至其下，睹之而眙曰：「嗟夫！草木麗地，稟天之和，條暢秀茂，固常也。若乃原隰之宜失，陰陽之候違，柔脆之姿，則離披枯瘁，貞勁之質，則抑鬱盤錯。生理乖矣，獨有瑰奇之貌。」嗚呼！失其所乎？昔在太古，君臣強名，賢愚同域。洪洪洞洞，是謂太和。降及後代，聖人有作。顯仁義，建功名，扶衰拯敝，不得已也。於是有愛惡則象生焉。其甚者，飾行以矯時，執方以違俗。考槃閭巷，聲重王公。上德喪矣，獨有高世之譽。嗚呼！荀、孟、屈、賈之徒，豈斯鬆之類邪？感物徘徊，因為之讚。
籲嗟彼鬆，孰為而生。天枉其性，屈折其形。人實我貴，我非所營。噫嘻！淳風曷歸，大道安行。吾欲與汝，各全其真。作此好歌，以告騷人。
穆穆清真，不緇不磷。文高學富，道直誠純。昭質已邈，斯猷愈新。丹青畫像，以永先塵。棠陰峴首，瞻仰沾巾。
建康城北有雞籠山焉，傍帶潮溝，卻臨後湖。宋元嘉中改為龍山，湖曰元武。紀瑞也。雷次宗之儒學，蕭子良之西邸，遺蹤可識，爽氣長留。東麓有泉，至清而甘，水旱不增減。道人令隱，乃構精廬於其陽，酷愛此泉，以為靈液。因思前作皆有銘讚，而此獨闕，常欲補之。無何，夕次鬆下，恍惚若夢。見一人元巾素衣謂隱曰：「此泉已有銘矣。」因徵其文，即高吟四句，吟罷不複見。觀其詞意，無以加也。予聞而異之，因篆於石。其詞曰：
原發石中，派分塵外。如醴之味，與時而在。
臣聞昊穹凝命，元化不宰。司契牧民之重，授以聖功。益謙輔德之明，顯諸神道。玉燭景風之瑞，所以報憂勤。天時地物之妖，所以警安逸。是以古之聖人，睹災而懼，因敗而成。撥亂反正之勳，偃武修文之業，延洪光大，皆有幽讚者焉。故禹奠九州，受蒼水繡衣之命。武師牧野，接五車兩騎之神。或假靈於五將三門，或取象於長庚北落。奇怪恍惚，歷代有之。然則潔粢豐盛，崇名紀號，欽若天意，丕顯陰功。元元本本，政之大者也。茲我後所以側身修德，允濟時艱，武烈帝所以禦災捍患，光膺帝服，人神合應，豈不偉哉？
惟帝才冠生民，道高振古。登賢能於鄉老，論昭穆於本朝。若夫忠孝文武之風，信智言行之懿，提綱按部之績，夷凶靜亂之勤，論道經邦之猷，宮縣錫馬之寵，忘身徇國之節，警愚顯俗之奇，固已炳燭丹青，鏗鏘金石。用能高標明祀，大庇烝民。犧牲玉帛，數有加於群望。備物典冊，禮遂縟於真王。是知妙極無方，數均不測。告禎符以元後，集景命於舊邦。豈徒雪霜風雨，禳祈雩禜而已。我唐之中興也。南司天，北司地，命羲和而治曆，法鳲鳩以安民。令行而風雨不愆，澤廣而禽魚允若。無文咸秩，墜典由是孔修。有開必先，百神於焉受職。及運鍾下武，慶洽重熙，二聖相承，載光明德，五材並用，誕告多功。御名正而泰階平，王澤流而頌聲作。人將登於壽域，時已洽於淳風。數或推移，唐堯有懷襄之患。天將警戒，周成有雷雨之災。丙辰歲，金革爰興，師徒四出。師純細柳，火照甘泉。蠢茲越人，伺隙稱亂。焚我郊保，軼我封陲。宵災禦亭，晨圍武進。天子為之旰食，東郊於是弗開。於時令儲後以長子帥師，以九命作伯，風行京口，氣懾勾吳。激大義以推心，授成謀而警眾。右武衛將軍柴克宏，見危致命，臨難忘生。總率禁兵，星言赴援。人懷國恥，如報私仇。軍政肅而上下接和，人心感而神祗助順。若昆陽雷電之震耀，淮淝草木之形勝。兵勢飆馳，醜徒冰泮。冥貺彰灼，有如此焉。當是時也，以承平之人，鄰貢獻之國。爟燧卒至，溝隍未嚴。首尾方畏，眾寡非敵。摧堅如拉朽，擒寇如拾遺。崇朝之間，邊鄙克定。匪大君之昭感，豈人力之獨能？雖通幽洞靈，實聖哲之所務。而問神語怪，非典冊之攸先。故揚搉而論，蓋史臣之職也。主上以功成弗處，無德不報，增封晉號，厥有舊章。乃下詔冊贈武烈帝，備名數，禮也。於是正南面之尊，窮大壯之勢，耽耽新廟，奕奕崇堂。雉門兩觀之嚴，左墄右平之制。龍旗鑾輅，雲罕軒懸。兼三代之盛儀，抗五郊之殊禮。
與夫周人革命，止陳元牡之祈。晉室主盟，但用朱絲之禱。報功之典，不亦盛乎？常州刺史何重貴，初領前軍，獨當強寇，以忠貞為甲胄，以恩信為金湯，首挫賊鋒，力全郡壘。褰帷之任，因以酬庸。坐樹之風，更成德讓。皆足以光昭雅頌，垂示來雲。後之君子，知天命不可以智取，大福不可以力勝。幸災怙亂，鬼得而誅。背盟奸好，人將誰與？覆車斯在，殷鑒匪遙。類委土以為師，樹豐碑而紀事。下臣奉詔，謹泐銘云：
元功不宰，帝德無為。化機冥運，群動交馳。必有神道，鑒而董之。董之伊何，惟帝之職。恍惚有象，陰陽不測。如嶽降祥，配天輔德。保我烝民，莫匪爾極。偉哉間傑，多藝多材。名馳八紘，位重三槐。祀典光啟，王封肇開。人思召樹，俗畏軒台。洪惟我後，積仁累慶。運啟再造，功宣二聖。金鏡在握，璿璣以正。陰陽既和，人神交應。時災有數，孰克違斯。靈命自天，疇能間之。盜兵竊發，元貺冥期。風雲鼓蕩，氛厲殲夷。蔣侯助順，霍山啟道。卑聽非遠，誠明則到。上曰欽哉，享茲昭告。帝服加尊，大名紀號。多壘既平，連營既寧。奕奕新廟，崇崇百城。民罔疵癘，年斯順成。庭有備物，時殷頌聲。禍福何常，惟人所擇。棄信毀義，恃眾與力。上帝不蠲，明神是殛。勒石嚴祠，敢告萬國。
下臣伏讀前史，窮探政經，莫不以兵戰為危事，目干戈為凶器。異達人之格論，蓋曲士之常談。若乃上考洪荒，遐觀擬象，九疇垂範，何嘗棄從革之功。五緯麗天，詎可淪長庚之耀。春生夏長，非秋無以收成。雷動風行，非霜不能肅殺。先王設教，誰敢渝之？垂衣裳以正其本，為弧矢以申其用。阪泉戡難，所以見軒後之神明。丹浦庇人，所以成帝堯之光宅。七旬來格，本由舞羽之仁。八百同辭，始自葬枯之惠。故修文廟堂之上者，武功之始。折衝千里之外者，文德之形。如仁而忘兵，則西夏偃王以之而殞。恃力而棄義，則夫差嬴政由是而亡。乃知文德不修，則武功不立。武功不試，則文德不昭。相須而成，其揆一也。故立其教者謂之聖，大其業者謂之賢。聖則應天順人，西伯受代殷之任。賢則開物成務，太師有佐命之功。當其偃息朝歌，盤桓渭水。量恢宇宙，既處困而能通。才冠生民，亦俟時而後動。雲雷之屯已構，天人之契冥符。曆數有歸，君臣相遇。投釣而起，同車以還。尊為王者之師，我無慚德。加之百官之上，人絕異言。大矣哉！聖哲膺期，無德而稱已。故能式遏亂略，大拯橫流。把白旄而誓師，操黃鉞而助斷。解倒懸之困，釋比屋之誅。大統既集，天保已定。然後式廬表墓，歸馬放牛。申義風於夷齊，授成事於且奭。宏開四履，高祀五侯。及其德澤將衰，風流已遠，猶使紀侯大去，不遺九世之仇。周室既卑，更賴一匡之業。自非道充四表，功濟三才，孰能丕顯烈光？
若斯之盛者也。其後聖人既沒，真風漸離。戰國如焚，群生殄瘁。先王利器，舉為爭奪之資。闕里諸生，率用縱橫之說。遂使中都憤歎，聿興未學之詞。柱史傷嗟，始發不祥之論。流遁忘返，積習生常。則我武之音，將墜於地。夫至公所以應群動，上德所以綜萬殊。達其旨則左右咸宜，迷其本則弛張兩失。自漢參霸道，魏濟奸雄。藐爾千年，荒哉七德。國家參墟發命，扈水膺圖。群黎興徯後之辭，八表有宅心之地。高祖奉天革政，扇牧野之高風。太宗屈已師臣，躡渭濱之盛軌。施其法則致其報，入其國則思其人。貞觀年中，始於磻溪立廟。元宗祇若先訓，奮發神謀。平內難於女戎，嗣鴻圖於代邸。永言遺範，重事嚴禋。開元中，詔京師及天下州府並立太公廟。著良辰於上戊，抗縟禮於虞庠。而復曆選前修，式崇配享。得其體者，參入室升堂之列。蹈其跡者，儼摳衣函丈之容。穆矣皇風，煥乎甲令。肅宗來朝走馬，初嚴避敵之師。九五飛龍，遂荷在天之命。澆戈既戮，商奄猶驕。方資戡定之勤，更舉裦崇之詔。禮尊南面，位極真王。取其大告之稱，以定易名之典。歷代之闕文備矣，聖皇之能事烝哉。故得靈鑒孔昭，群臣競勸，諸侯供職，函夏同文。中興之功，配天齊古。雖復運逢興替，時有安危，造周之德毀隆，思漢之人常在。烈祖沈潛剛克，神武有徵。靜氛癘於蕭牆，功高庖正。掃欃槍於丹徼，業茂賓門。由是四海樂推，三靈眷命。光復舊物，洪惟至公。大道將行，皇猷累洽。
今上允文允武，克長克君。自出震見離，發號施令。雷行天下，豐宜日中。信及豚魚，仁沾行葦。若夫尚齒尊賢之教，宵衣旰食之勤，制禮作樂之文，返樸斫雕之質，固已紛綸帝籙，掩映瑤編。猶復葉比臧謀，疇谘庶政，以為五材並用，廢一不可。天下雖平，忘戰必危。是故簡萬乘之人，申九伐之令。六官聯事，百度惟貞。副君以介弟之尊，當撫軍之任。威而不猛，動必以仁。大元帥齊王明德茂親，由諸王而宿衛，副元帥燕王敦詩說禮，以長子而帥師。用能啟迪大中，張皇下武。其餘西京名將，霧集星羅。北府奇兵，飆馳電騖。並列雲台之像，咸開長水之營。地利人和，思深慮遠。域中無事，則用之於進賢興功。四方有變，則用之於吊民伐罪。故出車甌洛，則係以長纓。鞠旅衡湘，則舉為內地。皆所以拯共塗炭之患，息其沈閼之爭。非徒誇大兵威，並兼土宇而已。至於篁竹萑蒲之聚，田昭屈景之宗，或粗舉先聲，或聊分偏校，莫不厥角稽顙，請命即刑。史不絕書，野無遺寇。斯乃聲明文物之外，廟堂帷幄之間，思未半而功已倍矣。加以為而不宰，讓德於天。潔粢豐盛，靡違於時事。春蘭秋菊，遠被於無文。乃顧戎韜，式嚴邦政。以為三王四代之事，罔不從師。前哲令德之人，必將崇祀。列聖盛典，實啟孫謀。乃復舊章，爰作新廟。於是宗伯建位，梓人授規。入端門而右回，旁太學以西顧。瞰康莊而列屏，因爽塏而營基。他山之石咸移，中伐之材畢萃。成之不日，自比靈台。揆彼方中，寧慚楚室。崇堂屹以特起，高門豁其洞開。筵有籩豆之區，階有賓主之位。干戈在序，鍾鼓在庭。繟然觀藝之場，藹爾致誠之地。春秋二仲，時和氣清，醴醆交羞，牲牷不疾。鶡冠礧劍，展告虔薦信之儀。玉戚朱千，儼象德達神之列。中軍元帥，出建靈旗。六郡良家，來登勇爵。旆旌鐃吹，桓桓推轂之威。金石絲篁，穆穆燕毛之序。觀之者亂臣知懼，比夫漢尊黃老，詎臻清淨之源。秦用刑名，徒有深刻之弊。中庸之德，其在茲乎？
嗟夫！聖人沒而微言絕，王澤竭而頌聲息。奚斯路寢，諸侯之事何觀。吉甫清風，衰世之音執尚。豈若帝圖光赫，聖祚宏新。人知鼓篋之方，家識止戈之漸。固可著之金石，列在鼎彝。微臣學愧常師，用慚兼備。承明再入，固無經國之才。宣室徵還，幸對受厘之問。將使延州聽樂，長聞雅正之聲。圮上受書，世出帝王之佐。敢揚丕訓，敬勒貞瑉。其銘曰：
於惟基命，建用皇極。實有武備，以昭文德。弗惠弗迪，是糾是殛，天地剛柔，惟帝之則。是則是效，文王武王。惟師尚父，時維鷹揚。匡正天下，綏爰四方。微禹之烈，於湯有光。肅肅牽牲，皇皇表海。簡禮從質，因民不改。難老曰壽，專征為大。泱泱之風，至今猶在。大道既隱，明王不遭。走鹿爭逐，赬魚告勞。泯若四履，紛吾六韜。我思古人，心焉忉忉。天或愛民，物無終否。率此叛國，歸於聖帝。自葛初征，至牧乃誓。君子萬年，本支百世。鴻圖再造，二聖重光。亦既大賚，寧惟小康。六事允厘，四維孔張。夢寐卜獵，谘嗟釣璜。虎踞之陽，龍藏之涘。爰作新廟，畢崇明祀。設枑交戟，朱門納陛。嵬{山罪}穹崇，重深奧秘。名光大告，禮重真王。侑神祀食，入室升堂。威儀文物，容貌采章。列聖有作，茲焉不忘。膠庠既成，教義既明。三湘即序，百越來庭。馬無南牧，人怨東征。烈烈政典，洋洋頌聲。商郊車騎，灌壇風雨。績用不泯，威神若睹。鏤金石以表德，薦馨香而受祜。春蘭兮秋菊，無絕兮終古。
若夫聖人有作，沒而不朽。畏其神而向其台，思其治而愛其樹。故尊道貴德，元化所以無窮。高山景行，後賢所以不乏。妙門光啟，上士勤行。書契已還，煥乎丹青者可數。邦域之內，表厥宅裏者相望。時運與並，人境交得，教之大者，其可忽乎？袁州宜春縣紫微觀者，蓋有晉鄧袁真人上升之地也。左鍾山之奇峰，右洪陽之仙洞。巉岩千仞，蔽虧日月。窈窕百里，畜泄風雨。回岡層巒，崇其基。激湍澄溪，宣其氣象。真靈之所遊集，邑居之所走望。皇統中否，下國尋戈。齊台盡傾，魯宅多壞。鹿巾霞帔，藐矣流離。藻扃黼帳，翦焉堙廢。而周德未厭，漢守仍存。舊物既甄，墜典鹹複。惟茲靈境，將俟其人。
道士孫去華，殖本康樂之川，從師新吳之邑。清心煉氣，絕粒忘形。三十餘年，其道彌固。保大中，自所居華林山館南遊此鄉，望佳氣之鬱蔥，躡垝垣之靡迤。慨然歎息，誓誌終完。於是麵壑依岩，披榛築室。勤身而感物，應跡以化人。鄉閭風隨，跪信日至。節以致用，時而命工。二十餘年，厥功克就。紺殿特立，重廊回合。辟朱戶以瞰野，峙瑤壇而在庭。至於像設之尊嚴，仗衛之精麗，廚廩之充刃，居室之清閑，洪纖必周，奢儉中度。美矣顯績，昭哉素誠。夫裦善稱伐，春秋之旨。雖在遐遠，人其舍諸。監察禦史李君思義，奉使宜春，稅駕斯館。睹厥成績，嘉其秉心，碑而揭之。以文求我，言意難盡。強為之銘。銘曰：
袁君之賢，此州乃名。鄧氏之仙，此觀乃形。春華麗絕，真氣融明。允矣奧壤，居然福庭。運逢交喪，地有遺靈。美哉孫師，興廢扶傾。重閣金鑰，還飛火鈴。煙霞聚散，飆逢迎。精誠所感，大道方行。用刊樂石，永告雲扃。
鉉嚐讀文中子所著書，竊觀其建言設教，憲章周孔，有道無位，故德澤不被於生民。然而門人弟子，如房、魏、李、杜輩，皆遭遇真主，佐佑大化，元功盛烈，亦雲至矣，猶以為禮樂不興，未能行文中子之道。嗟乎！使顏、閔之徒，遇貞觀之世，舉聖人之業，成天下之務，豈不益大乎？時運不並亨，聖賢不世出，可為長歎息已矣。夫太羹元酒，足以通神明，而不能競適口之味。大鹹雲門，足以和風俗，而不能高娛耳之聲。五常六藝，足以興國家，而不能勝捷給之數。釋菜合樂，足以祈永貞，而不能掩福田之說。李斯，荀卿弟子也，而為焚書之酷。德彝，文皇上宰也，而沮王道之議，況其餘哉？故用兵已來，郊庠鄉塾，委而不修者有年矣。皇唐中興之一紀，天子乃崇學校，養庶老，舉六德，教胄子，旁達郡國，靡然向風。舒州古諸侯之封也，其地廣，其任重。太傅周公，舊勳碩望，來頒詔條。武以真師，仁以行政。動必資於前訓，舉必順於人心。前吏部郎鍾君，頃登銓管之司，實參侍從之列。論思典治，必以名教為先。洎從左官，來為佐職。神交主諾，人無間然。始一年而旱暵作，二年而百穀登，三年而上下和。既富而教，爰修廢典。乃嚴社稷，則播殖之功報。乃祀箕畢，則風雨之候時。乃即黌堂，謁先聖，寢廟卑而將圯，袞冕陋而不度。政之大者，烏得已焉。於是庀工庸，示儀制，堂奧戶牖，巍乎大壯。山龍藻火，煥乎有章。重門以深之，周垣以繚之。俎豆升乎筵，千戚由乎序。侁侁眾賢，是配是侑。肅肅燕毛，以衎以樂。閭伍之屬，耆幼之倫，惠澤漸乎肌膚，風教移乎情性。惜其所治者百城耳，推是而往，何所不至哉！鉉也不才，放逐至此。蒙地主之惠，接故人之歡。博我以文，宜無所讓。屬役既具，冠篇將畢。會鍾君召還京師，祖行之夕，視草以送。且曰：「敬教勸學，非大君子不能行。計功稱伐，非大手筆不能任。」吾友紫微郎韓君，即其人也。托之銘頌，以永清風。
