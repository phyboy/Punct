鍇，字楚金，與兄鉉齊名。事南唐嗣王，為秘書郎，授右拾遺集賢殿直學士。忤權要，以秘書郎分司東都，復召為虞部員外郎。後主立，遷屯田郎知制誥集賢殿學士。及貶制度，改拜右內史舍人兼兵吏部選事。開寶七年卒，年五十五，贈禮部侍郎，諡曰文。
敦牂禦歲，蓐收宰時。鄧王受詔，鎮於宣城之地。離宴既畢，推轂將行。時也宵露未晞，涼月幾望，苑柳殘暑，宮槐半晴。滄波起乎掖池，零雨被於秋草。皇上以敦睦之至，聽政之餘，逍遙大庭，顧望川陸。理化風物，詠謝安高興之詩。登山臨水，嗟騷人送歸之景。暫軔征軸，宴於西清。蓋所以申棣萼之至恩，徵文章之盛會也。絲簧輟奏，惟擲地之鏘然。組繡不陳，見麗天之煥若。將使宗英臨務，知理俗之以文。朝宰承恩，識太平之多暇。然則明明作則，敦敘之德無疆。濟濟維藩，夾輔之功何已。有詔在席，進敘及詩。下臣不敏，職當奉詔。謹賦詩如左。
三代之文既遠，兩漢之風不振。懷芬敷者聯袂，韻音響者比肩。子虛文麗用寡，而末世學者，以為稱首。兩京文過其心，後之才士，企而望之。嗟夫！為文而造情，汙準而粉顙。若夫有斐君子，含章可正，和順積中，而英華發外。周旋俯仰，金石之度彰。摛簡下筆，鸞鳳之文奮。必有其質，乃為之文。其積習歟，何其寡也。有能一日用其本者，文遠乎哉！我欲仁，斯仁至矣。潁川陳表用，今為晉安人也。遍讀七經，尢明三禮。蟠極造化之說，升降損益之文。徙之不煩於輜車，蓄之殫盈於腹笥。發為詞令，文之本歟？昔之自遠而至者，陸機以詞章言，譙秀以隱論顯。況以禮律者動足之蹊徑，幹局者為政之權衡。自入朝為太常博士八年，動而不阿，靜以有守。議之所及，書辭無頗。禮者所疑，援經以對。酌於古而無悖，施於今而易行。君雖急賢，位未充量。道有悠久，豈終否哉！觀其條奏簡墨之文，探索比詳之說，證古者不訐，救時者不諛。簡而周，約而舉。信守官之善作，伸道之名言。知餘直筆，訪餘為序。保大丙辰歲六月一日，於集賢序之。屯田郎中知制誥徐鍇述。
古之學者，家有墊，黨有庠，術有序，國有學。此係乎人者也。聖王之處士也就閑燕，孟母之訓子也擇鄰居。元豹隱南山而成文章，成連適東海而移情性。此係乎地者也。然則稽合同異，別是與非者，地不如人。陶鈞氣質，漸潤心靈者，人不若地。學者察此，可以有意於居矣。
潯陽廬山之陽，有陳氏書樓。其先蓋陳宜都王叔明之後曰兼，為秘書少監。生京，給事中，以從子褒為嗣，至鹽官令。生瓘，至高安縣丞。其孫避難於泉州之仙遊，生伯宣，著史記，今行於世。昔馬總嚐左遷泉州，與之友善。總移南康，伯宣因來居廬山，遂占籍於德安之太平鄉常樂裏。合族同處，迨今千人。室無私財，廚無異爨。長幼男女，以屬會食。日出從事，不畜仆夫隸馬。大順中，崇為江州長史。乾寧中，崇弟勳為蒲圻令。次弟玫，本縣令。能嗣其業，如是百年。勳從子袞，本州曹掾。我唐烈祖中興之際，詔複除而表揭之，旌其義也。袞以為族既庶矣，居既睦矣，當禮樂以固之，詩書以文之。遂於居之左二十裏曰東佳，因勝據奇，是卜是築，為書樓堂廡數十間，聚書數千卷。田二十頃，以為遊學之資。子弟之秀者，弱冠以上，皆就學焉。自龍紀以降，崇之子蛻、從子渤、族子乘登進士第，近有蔚文尢出焉，曰遜曰範，皆隨計矣。四方遊學者，自是宦成而名立，蓋有之。於戲！文如麻菽，求焉斯至。道如江海，酌焉滿腹。學如不久，仁遠乎哉？
昔北海有邴鄭之風，離騷有江山之助者，皆古也。門生前進士章穀，嚐所肄業，筆而見告，思為之碣。會陳氏之令子曰恭，自南昌掾入仕至都下，因來告別，援翰以授之。時太歲己巳十一月九日記。
昔夫子稟天地之靈，膺期運之數，體山嶽之成形，合堯禹之宏度，跨三五以傑出，邈千載而高步，豈惟民哉，泰山之於邱垤，鳳凰之於飛鳥也。然而日月有薄蝕之運，生民有淪胥之期。老聃已逝，蹈流沙而不返。文王既沒，顧天下而誰宗。是以則天以化民，屈已以濟物。使夫子誌在於為君也，則當假道百里，因基一成，受祿以有民，逆取而順守，然後革命創物，錫土苴茅，布子姓於九州，班正朔於四裔，因王法以行禮，假號令以濟人。然而不屑意者，以為堯湯既遠，武有慚德。樂則有司失其傳，禮則孟孫病其儀。風俗崩弛，皇綱解散。是以周流天下，遑遑列國，一車二豎（疑），訪萇宏而觀周廟。四科十哲，昭日月而播微言。假陪臣以尊周公，修春秋而正王室。匡輔元精，陶冶情性。因國風而正樂，順人情而定禮。萬物既治，我無位焉。此則夫子所受老子之元言，老子所以釋負而去之之義也。至夫載贄諸境，濡足當時，止璠璵而救季孫，斬侏儒而存魯國。故令君臣懸解，井樹不刊，而地靡立錐，權輕飛羽。諭醯雞於道室，譬喪狗於東門。野饣匍弗糝，門徒菜色。坐席不暖，炊突不黔。其利物也甚豐，其為已也至約。是以子貢有言：「夫子賢於堯舜遠矣。」豈不謂然乎？夫近道教者道亦近之，遠道者道亦遠之。是以七國冰解，嬴秦灰滅。所以夫子欲見於衛妃，諸生發憤於陳涉。有由然矣。漢高甚武，心涵帝度，為舊君而袒哭，望魯國而輟攻。受天明命，將半周室。其遺言祠祀也。則自闕里而遍寰區，出壁中而寶東序。蓋帝王之崛起，大數之中興焉。夫子非求祀於人，而人皆祀之。非衒書於人，而人爭售之。自非大庇生民，其孰能至於此？
聖曆中否，群雄大馳。衣冠禮樂，不絕如線。聖皇綠祚，文思累洽。掃大學之煨燼，編羽陵之蠹簡。濟濟焉，煌煌焉。民德歸厚矣，猶慮隈隅未潤，蓬艾未光。慎彼觀風，敬茲有土。保大壬子歲，以樞密院副使兼尚書吏部郎中李君徵古有幃幄之效，克定之謀，俾守於袁。下車視事，解甲息兵。巡省農功，周行廬室。以為導化有本，振葉由枝。而孔廟頹替，誦堂風雨。顧禮器而恧，振儒衣而淒泫。於是考圖牒，徵碑版，蓋天寶中太守房公琯始立廟於州城北門之外五十步，乾元中太守鄭公審始移之，會昌中又遷於州東，大中中複於房公之卜，不常厥所，於今四遷。乃永奠陔次，大興力役。糞牆俱墁，非宰我之難杇。壞屋可炊，知顏生之不惑。回廊月照，接武雲征。洞戶靜深，重簷奄靄。徵兩楹而正坐，儼四科而列侍。如嚐不寢，似穀無言。植以美材，綷以藻泳。靈衣兮披披，華蕊兮蘘蘘。黍稷令芳，籩豆普淖。解危冠於季路，見繪事於卜商。足以目擊而道存，不言而心喻矣。昔魯恭壞宅於舊國，廬陵伐木於孔門。金石為鳴，父老歎息。然則夫子之道，得其人而後行。文翁之風，感於心而自化。是以袁江之上，袁山之阿，朝為崆峒，夕成洙泗，用此道也。
若夫敷孔業而無祠宇，是猶棄筌蹄而待貌，叩寂寞而求音。盛趨翔而無至心，是猶依猨狙為周公，假詩禮而發塚也。是以李君炳筠用之靈，錫鍾陵之秀，行出鄉裏，名聞京師。題橋以起途，懷綬而返國。昔之去國而衣錦者，蘇秦無守土之實，終軍無表裏之名，君之兼總。其稽古之謂，故分符之際，敕改君筠州萬載縣所居高侯鄉高城裏曰「懷舊鄉孕秀裏」。君又以私財百萬，代其鄉輸稅，增閭裏之氣，為儒者之華。功成不居，無待刊紀。而庠序之作，所以聳善懲惡。托予敘述吾師也，故為之記。至其遏寇虐，浚溝湟，則有底績之司，書勳之府焉。唐保大癸丑歲正月二十日廟成之日也。
君字子隱，義興陽羨人。晉鄱陽太守魴之子。少而跅弛，任俠自處，不護細行，鄉人以為暴焉。嚐感父老之言，以南山之虎，長橋之蛟，並己為三害。於是入山殺獸，既而搏蛟，浮沈三日，竟斷之而出。初，裏人以為君之沒也，室家相慶。既出，始知人患己之深也。乃入吳，尋二陸而師之。學成義立，以忠烈自處，期年而州府交辟。嗟夫！觀過知仁，則向之所為，非巨惡矣。吳末為無難督，及王渾平吳，置酒高會，調吳人曰：「請君亡國之餘，得無戚乎？」君曰：「漢室分崩，三方鼎足。魏滅於前，吳亡於後。亡國之戚，豈獨一人。」渾有慚色，荊楚之烈，氣淩太原。兵滅之餘，折而不撓。及為廣平太守，積紀滯訟，決之一朝。君之果也，於從政乎何有？以母疾罷歸，為楚內史，徵拜散騎常侍。君曰：「古人辭大不辭小。」乃先之楚，化行俗易，然後從徵。及居近侍，多所規諷。遷禦史中丞，糾劾不避寵戚。梁王肜違法，君深文按之。齊萬年反，權臣惡君之強直，以君討之。移孝於忠，有死無二。賊策之曰：「周君才兼文武，若專斷而來，不可當也。如受制於人，此成擒耳。」嗚乎！盜有道焉，其知之矣。及六陌之役，梁王為帥，軍人未食，肜促令進，而絕其後繼。君自知必敗，賦詩曰：「去去世事已，策馬觀西戎。藜藿甘粱黍，期之克令終。」言畢而戰。自旦至暮，斬首萬計。弦絕矢盡，而援不至。左右勸之退，君以為鑿門而出，義不旋踵，遂歿焉。夫梁王以宗戚之貴，義兼家邦，非不知良材為國之所憑，蓋利欲之誘深，而愛國之情淺也。而況悠悠群品，安足言哉。由是而言，君之所按，非深文也。
夫奸臣之與直士，其不合有三。佞直不同，嗜好亦異，一也。邪正相形，才望相絕，雖欲企尚，不能效之，撫心內愧，遂成讎惡，二也。以小人之性，度君子之心，以為善人之進，必來排已，三也。有此三者，至於反兵。賢人既殞，遂及於國。夫剖巢破卵，鳳凰不翔。殺犨損犢，聖人亦逝。將軍既歿，此西晉之所以淪胥也。二子繼德，此東晉之所以光啟也。君既除害，鄉裏稱之。又嚐著《陽羨風土記》，則精靈所留，遊盼有在矣。鍇以癸亥奉詔為祠官，東禱山嶽。曆將軍之廟貌，想先賢之高風。周旋徜徉，欲去不忍。惟君之見危授命，當官必理，雖百代之王者，願以為臣焉。郡縣既以時致祀，敢即其圖像而為頌曰：
深山大澤，實生龍蛇。左湖右瀆，君子之家。烈烈周群君，國之爪牙。梁摧國圮，命也如何。越在童齔，所遊非類。見善則遷，過而無遂。眈眈白額，擇肉朱殷。矯矯長蛟，噴沫飛涎。摧斑碎掌，潤草丹川。無文曷行，不學將落。裹足時彥，見機而作。學成德備，數我王庭。所居成政，所曆傳名。敏而應敵，正以持傾。亦既霜台，糾斯強禦。自親及疏，何吐何茹。翩彼權幸，假國之威。妒賢醜正，言遂其私。取彼賢人，委之豺虎。君實致身，曾無二慮。恭聞仙誥，惟忠是與。仰料將軍，解形而去。遼東千歲，歸鶴來翔。威加四海，魂魄還鄉。矧茲蘋藻，在渚之陽。斯文曷補，實德無疆。
原夫性與天道，夫子秘而不言，神之格恩，詩人謂之難度，況乎窮幽極奧，煉氣陶形，而庸庸之徒，交臂於遺金，爽口於緣鵠，塗窮於缺甃，智極於轉丸，奔馳莫逢，視聽莫見，真人隱而下士笑者，又焉足怪乎？宏之在人，可得而言矣。故茅山道門威儀鄧君啟霞，字雲叟，其先南陽人，今為丹陽金壇人也。開元時有鄧天師者，道簡上聖，屈乎下風，光國垂勳，隱景遁化。君即其後也。祖諱文，考諱章，皆不仕。君性理和敬，神識宏深。咸通元年，始詣茅山太平觀柏尊師道泉為弟子。方羈丱，六年乃披度為道士。十二年詣龍虎山，十九代天師參授都功正一法籙。（乾符三年，詣本觀三洞法師何先生元通進授中盟上清法籙。）何即桃源黃先生洞元之弟子也，與瞿仙童為同學之友焉。其源流隱顯，著自前聞，固非末學所能談悉。天祐四年，吳太祖旌別元異，始加簡署。尋為本山道副，九年為山門威儀，再賜紫服。華陽洞天仙聖遊集太平觀，即太宗文皇帝為升真先生之所立也。雖神真所處，杳以靜深。而外跡係時，與之崇替。中和之際，寇盜星馳。人力所為，翦焉將燼。世之後學，無所式瞻。君誓高日月，誠貫金石。周流勸諭，力與誌並。人物感其精誠，神明助其尋度。荊棘隕蘀，並為芝丹。鴟梟革音，復見鸞鶴。像設嚴毖，垣楹輪奐。其所經始，三百餘間。山樓所須，田疇帑庾，什器等率皆稱是。
夫紫藎兆於建業，茅山連於金陵。君之纘修，靈境光復。而有唐中興之業，亦自此而基。神理幽通，不期而會者矣。義祖武皇帝作鎮江表，特加禮異。至誠所啟，罔有不從。是以力役復蠲，樵蘇有禁。梁懷王藩屏淛右，親圖寫其像焉。君既拱此元珠，輕其尺璧。內以宏道，外以成人。貞素先生王君，理解清深，牆宇高嶷，未嘗不攝齊捧袂，虛往實歸，舒其憤悱。致於夷曠，偏得其道，以居京師。君於世學，多所精詣。體此敏博，衝而用之。既居其實而去其華，養其內而遺其外，故不復為稱矣。夫流光迅馳，道俗同在。若並轡半嶺，而升降則殊。及夫百齡有窮，萬物將蛻，眾自此淪厭，君自此躋升。真俗之間，由是而判。幽冥恍惚，昧者不知。春秋八十有五，太和四年歲在壬辰，解化於山門。君所傳經籙，昭顯於時，則故元博大師真素先生王君棲霞，惠和大師康君可久，茅山威儀王君敬真，麻姑山威儀王君體仁，表歎大德賜紫安君光美，左街焚修大德張混成，廬山道副重安寂，並被國寵，翊於道風。入室弟子故太平觀都監陳修一、陳守一，今茅山都監主教門事表歎大德鄧棲一、監觀倪宏一等，並隨其性習，間參道要。山門教宇，棲一有其勞。君遺世雖遙，貞石猶缺。真跡未勒，門人懼焉。鍇之蒙淺，雖晚聞道，昔嘗逮奉貞素伏申之敬，貞素之上清門人今右街章表大德劉君德光，為啟霞之友，鄧君棲一因而見托，故鍇不為讓焉。其銘曰：
大道泛兮，物無不在。人代有敝，真風無改。於鑠鄧君，情遺所宰。惟道是求，惟道是采。脫落畎畝，超登雲海。天作茅峰，人作畏。君始從師，逸而功倍。教法遙邈，君能復之。一匡輪跡，允洽昌期。君既往矣，誰能嗣之。弟子棲一，承茲道基。敬仰高風，刻石為碑。俾爾後學，高山仰之。
史，字子正，撫州宜黃人。仕南唐，官秘書郎。入宋，太平興國五年復登進士，曆水部員外郎，使兩浙巡撫判西京留司御史臺卒。
崇仁縣古巴陵之府，隋開皇中降為縣。縣之西北有祈真觀者，山水回合，實列仙之攸館。歲月電謝，碑石罹於兵火。置觀之由，不吾知也。其所聞者，耳目相接。傳雲太和年中，住持道士杜仙興，嚼玉蕤，嗽金髓，燒五色藥，望三素雲。本郡杜使君師仁聞其名，就觀修黃籙齋。忽有仙鵝七隻，下門外池中。因是名曰仙鵝池。逮仙興羽化，仙磬響沈。玉宇琳房，鞠為茂草。至保大初，有道士劉道肱者，亦精嚴法籙之流耳，言慕幽跡，賁然來思。繇是斤斧雲峰，放出杉鬆。曾不崇朝，化為靈宮。紫篁清節，一皆新之。噫！能拂淒涼之地，重為朝禮之庭。若非修道之輩，孰至是哉。悲夫！自太和中至乾德初，約四百十歲，而仙鵝一去，池樹毿毿。晴山似畫，著水如藍。非靈羽有不願之心，蓋人世無至誠之感。
乾德元年歲終癸亥四月，彭城劉司直元載字簡能，好奇之名士也。制錦是邑，詢故事得仙鵝之實。翌日焚香，覬靈禽之來。願言之抱，如影隨形。是月十八日，有仙鵝二百餘隻，萃於觀之鬆篁。一鵝殊偉，若蜂蟻之有王。皆玉衿絳趾，丹觜零翎。不飲不啄，宿而後飛。二之年四月二十三日，三之年四月二十八日，有百餘隻而至。於時五月初二，忽群飛於縣邑，盤旋久之，如留戀焉。是歲劉君自南宮承制，經於舊邑，稅駕祈真東之佛舍。明日，有仙鵝五十隻於池南。自茲一去，又隔三年。迨開寶三載，歲在庚午四月十九日，有仙鵝三十隻現於池北。於當月二十五日，又百餘隻過於郊郭。時扶風馬司空憲弦歌此邑。馬君湘潭玉葉，好事之君子也。亦嚐命駕祈真，祈禱真跡，果一月中仙禽兩現。餘家於邑中，熟諳本末。已曾為簡能撰仙鵝記，甚得詳悉。今請告南歸，道肱又以觀記見請。不可不重道仙鵝之來去矣。昔杜師住之日仙鵝少，今劉師住之日仙鵝多。由此而論，劉之道緣，優於往也。又念巴水之地，名跡實繁。自觀之東抵縣，縣有景雲觀，則蕭子雲侍郎書牌額之所。觀東北接五峰山，山前有百鳥湯。觀之北近高富山，山前有過至孝墓。予惜其少於傳記，恐隙駟不留，將來之人，不得知矣。今染翰之次，得以叢而附焉。甚愧不文，直書其事雲耳。
景雲觀者，皇唐景雲年中所建也，在崇仁縣西北隅。巴山翠其檻，巴水漱其門。山水周遮，鬆蘿堆摐。士君子賞為神仙之勝跡，斯言不誣矣。予家於觀之北，童稚時聞耆老傳雲，往時觀碑額故，將新之，因中元節，眾道士推能書者，明日染翰。是日晚，有一道士，形容羸，衣褐荒，棲棲焉，人皆不物色，自言攻篆隸，請書之。眾口囅然而阻截。迨夜參半，其道士於堂中張燈火，動筆硯，大書門扉上「景雲觀」三字。有未睡者潛觀焉。遲明，觀其筆力遒健，光彩射人目。於時令佐至，歎訝者數四。雖覺異人，發問未暇，請於新碑更書之，而辭不能也。齋罷告行，行至三門，令佐暨諸道士隨而且留。自言曰：「吾是蕭子雲。」眾拜之，舉首不見。於是坼其門扉，緣飾為碑。至危太傅全諷為川將，時人移於黃田寨上失之。得非神仙之物，容易而難留。子雲者，梁黃門侍郎，於玉笥山得仙矣。
先有大鍾一，牌額離後，一夕風雨亡。異時捕魚人見在觀南溪潭中。取之不獲。今有小鍾一存，上題開元二十七年鑄。又有香爐一，上題許真君名號，傳雲真君化身來舍。歲月將永，事不可尋。今雖已亡，又不可不存其梗概。觀之屋宇，自黃巢攘臂之際，已赴灰燼。今堂殿樓台，尚殘基址。因知昔時締構，壯麗不無。洎後雖曾完葺，具體而微。一片衡茅，四時風雨。王孫之草，幾犯於階庭。金母之桃，半歸於樵采。顯德年中，彭城劉司直元載，慕道之高士也。宰是邑，惜其名跡，無人屍之，乃召請道士蔣道元者住持。道元門傳金籙，力學玉書。不以艱難破其心，不以荒涼役其意，一味焚修，俟其振發。予昨自班行南歸故園，每行樂於觀之溪岸，道元以觀中元無碑記，便以斯文見請。且曰：「恐神仙之蹤跡，不聞於後人矣。」予聞斯言，意甚嘉賞。況居近仙館，素欲揮翰。今既會宿心，得以直書其事。乃為銘曰：
巴山四瞰，巴水東流。景雲觀者，在巴水頭。景雲年立，仙境最尢。有蕭子雲，本梁公侯。把琉璃碗，上鳳麟洲。鳳麟為駕，駕言出遊。觀額將故，道士雲修。遇我蕭侯，書蹤夜留。組繡光動，龍蛇勢浮。鳥啼花落，歲月悠悠。仟人銀鉤，罹亂誰收。空餘古觀，鬆蘿一邱。鬆風瀏瀏，鬆雨颼颼。古鍾尚存，仙爐亦休。道士好事，恐墮其由。請我揮翰，金石千秋。
