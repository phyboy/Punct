鐸事楚武穆王馬殷為從事，起家都統判官。及建國，改為司徒。衡陽王馬希聲用藩鎮之儀，仍為判官。文昭王希範立天策府學士，鐸與其選。
散萬物者，莫潤乎雨。鈞百貨者，莫細乎絲。雨將應時，既盈空而沃若。絲將比密，爰委質以棼之。原夫清畢啟陰，夕陽向暮。散輕霞以成綺，矗元雲而似布。於是霡霂郊野，霏微草樹。蔽重霄之靄靄，猶委緒風。映遠岫之濛濛，乍迷縠霧。仿佛將久，輕盈匪疏。蒙蔑浣紗之際，浸淫濯錦之餘。織婦停梭，似曳乃輕之緒。舟人罷釣，疑牽或躍之魚。由是揚素彩，降碧虛。忘機別天庭之睆彼，拂鬢驚韶發之皤如。徒觀其散影有經，分行無匹。始斜足以色麗，俄交反而勢密。輕沾素服，懷墨子之悲時。遙隔布泉，誤詩人之怨日。皎皎容潔，綿綿體微。絕而複尋，等蛛網而共掛。垂之如墜，連雪絮以輕飛。仰之盈目，紛如可矚。彼時澤之長懸，若天經之恒續。秦台蟻術，豈惟珠曲乃穿。湘浦燕飛，不獨鳥方驚觸。有以灑炎炎之苦，有以慰蚩蚩之俗。且晴晦之異，圖牒之祥。則有雲如繒以遙列，星曳練而可望。布沾霈而莫能與比，齊綿密而曷足其相。彼龍見而方雩，與決雲而齊給。或流電而未止，或破塊而並集。曾未若汗漫於率土之濱，表王言之澤及。
天何言哉，萬化斯該。歲雲秋矣，傷心不已。起涼風於四面，飛斷雲於千里。爾乃高天氣爽，寒日光清。下翠樓以回矚，見白露之晨生。向珠網以添淨，依玉階而助明。如霜未結，似雨還輕。點庭蕪而葉重，滋園菊而花榮。歌湛則周詩入興，凝甘則漢載留名。故色貴含秋，光宜泛曉。既騰文於地上，複垂容於筆杪。煙澹彩而的的，月籠華而皛。豈若華山之際，童子受於囊中。金莖之端，仙掌承於雲表。況乎胥台發色，軒邱降祥。紅蘭受而彌潔，綠葵含而轉芳。初益巨海，終晞太陽。既隨時以隱見，還任物以行藏。爾其無林不沾，無草不冪。薤上流彩，林中湛液。思蟬飲而曉潤，旅鶴警其宵滴。詞人賦矣，已凝冷以淒清。君子履之，又傷心而怵惕。感斯露而揣稱，愧才殫而莫析者也。
恒本姓元，避楚景莊王偏諱改姓拓跋。武穆王時以學士兼僕射，衡陽王罷建國之制，降稱節度判官。文昭王開天策府，置十八學士，恒首與其列。
先王起卒伍以攻戰，而得此州。倚朝廷以制鄰敵，傳國三世。有地數千裏，養兵十萬。今天子蒙塵，朝廷無主，真霸者立功之時。誠能悉國之兵，出荊襄以趣京師，倡義於天下，桓文之業也。奈何耗國用而窮土木，為兒女之樂乎？
思覲為楚文昭王牙將，累官天策副都軍使。諫文昭王不聽，扼喉而死。
先王起卒伍以攻戰，而得此州。倚朝廷以制鄰敵，傳國三世。有地數千裏，養兵十萬。今天子蒙塵，朝廷無主，真霸者立功之時。誠能悉國之兵，出荊襄以趣京師，倡義於天下，桓文之業也。奈何耗國用而窮土木，為兒女之樂乎？
今四海分裂，中原之地，才十數州。而大王克紹先業，為諸侯之長。未聞折一馬棰為天子計，愚臣所以為恥也。惟大王思之。
宏皋事楚武穆王，由營道令累遷都統，掌書記。文昭王開天策府，與十八學士之列。王薨，宏皋定議立廢王為嗣，恭孝王爭立，執宏皋臠殺之。
粵以天福五年歲在庚子夏五月，楚王召天策府學士李宏皋謂曰：「我列祖昭靈王，漢建武十八年，平徵側於龍編，樹銅柱於象浦。其銘曰：‘金人汗出，鐵馬蹄堅。子孫相連，九九百年。’是知吾祖宗之慶緒綿遠，則九九百年之運昌於南夏者乎？今五溪初寧，群帥內附。古者天子銘德，諸侯計功，大夫稱伐，必有刊勒，垂諸簡編。將立標題，式昭恩信。敢繼前烈，為吾紀焉。」宏皋承教濡毫，載敘厥事。
蓋聞牂牁接境，盤瓠遺風。因六子以分居，入五溪而聚族。上古以之要服，中古漸爾羈縻。洎師號精天，相名央氏。漢則宋均置吏，稱靜溪山。唐則楊思興師，遂開辰錦。邇來豪右，時恣陸梁。去就在心，否臧由己。溪州彭士憖，世傳郡印，家總州兵。布惠立威，識恩知勸。故能曆三四代，長千萬夫。非德教之所加，豈簡書而可畏。亦無辜於大國，亦不虐於小民。多自生知，因而善處。無何，忽承間隙，俄至動搖。我王每示含宏，常加姑息。漸為邊患，深入郊圻。剽掠耕桑，侵暴辰灃。疆吏告逼，郡人失寧。非萌作孽之心，偶昧戢兵之法。焉知縱火，果至自焚。時晉天子肇創丕基，倚注雄德。以文皇帝之徽號，繼武穆王之令謨。冊命我王，開天策府。天人降止，備物在庭。方振聲明，又當昭泰。眷言僻陋，可俟綏懷。而邊鄙上言，各請效命。王乃以靜江軍都指揮使劉，率諸部將，付以偏師，鉦鼓之聲，震動谿穀。彼乃棄州保嶮，結砦憑高。唯有鳥飛，謂無人到。而劉虔遵廟算，密運神機。跨壑披崖，臨危下瞰。梯衝既合，水泉無汲引之門。樵采莫通，糧糗乏轉輸之路。因甘衿甲，豈暇投戈。彭師杲為父輸誠，束身納款。我王湣其通變，爰降招攜。崇侯感德而歸周，孟獲畏威而事蜀。王曰：「古者叛而伐之，服而柔之。不奪其財，不貪共土。前王典故，後代蓍龜。吾伐叛懷柔，敢無師古。奪財貪地，實所不為。」乃依前奏授彭士憖溪州刺史，就加檢校太保。諸子將吏，鹹複職員。錫齎有差，俾安其土。仍頒廩粟，大賑貧民。乃遷州城，下於平岸。溪之將佐，銜恩向化。請立柱以誓焉。
於戲！王者之師，貴謀賤戰。兵不染鍔，士無告勞。肅清五溪，震讋百越。底平疆理，保乂邦家。爾宜無擾耕桑，無焚廬舍。無害樵牧，無阻川途。勿矜激瀨飛湍，勿恃懸崖絕壁。荷君親之厚施，我不徵求。感天地之至仁，爾懷寧撫。苟違誡誓，是昧神祇。衛於子孫，庇爾族類。鐵碑可立，敢忘賢哲之蹤。銅柱堪銘，願奉祖宗之德。宏皋仰遵王命，謹作頌焉。其詞曰：
昭靈鑄柱垂英烈，手執幹戈征百越。我王鑄柱庇黔黎，指畫風雷開五溪。五溪這險不足恃，我旅事登若平地。五溪之眾不足憑，我師輕躡如春冰。溪人畏威仍感惠，納質歸朝求立誓。誓山川兮告鬼神，保子孫兮千萬春。
右：據狀，溪州靜邊都，自古已來無違背。天福四年九月，蒙王庭發軍，收討不順之人。當都頭將本營諸團百姓軍人，及祖父本分田場土產，歸明王化。當州大鄉三亭兩縣，苦無稅課。歸順之後，請祗舊額供輸，不許管界圍保軍人百姓，亂入諸軍四界劫掠。並盜逃去戶人，凡是王庭差綱，收買溪貨，並都幕采伐土產，不許輒有庇占。其五姓主首州縣職掌有罪，本州申上科懲。如別無罪名，請不降官軍攻討。若有違誓約，甘請準前差發大軍誅伐。一心歸順王化，永事明庭。上對三十三天，下將宣祗為證者。
遵度，青州人。初依楚文昭王馬希範，後徙居金陵，高尚不仕。
夫太華維嵩，作鎮周秦之地。峨嵋劍閣，僻臨邛蜀之區。曷若峻極於天，廬山列五嶽之次。欲光於世，棲賢居四絕之右。其或秀生賢哲，氣噫風雷。控五嶺而壓三秀，彙岷江而瀦蠡澤。泉飛黃石，千尋之表劍倚天。雲吐爐峰，一炷之檀煙上漢。石梁與塵寰不接，紫霄信日月可親。懷山襄陵，文命導百川而屆此。千乘萬騎，漢皇馭六飛以躬臨。既如此，廬山不得不稱其嶽也。若乃五乳峰左，疊石澗西。屏展層巒，狀五老飛星之所。門臨三峽，聽大禹鑿龍之聲。香積具而穀震文魮，毳侶賓而風傳金錫。龍潭當戶，甘澤與法雨齊飛。禪客臨軒，師子共象王接武。又如此，則棲賢不得不名其絕也。按張僧鑒《潯陽記》云：「姬周初，匡俗先生屢逃徵聘，結廬此山。」真人羽化於紫煙，弟子指山為廬岫。又按張密《九江新舊錄》云：「棲賢寺本在州南二十三里，齊永明七年，諮誶張希之造。隋末始廢，洎唐寶曆初，給事中李渤，以廬宮是棲隱之所。遂舍舊宅，以建精藍。奏置廢寺額，仍請先歸宗智常禪師以居焉。」檀越處仁信之域，睹空王而發心。菩薩啟圓頓之門，馭五乘而接物。紹無窗台之能事，皆唐代之偉人。當其海眾雲臻，法幢峰立。如聲召響，目擊道存。應物隨緣，薪盡火滅。法須有主，代不乏賢。謝山和尚聞法鼓銷聲，慮慧日長沒。出彼林下，來此山中。而後照覺禪師再光祖席，佛岩大士繼闡宗風。今筠長老去來不住，彼我兩亡。解龍濟之髻珠，得清涼之心印。源本清而任撓，鏡鑒物而忘疲。蓮社歎三草將枯，密雲不雨。黃屋念釋門無主，百堵誰興。眷彼名山，在乎宸斷。應明詔者，其惟師歟？繇是虔奉綸言，遂成素誌。遽辭丹闕，深入白雲。師乃乘般若舟，遊一真性海。湣狂子病，灌一味醍醐。接引大心眾生，俱入華藏世界。處群華而不自異，即煩惱以為菩提。賓至如初，棟橈畢葺。龍集辛酉，天子省方。千官扈從，萬乘啟行。大明升衝，六合皆照。東風扇律，四海維新。龍舟才艤於星灣，天步俄登於雲岫。心存億兆，豈思石槨之堅牢。誌在寰瀛，不問瑤池之遠近。瞰雙崖而壁立，聽驚湍而雷吼。橋橫虹斷，危若飛動。乃顧謂筠公曰：「吾愛天下生靈，視如已也。豈可使出塵之士，來往而履險乎？」勿憚暫勞，須求永逸。目顧頤使，規模立成。仍宣禦庫錢二十萬，以充其費焉。既而雲罕未移，勾陳尚駐。覽布金之勝概，揖漱玉之清湍。茶煙嫋而乳竇飄香。禪悅味而虛室生白。實釋門之盛事，為信史之美譚。玉輅言旋，緇徒蕆事。眾人役役，因善價而沽諸。伐木丁丁，俄梓材而如積。屹若神化，皆從聖謀。朱欄修且直，大廈壯而麗。馬師皇過此，免更乘龍。鄧隱峰經行，不勞飛錫。其新橋依舊以三峽為名，又於橋之北建駐鑾亭，寺之後改觀音岩為宴聖岩，皆先皇駐蹕之所也。召伯聽訟，國風歌其勿翦。叔子去荊，峴山存乎墮淚。況明明哲後，垂二十載，覆燾於烝民者哉？遵度大袖褒衣，以登晉用。聞先歸宗之出世，恨不同時。慕李給事之為人，各逢明主。而又於筠長老有林泉之舊，因禦命如瀟湘之遊，雲欲立貞瑉，將直書其實。以文見托，不敢多辭。其詞曰：
廬山天柱，五老峰前。地如靈隱，寺號棲賢。山中何有，百物生焉。寺中何有，俊哲居焉。江湖會同，天文星紀。控越連巴，東南之美。鼓震雷動，觸石雲起。何必崇朝，滂沲萬里。芙蓉積翠，帝子三宮。九峰峨峨，秀出雲中。龍潭水黑，錦穀霞紅。吉甫生周，不獨惟嵩。十八名賢，首稱慧遠。江州使君，書讀萬卷。禪師知常，竹林之院。一言道合，法無關鍵。指茲舊院，建彼祇園。上棟下宇，寶幢勝幡。師子一吼，孰敢興言。以心印心，如篪如壎。那含如來，圓寂覺路。世界無邊，非佛不度。迦葉慈悲，湣眾生誤。了真妄源，絕生死怖。謝山欽因，依紹能仁。心如太虛，本絕埃塵。龍濟實相，傳之於筠。清涼法海，秋月一輪。聖主知賢，詔居茲寺。入七葉岩，當法王位。為述正言，與悟息意。四執無著，是不思議。龍集作噩，時維小康。翠華順動，眷被山光。造舟為梁，八鸞鏘鏘。雲濕寶軿，穀散天香。三峽嵌空，雙崖如束。直下百尺，飛流噴玉。橋危飛動，路險巴蜀。念彼遊人，履茲深穀。將易舊制，俄成久圖。既壯且麗，皆遵睿謨。莫測天心，蒼生是虞。欲使萬物，安如覆盂。亭思駐蹕，岩紀聖遊。南方徯後，碧嶂難留。唐祚千葉，唐年萬秋。惟山與寺，配天齊休。
昱，字就之，吳越忠獻王長子。累遷彰武軍節度使。宋師討江南，為東面水陸行營應援使。從忠懿王朝宋，曆授郢州團練使。咸平二年卒，年五十七，贈太師，封富水侯。
若夫非常之人，必有非常之事者，眾所聞矣。其或功及於國，道濟於民，生居土茅，沒饗廟食者，求諸前史，罕有其倫。是以黃石立祠，皆因遺跡。沔陽致祭，實表舊功。故聖人之制也，法施於民則祀之，以勞定國則祀之。苟無所稱，實曰誣祭。惟忠懿王，豈誣祭歟？公名審知，字詳卿，姓王氏，本琅琊人。秦將翦三十四代孫，高祖煜，唐貞元中為光州定城宰，有善政以及民，因遷家於是郡，遂世為固始人矣。曾祖友，贈光祿卿。王父蘊玉，贈秘書少監。父恁，累贈至太尉光州刺史。十圍巨木，始從厚地以盤根。九曲洪河，本自仙源而析派。若匪降神之氣，豈生命世之才。公即太尉季子也。形質魁秀，機辨明敏。負英雄之氣者，必相交友。學韜鈐之略者，鹹詢智謀。懸知五典之書，暗合萬人之敵。遠近服其義勇，鄰裏推其孝弟。常有善相者詣公之門，視其昆弟三人曰：「富壽皆一體也，而季當位極人臣。」自是公竊負之。尋遇陟岵興悲，在原軫念，恭事孟仲，嚴若父焉。
乾符末，鯨網全疏，鳧毛屢落。摩牙吮血，中原正苦於傷殘。脫耒裂裳，四海盡疲於征戰。公蓄慷慨之氣，負縱橫之才。每或撫髀，暗驚彎弧。自誓曰： 「大丈夫不能安民濟物，豈勞虛生乎？」於是以俟時待價之❥抱拯溺救焚之誌。豪俠相許，寢食不忘。雖大鵬未飛，已具垂天之勢。而神馬一躍，終同追電之蹤。屬王緒者，憑巢寇之戈矛，盜霍邱之土宇，遽言得誌，遂啟無厭。但思於弱吐強吞，豈顧其幸災樂禍。因乃大掠部屬，旁❥❥❥複收士民，以廣隊伍。於是公之昆季鹹與焉。及秦宗權竊弄五兵，遍侵四境。緒內乏嬰城之計，外無善鄰之助。遂率眾以作竄，欲避地而偷安。玉石俱焚，孰能分別。豺狼當路，無匪縱橫。幸豫章懦怯之中，偶番禺殘害之後。凡經藩翰，靡或支吾。自潮陽抵漳浦，百姓畏其塗炭，五馬避其鋒刃。豈知兵忌不戢，人慎無恒。狃蒲騷者，終至敗亡。妨草竊者，焉能長久。動蓄自疑之誌，轉乖同義之心。適當軍眾不賓，遂為部下所害。公素敦誠信，累涉艱危。既負出群之材，仍諳武事之術。且兵不可以無主，將不可以失人。眾遂推公而立之。公居下惟謙，事長必順。雖輿情之有屬，在公論以不忘。乃曰：「予早事二兄，常若嚴訓。豈有弟為大將，兄居其下者乎？」遂奏長兄潮以帥其眾，仍獲清源為所理之地。公由是惡道途之多梗，憤貢賦之不通。實欲致理一方，克平群盜。外惟征繕，中則經營。運籌之勝負豫知，攬轡之澄清可待。大順冬❥❥❥❥廉察遽亡。兵馬使範暉，奪符印以自尊，奉題緘而不遜。恣行誅戮，罔事綏懷。人既類於倒懸，時合當於逆取。公比緣觀釁，以因得徵詞，遂舉勤王之師，以伸吊民之義。躬事戈甲，身臨矢石。一年而圍❥❥❥❥年而堅壁遂陷。範暉扁舟欲遁，疏網難逃，遂為海人梟首以獻。公既殲元惡，乃布優恩。凡曰脅從，悉命宥過。用仁信以禦下，行慈惠以恤民。會未浹旬，已聞致理。百姓愛之如父母，三軍畏之如神明。又能成功不居，讓德無愧。遂迎長兄潮，遷理是郡。複靖仲兄邽，迭居舊邦。武肅王表率諸侯，蕩平大憝。吳越盡歸於賜履，江淮鹹奉於專征。以其能務忠勤，遠求薦擢，遂奏授本道廉察。及泉州符印借命焉，尋朝廷以寰海挺災，久勞我武。東南靖亂，獲庇吾民。俾提旄鉞之權，❥❥襦袴之惠，遂升本州為威武軍，授湖節度觀察處置等使。仍以公為節度副使，獎勳績也。
洎元昆殂謝，眾庶歸依。公乃躬受遺言，式俟朝命。明年春，帝恩遠降，人欲是從。初授公檢校刑部尚書威武軍節度兵馬副大使，將委什連之任，攸居貳職之勞。一之日訓習驍雄，二之日蘇息疲瘵。用心數月，善政聞天。於是進端揆之資，正元戎之位。齋壇高築，軍幕大開。分州司屏翰之權，握從❥鼓鼙之任。未幾，顯居使相，❥錫戶封。方隆推轂之寄，尢藉秉鈞之力。當多難未弭，聊同指臂之相須。及具瞻有歸，實賴股肱之別用。式資補袞，俾重褰帷。天複元年，載正乾綱，重光帝座。言念七閩之地，❥符八柱之功。特頒渥恩，用越倫等。賜武庫戟十二枝，列於私門，非恒例也。自是日鍾百祿，歲逢九遷。公致君愈勤，述職無怠。萬里輸貢，川陸不係其賒。一心尊戴，風雨不改其誌。昭皇累嘉忠節，別錫異數。欲酬懋德，豈限彝章。天祐元年夏四月，封琅琊郡王，食實封一百戶。尋屬龍蛇起陸，戎馬生郊。人心不厭於有唐，天命已歸於新室。公知微不爽，居暗罔欺。梁祖之即位也，才傾作解之恩，繼舉疇敷之典。三公互拜，萬戶連封。呂尚帝師之尊，官榮既極。子儀中令之貴，考限惟同。尋複進封閩王，加福州大都督長史。迨莊宗之建王業也，神京克複，縣鹹寧。欲敦柔遠之心，先下念功之詔。遂增井賦，仍改功臣。式覃北闕之恩，用係南門之寄。公方推拱極，既效安邊，惟治民素屬於憂勤，而得疾遽從於綿篤。百齡無效，五福先全，以同光三年十二月十二日，薨於正寢，享年六十有四。朝廷素欽盡節，俄覽遺文。既增憖老之悲，豈慳錫終之典。冊贈尚書令，諡曰「忠懿」，禮也。
公生當離亂之運，出值艱難之秋。割據一方，蓄養百姓。得深溝高壘之固，有披堅執銳之眾。瞻水陸之產，通南北之商。鑄銅於蜀山，積粟於洛口者，不足言其富也。連臨淄之袂，投淝河之箠者，不足言其庶也。至若外涵大度，內用小心。慎刑既及於精詳，舉事悉從於簡略。犯則不赦，令比秋霜之嚴。恩本無私，惠如冬日之暖。民惟道化，吏以法繩。此可以稱善為政矣。言必皆中，行罔自欺。非正詞不入於聰，非公事不宣於口。居常無聲色之樂，平生以禮義自守。念十家之產者，躬行節儉。懷五子之歌者，心誡荒唐。每當爍石之威，未常操扇。才屬雞鳴之後，早見嚴裝。以德報恩，遠逾萬里。至誠感物，動契百神。此可以稱善立身矣。興崇儒道，好尚文藝。建學校以訓誨，設廚饌以供給。於是兵革之後，庠序皆亡，獨振古風，鬱更舊俗。豈須齊魯之變，自成洙泗之鄉。此得以稱善教化矣。懷尊賢之誌，宏愛客之道。四方名士，萬里鹹來。至有蓬瀛謫仙，鴛鴦舊侶，或因官而忘返者，或假途而借去者，盡赴築金之禮，皆歸簪瑁之行。其餘草澤蒐羅，魚車待遇者，固不可勝紀。此得以稱善招納矣。尊天事地，奉道饗神，無非克誠，足以監德。然而素欽釋典，大廓法門。眾善皆臻，何德不報。無漏上智，芻散布於諸方。有作良因，伽藍遍滿於樂國。煉即山之堅固，鑄丈六金身。熔麗水之光輝，寫五千秘藏。事非為己，願乃庇民。此得以稱善求福矣。功惟理亂，誌在盡忠。安不忘危，常為持險之誡。小當事大，罔違與國之道。以至覆盂數郡，高枕三邊。雖昆彭致霸之儔，未能繼踵。在佗燮自尊之患，固不同風。此得以稱善守位矣。且天惟祐德，民本懷仁。公饗富貴者三十年，傳冊封者四五世。遺愛銘於人口，忠節出於國史。臣子之盛，不亦大乎？迨茲陵穀變遷，箕裘廢墜。寂寞闕以時之薦，淒涼同乏祀之悲。士農工商，慕舊政以如在。潢汙蘋藻，望遺廟以不存。丙午歲，我師恤鄰，闔境向化。遇今大元帥吳越國王位鍾壓紐，運偶負圖。當保大定功之初，行興滅繼絕之義。既克寧於民庶，思鹹悅於鬼神。每念閩川所歸，本由王氏而盛。雖子孫異代，已同薰燼之香。而春秋二時，宜陳籩豆之禮。遂命以公舊弟，為忠懿王廟，仍參常祀之數。霸主爰修於廢祭，藩侯遂立於叢祠。行馬戟枝，尚存故物。豚肩尊酒，蚤薦惟馨。塑山庭月角之容，立偕老於飛之像。庭廡未同於工績，槐檀旋改於光陰。舊徑難尋，已絕羅含之蘭菊。重門長閉，但多仲蔚之蓬蒿。既乖興廢之儀，殊闕致誠之所。大宋開寶七年秋九月，大元帥吳越國王以時和歲豐，家給人足，俾答福謙之佑，遂申鹹秩之典。凡曰祠廟毀廢，競出錢帛修完。乃命衙直將，躬授人工，旁搜材植，補遺基而皆備，易舊物以鹹新。曾未逾時，已雲告畢。奢儉得以中度，規制得以合禮。朱軒粉壁，隨晚霽以生光。修竹喬鬆，向寒霜而葉色。挺曹筆則陰兵欲動，聞郢工則神馬欠嘶。步從悉周，精靈如在。矧以故鄉將吏，開幕賓僚。當其草昧幹戈，屢經勞苦。洎自拊立台構，盡饗崇高。乃塑都押衙建州刺史孟威等二十六人，以配享焉。斯廟也，前瞰清流，右連淨刹。一路自無於塵雜，四鄰皆屬於幽奇。曉霧才開，先露列窗之岫。疏鍾雖近，不驚繞樹之禽。公昔也常遊宴於斯，今也複祠祭於此。始易宅而為廟，矧將廢而能興。苟非陰德不衰，令名未朽，又豈能身歿之後，有如此之盛乎？昱叨居是藩，獲畢斯事。仰嘉猷之未遠，聽遺愛以長新。爰屬短裁，庶存實錄。燕然敘事，雖有謝於孟堅。峴首感人，亦未多於叔子。乃為銘曰：
極天曰嶽，惟嶽有神。蓄是靈氣，生為異人。幹霄利劍，瑞世祥麟。爰當季運，實庇烝民。唐德將衰，群雄欲出。陰霧垂地，秋氣蔽日。豺豕猖獗，萑蒲縱逸。苟非偉才，焉濟王室。權為巨盜，緒亦朋奸。欲亂中夏，首屠光山。誰為英傑，同罹險艱。終則竄跡，能無厚顏。爰率部民，同徂萬里。緒為眾惡，公得眾美。因戮凶人，遂奉君子。立功著名，自此而始。漳浦既寧，清源複平。遂以政事，授於難兄。孝實至性，謙惟直誠。靜可揖讓，亂則經營。憤彼閩川，拊茲裨將。苛虐漸篤，政刑俱喪。銳旅大驅，凱歌連唱。克定一方，式諧眾望。始參貳職，已播殊勳。屏翰之美，朝廷備聞。迨居重鎮，繼事明君。盡忠竭節，鬆茂蘭薰。偃仰大藩，蔭庥五郡。雖曰功庸，亦由時運。二柄齊舉，七德兼訓。令子令孫，當年振奮。真王重望，上相清規。陵穀雖變，馨香不衰。俯緣甲第，遂立嚴祠。年祀屢易，籩豆或虧。霸主推恩，良時有待。舊廟克新，遺蹤不改。奐爾金碧，儼然神彩。靈貺芳名，千秋如在。
