某啟。某前月某日，輒以所為《讒書》一通，貢於客次。尚書俯憐羈旅，遽賜沾濡。既受厚恩，則宜前去。然而疆境有牽於感慨，風煙或軫於追思。所以公子亭邊，重噓懦氣。侯嬴關畔，再轉危腸。何昔時有殉義之人，而今日無死恩之士。輒複更彈馮鋏，上指膺門。某也江左孤根，關中滯氣。強學早亡其皮骨，趨時久困於風塵。福星不照於命宮，旅火但焚其生計。徘徊末路，惆悵危途。覽八行之詔書，空仰聖人在上。詠五言之章句，未知遊子何之。興言而風至銷魂，反袂而自然流涕。尚書蘊稷契皋夔之事業，負卿軻遷固之文章。入則藻鏡冰壺，品量人物。出則油幢瑞節，控禦山河。固已藏雷於伺蟄之時，待夢於驅羊之際。苟有一物未登其所，一夫不遂其懷，亦宜上下聰明，旁徨憫惻。儻或王衍之雌黃借潤，仲尼之日月回光，則其人也，三千裏之別離，免為虛滯。十五年之勤苦，永有所歸。發自門闌，百生知感。謹啟。
某啟。某伏以內揣荒蕪，早乖投獻。近者某官曲傳尊旨，伏蒙郎中賜及卷紙，令寫近詩。捧對優榮，莫知所處。某利非楚鐵，鈍甚燕錐。落危根，低摧壯節。藏豹之功夫不至，屠龍之事業愈疏。爰自南國辭耕，東堂奉貢。劍迷船畔，膠在柱間。靡旗而何啻再奔，繞樹而豈惟三匝。所以騷人避熱，不忘吹齏。元客求聞，長憂蓋醬。姑息於輿台之類，殷勤於閽侍之徒。而猶往往拒關，時時毀櫝。豈謂郎中俯敦吾道，欲堰頹波。不憚客朝，先從隗始。寓剡藤而下授，指巴句以旁徵。榮異當年，事殊近俗。而況風流漸泯，翰墨難言。別路萬般，中堂千里，雖欲壞虞卿之屩，詎肯動心。哭羊陟之門，何嚐留意。複安有對紛華而輟玩，叩寂寞以搜遺。因使斯文，亦歸清鑒。揣厚旨而時猶可待，荷殊私而力欲不任。寧惟元晏吟時，空增紙價。兼冀武卿窺後，免逐灰寒。謹啟。
某啟。某揣摩不至，蹇剝無圖。爰自畫虎貽譏，掇蜩逞傴。轗軻於風塵之際，流離於灰琯之間。雖瀝膽隳肝，竟將誰訴。而煎皮熬發，終不自醫。已甘與物浮沈，隨波上下。今月某日見某官，伏知郎中玉壺委鑒，金口開譚。謳雲於道士梁間，校籍於真官筆下。欲使餘杭美酒，必醉蔡經。昆嶠仙桃，先沾曼倩。承吉兆而心神駭越，對嘉音而涕泗縱橫。某散拙非才，牽纏失計。通衢十二，惟敝黑貂。故裏三千，但勞黃耳。欲索身而莫可，將問路而愈迷。若非郎中暖律旁吹，和風外扇。擢之於枯荄之側，致之於芳英之中。則蝶舞鶯啼，空絨永恨。春來秋去，便過此生。謹啟。
某啟。某聞鄭司農之東去絳紗，感深吾道。謝記室之西辭朱邸，戀切所知。雖定名之分則殊，而懷德之心不異。其有棲羸樂廄，養病醫門。海燕辭巢，即摧萍影。林烏繞樹，忽軫蓬心。又安得下棄席於詩人，感崩波於行客。某也風塵下物，天地中材。光逸門寒，無因自進。揚雄口吃，徒欲解嘲。屬者尚書置驛恩寬，敦風誌大。孔文舉之幹元禮，既忝登門。徐孺子之謁陳蕃，俄蒙下榻。淹延館宇，荏苒春秋。稻粱有異於他人，觴豆時陪於上客。那言此際，遽愴離聲。背重德於邱山，揖紅塵於道路。緬懷今日，杳不勝情。加以貢部傷心，名場落羽。獸因鬥困，羊以多亡。前瞻既倦於吹齏，內顧徒悲於求劍。昔也來慚賦雪，謬稱梁苑之遊。今則去類乞師，已抱秦庭之哭。倚征輪而悵望，指斷鞭以夷猶。尚書儻或仙客壺中，旁均日月。山公啟裏，別借篇題。無令一葉先秋，遂對滿堂垂泣。舍此丹須九轉，桃指千年。天也何如，時乎不再。謹啟。
某啟。某今月十九日，已至界首。回望旌棨，涕泣不任。某莊櫟粗疏，庾膏昏鈍。不能量力，嚐欲幹名。隨貢部以淒惶，將鄰十上。看時人之顏色，豈止一朝。進則刺滅許都，退則歌終漢壘。地雖至廣，人莫相容。憑執爨以無由，假鄰光而不得。常侍獨於此際，降以深仁。奏仇覽之官資，近陳遵之尺牘。福由無妄，榮亦何酬。近者以江表歲饑，吳中力困。旨甘既闕，晨夕縈懷。常侍不顧人言，將逾事例。給使府留州之物，代衡陽計歲之資。俾以東歸，救其棲旅。蔡澤北遊之日，瓶甑不存。陸生南返之年，橐裝皆滿。聊將自炫，粗可諱窮。但以感切違梁，情深去魯。辭畫戟而心猶似醉，上孤舟而淚始如流。蓋以非故舊之由緣，無強近之慰薦。隻因獎善，便與致身。如某之孤賤者則多，似某之遭逢者則少。以茲自誓，安可暫忘。今則尚有回期，猶寬旅思。石尢風定，橋口浪衰。展片席以高飛，指重湖而直過。地名北渚，長牽楚客之心。水到東吳，敢忘湘江之色。謹啟。
長官鏤筆才清，探驪價重。因循世態，放蕩宦遊。劇譚以雞肋況時，偶對以馬曹當職。而自黃塵北望，翠輦南巡。張掾投簪，雖離齊邸。陶公染翰，本慟晉朝。於半郊半郭之中，有一詠之觴之趣。為謀甚逸，所得何多。芳草遠山，才供掇拾。晴陽媚景，別受指撝。登臨則光祿寒山，悲歎則雍邱明月。憑何徑隧，達此津涯。某海曲迷聲，壽陵忘步。蛇虛畫足，鵠不中心。將風霜委地之姿，值兵革滔天之日。正平刺滅，屢窘輿台。叔夜燈殘，頻逢鬼魅。梁苑之舊遊永已，鄴都之作者寂然。豈謂長官獨好斯文，仍流散地。牙弦久絕，秦缶增慚。那言吾道陵遲，猶見騷人風骨。牽牛不暇，希驥莫從。輒敢效彼蠅頭，騰於魚網。保持所切，已高黃絹之名。傳寫可知，旋長烏絲之價。謹啟。
餘窮棄長安中二三年，時時於遊騁間麵人，未嚐決胸臆事真。自謂是非顛倒，不複得見其人。一年遇生於靖安裏中，相其吐氣出詞，落落有正人風骨。餘既急於近已，而生亦以節概見多。自是出處遊息，不複狎他人矣。雖患難厄窮，毀譽進退得喪，未嚐不同之。有時因事慷慨，發涕泣相感，以為讀書不逢韓吏部，作人不識陽先生，信吾徒之弊也宜矣。後一年，俱以所為道請於有司，既不能以偷妄相梯，又不能挾附相進，果於數百人中，不得吏部侍郎意。由是知餘者吊餘以色，不知者咥餘以聲。愧負彷徨，撲浣無所。既三月，生以故東出鄒魯間，雖下第之緒，與將別之緒相煎，然鄒魯聖人之鄉，亦足以暖生之憔悴。夫聖人羈旅七十國也，以君臣父子道未昭塞天地間，獨棲棲耳。是聖人患乎教不立，而不患乎名不彰。設使其早率一城、嘯一旅，則周之一諸侯材具，複安有今日功業乎？生聖人徒也，不當以聖人道為利家染後，狹其所歸。且為餘整衣冠拜朝堂下，酌其車服禮樂之數，升降揖遜之儀，思量侯伯卿士中，複有夫子罪人否？還日以言極之。去矣！青門曉開，無一器酒以澆恨。明天子在上，不敢哭以致懷。勉之哉！行與不行也，在生道耳。第與不第也，其如生何。
《讒書》者何？江東羅生所著之書也。生少時自道有言語，及來京師七年，寒饑相接，殆不以似尋常人。丁亥年春正月，取其所為書詆之曰：「他人用是以為榮，而予用是以為辱。他人用是以富貴，而予用是以困窮。苟如是，予之舊乃自讒耳。」目曰《讒書》。卷軸無多少，編次無前後，有可以讒者則讒之，亦多言之一派也。而今而後，有誚予以嘩自矜者，則對曰：「不能學揚子雲寂寞以誑人。」
隱次《讒書》之明年，以所試不如人，有司用公道落去。其夏調膳於江東，不隨歲貢。又一年，朝廷以彭門就辟，刀機猶濕，詔吾輩不宜求試。然文章之興，不為舉場也明矣。蓋君子有其位，則執大柄以定是非。無其位，則著私書而疏善惡。斯所以警當世而誡將來也。自揚孟以下，何嚐以名為？而又念文皇帝致理之初，法制悠久，必不以蟣虱癢痛，遂偃斯文。今年諫官有言，果動天聽。所以不廢讒書也，不亦宜乎？
潁川陳先生諱黯字希孺，曩者與予聲跡相接於京師，各獲譽於進取。咸通庚寅歲，膠其道於蒲津秋試之場，自後俱為小宗伯所困不一。至甲申春，告予以婚嫁之牽制，東歸青門操執之。後餘亦東遊。逮大梁時，故杭州盧員外潯在幕，齎其文軸謂餘曰：「陳群罷而東，豈其斯文之終窒乎？子東及之，為我歸其文而激其來。」餘至維揚，及歸其文，遵其言，相歡月而後別。為我謝范陽公，龍門之役，不復顧矣。由是音塵杜絕。天復元年，四門博士江夏君通家相好。於吳越麵餘，論及場中曩之名士及希孺之表也，餘不覺愴然懷舊。明年，黃君以其文章德業之以序以寄，俾予係述，遂得申斯言。嗚呼！大唐設進士科三百年矣，得之者或非常之人，失之者或非常之人。若陳希孺之才美，則非常之人失之者矣。德行莫若敦於親戚，文章莫若大於流傳。今已備於江夏之筆矣。餘不克再敘，止舊交道於是。噫！
隱大中末即在貢籍中，命薄地卑，自己卯至於庚寅，一十二年看人變化。去年冬，河南公按察長沙郡，隱因請事筆硯，以資甘旨。明年，隱得衡陽縣主簿。時硤州盧侍禦自龍城至，右司張員外遊曲江回，皆謂隱不宜佐屬邑。於戲！隱自卜也審，江表一白丁耳。安有空將卷軸，與公相子弟爭名。幸而知非，得以減過。冬十月，乞假歸覲。阻風於洞庭青草間，因思湘南文書，十不一二。蓋以失落於馬上軍前故也。今分為三卷，而舉牒祠祭者亦與焉。某月二十四日序。
惟天子建國，必維九牧。九牧既序，區分局署。兩漢三公府有掾屬，魏晉而降，則置行台。若魏以秦王儀鎮中都，高齊以辛術監治東徐州事，皆行台之任也。其官屬則令仆以至於尚書丞郎，唐制由行台而置采訪使。殆今節制之始也。鎮海軍舊治京口，大丞相以錢塘之眾，東戡漢宏，西殲逆朗。天子不欲易其土，故自符竹四命，然後移軍於錢塘。生物以宜，租賦以便。斥去舊址，廣以新規。廓開閈閎，拔起階級。俾幢節之氣色，貔武之出入，得以周旋焉。庚申年，加辟大廳之西南隅，以為賓從晏息之所。左界飛樓，右劘嚴城。地聳勢峻，麵約背敞。肥楹巨棟，間架相稱。雕奐之下，朱紫苒苒。非若越之今而潤之舊也。疆場之事，則議之於斯。聘好之禮，則接之於斯。生民之疾痛，則啟之於斯。軍旅之賞罰，則參之於斯。非徒以酒食駢羅，而語言嘲謔者也。其府屬以下，或八都舊將，或從公於征，或稟之於朝廷，或拔之於鄉裏。故天子用清宮傳道之選以佐之，輟教民論道之任以副之。其餘省秩卿曹，職領相次，自我朝藩服官屬之盛無加也。噫！大丞相之勳德，既藏之天府，而攀鱗附翼者，非鐫刻樂石，其可久乎？是年冬十月，始命觀察判官羅隱為記。
天下自懿考僖皇之後，綱領不振。龐勳王郢抵觸於前，仙芝君長踐踏於後。尋乃黃巢大掠於京城，所以齊寇攘臂一噪，四海瓦解。自爾枝牽蔓引，耳聞口吠。其或一壘之不謹，一版之不嚴，則刳剔之不暇。雖十室之邑，三戶之鄉，必壁塹以備之，籬落以抗之。況大藩之襟帶，吾土之翳倚者乎？杭之別部，舊有八都之目。其始以破山偷旌八將之功所致也。而東安主領太師杜公，尋以擒逆賊薛朗於京口，破丁從實於毗陵。天子寵之，拜常州刺史。遂屬其兵於子弟焉，撫於內者曰建思，禦於外而弭寇摧凶者曰建徽，經度於季孟之聞者曰建威。洎太師解印而歸，淮叛淝偷，連壓封部。元帥大丞相彭城王始授君以板築之要，濠塹之廣袤，地裏之橫互，皆取則於丞相。一之日鳩其人民，相其陰易。惟帥有令，眾克從之。二之日度其資費，卜其力用。經之營之，厥畫惟稟。三之日命其將李可球、胡瑾等曰：「汝常從役於杭，必能識大丞相意。善匠事，勿令不如丞相指揮。曰侔汝工，曰溫汝率，鐸令等二十一將翼侔以進。曰受阝洎儼，汝督防遏備禦二都之士卒，以介於侔之左右。曰勳汝司吾儲廩，謹吾出入。城者若有墜，惟汝之咎。」起大順辛亥年秋七月壬戌，訖於明年夏四月庚寅，蟠東矗西，離連坎接，隆者就之，窪者盈之，民不弛擔，時不妨農。夏五月，太師犒群帥於城下，若杵若畚者皆與焉。不三四年，淮南節度楊氏行密以稱盜豕突猘衝，擾我疆境，而東安尤為其所忌。行密減安仁義之精銳，分田頵陶雅金威之敢勇，以攻東安城。樓櫓翔空，矢石交迸。翊日，我軍憑其城，斃賊將於城下者其數盈千，濠塞暫堙，自是群寇不複有圖南之意。是知人非城則無以為捍，城非人則無以自固。不有城也，人何以安？不有將也，城何以堅？於時紫溪竄堡火口，建寧下守，靜江無將，奔我而活者，四鎮之生聚焉。噫！天下之無事也，吾鄉則有河間淩準宗一、濮陽吳降下己、汝南袁不納還樸以文學進。天下之有事也，吾鄉則有太師建徽伯仲及諸將佐以武藝稱。豈文武之柄，倚伏而然也？抑江山稟受，與時消息者乎？隱亦常以先師之道，幹名貢府。進取未半，九鼎羹沸。文既不用，武非所習。今則老矣，高謝三軍。太師以鐫金勒石見徵，不敢堅遜。乾寧五年六月二十一日記。
大凡藩籬之設者，所以規其內。溝洫之限者，所以虞其外。華夏之制，其揆一焉。故魯之祝邱，齊之小穀，猶以多事不時而城，況在州郡之內乎？自大寇犯闕，天下兵革，而江左尢所繁並。餘始以郡之子城，歲月滋久，基址老爛，狹而且卑。每至點閱士馬，不足回轉。遂與諸郡聚議，崇建雉堞，夾以南北，矗然而峙。帑藏得以牢固，軍士得以帳幕。是所謂固吾圉。以是年上奏，天子嘉以出政，優詔獎飾，以為牧人之道。其盡此乎？俄而孫儒叛蔡，渡江侵我西鄙。以翦以逐，蹶於苑陵。勁弩之次。泛舟之助。我有力焉，後始念子城之謀，未足以為百姓計。東眄巨浸，輳閩粵之舟櫓。北倚郭邑，通商旅之寶貨。苟或侮劫之不意，攘偷之無狀，則向者吾皇優詔，適足以自榮。由是複與十三都經緯羅郭，上上下下，如響而應。爰自秋七月丁巳，訖於冬十有一月某日。由北郭以分其勢，左右而翌合於冷水源，綿亙若干裏。其高若干丈，其厚得之半。民庶之負販，童髦之緩急，燕越之車蓋，及吾境者，俾無他慮。千百年後，知我者以此城，罪我者亦以此城。苟得之於人，而損之己者，吾無愧與。某年月日記。
沛後既得秦，蕭何改秦之法，故❥三章之約焉。而何竟自汙者，豈非欲刑其德於萬代乎？不然，奚係之在人先也？且漢之功臣，何居第一。何不首行其法，則後之立功為相者，雖貪黷規弄，而法必不加。則亂臣賊子，於是幸矣。何之法，不救當時，而豈救後代乎？
於維此井，渟育坎靈。有莘有邰，實此儲英。時有長虹，上貫青冥。是惟王氣，宅相先徵。爰啟霸主，奠綏蒼氓。沛膏漸澤，配德東溟。
風雨雪霜，天地之所權也。山川藪澤，鬼神之所伏也。故風雨不時，則歲有饑饉。雪霜不時，則人有疾病。然後禱山川藪澤以致之，則風雨雪霜，果為鬼神所有也明矣。得非天之高，不可以自理，而寄之山川。地之厚，不可以自運，而憑之鬼神。苟祭祀不時則饑饉作，報應不至則疾病生。是鬼神用天地之權也，而風雨雪霜為牛羊之本矣。複何歲時為，複何人民為，是以大道不旁出，懼其弄也。大政不問下，懼其偷也。夫欲何言。
上帝既剖混沌氏，以支節為山嶽，以腸胃為江河。一旦慮其掀然而興，則下無生類矣。於是孕銅鐵於山嶽，滓魚鹽於江河。俾後人攻取之，且將以苦混沌之靈，而致其必不起也。嗚呼！混沌氏則不起，而人力殫焉。
堯之時，民樸不可語，故堯舍其子而教之。澤未周而堯落，舜嗣堯理，跡堯以化之。澤既周而南狩，丹與均果位於民間。是化存於外者也。夏後氏得帝位，而百姓已偷。遂教其子，是由內而及外者也。然化於外者，以土階之卑，茅茨之淺，而聲響相接焉。化於內者，有宮室焉，溝洫焉，而威則日嚴矣。是以土階之際萬民親，宮室之後萬民畏。
商之道削也，武丁嗣之，且懼祖宗所傳，圮壞於我，祈於人則無以為質，禱於家則不知天之曆數。厥有左右，民心不歸，然後念胥靡之可升，且欲致於非常，而出於不測也。乃用假夢徵象，以活商命。嗚呼！曆數將去也，人心將解也，說複安能維之者哉？武丁以下民之畏天命也，故設權以複之。唯聖能神，何夢之有！
夏之癸，商之辛，雖童子婦人，皆知其為理矣。然不知皆當其時則受其弊，居其後則賴其名。夫能極善惡之名，皆教化之一端也。善者俾人慕之，惡者俾人懼之。慕之者必俟其力有餘，懼之者雖寢食不忘之也。癸與辛，所謂死其身以穴過者也，極其名以橫惡者也。故千載之後，百王有聞其名者，必縮項掩耳。聞堯舜者，必氣躍心跳。慕之名與懼之名顯然矣。而慕之者未必能及，懼之者庶幾至焉。是故堯舜以仁聖法天，而桀紂以殘暴為助。
堯之庭有神羊，以觸不正者。後人圖形像，必使頭角怪異，以表神聖物。噫！堯之羊，亦由今之羊也。但以上世淳樸未去，故雖人與獸，皆得相指令。及淳樸銷壞，則羊有貪很性，人有刲割心。有貪很性，則崇軒大廈，不能駐其足矣。有刲割心，則雖邪與佞，不能舉其角矣。是以堯之羊，亦猶今之羊也。貪很搖其正性，刀匕刲其初心，故不能觸阿諛矣。
唐虞氏以傳授得天下，而猶用和仲稷禼，以醞釀風俗。堙洪水，服四罪，然後垂衣裳而已，百姓飲食而已，亦時之未漓，非天獨生唐虞之能理也。及商湯氏以鳴條誓，放桀於南巢。揖遜既異，渾樸亦壞。伊尹放太甲，立太甲，則臣下有權，始於是矣，而曰恥君之不及堯舜。嗚呼！商湯氏之取，非唐虞氏之取也。商湯氏之時，非唐虞氏之時也。商湯氏之百姓，非唐虞氏之百姓也。商湯氏之臣，非唐虞氏之和仲稷禼也。伊尹不恥其身不及和仲稷禼，而恥君之不及堯舜，在致君之誠則極矣，而勵已之事何如耳。惜哉！
禰正平、阮嗣宗生於漢晉間，其為當時禮法家惋者多矣。然二子豈天使為之哉？夫漢之衰也，君若客旅，臣若豹虎。晉之弊也，風流蘊藉，雍容閑暇。苟二子氣下於物，則謂之非才。氣高於人，則謂之陵我，是人難事也。張口掉舌，則謂之訕謗。俯首避事，則謂之詭隨，是時難事也。夫如是，則漢之祚殲於外，晉之祚縮於中，故天必降變以應之。二子應天變者也，或號咷焉，或慟哭焉。斯甚於風雨雪霜已，故泣軍門者謂皇皇而無主，歎廣武者思沛上之英雄。
越心未平，而夫差有憂色。一旦複築台於姑蘇之左，俾參政事者以聽百姓之疾苦焉，以察四方之兵革焉。一之日視之以伍員，未三四級，且奏曰：「王之民饑矣，王之兵疲矣，王之國危矣。」夫差不悅，俾嚭以代焉。畢九層而不奏，且倡曰：「四國畏王，百姓歌王，彼員者欺王。」員曰：「彼徒欲其身之亟高，固不暇為王之視也，亦不為百姓謀也。豈臣之欺乎？」王賜員死，而嚭用事。明年，越入吳。
有覆於上者如天，載於下者如地，而百姓不之知。有恩信及一物，教化及一夫，民則歸之。其猶旱歲與豐年也。豐年之民，不知甘雨柔風之力，不知生育長養之仁，而曰我耕作以時，倉廩以實。旱歲之民，則野枯苗縮，然後決川以灌之。是一川之仁，深於四時也明矣。所以鄭國哭子產三月，而魯人不敬仲尼。
理天下者，必曰陶唐氏，必曰有虞氏。嗣天下者，必曰無若丹朱，無若商均。是唐虞為聖君，丹商為不肖矣。天下知丹商之不肖，而不知丹商之為不肖，不在於丹商也，不知陶虞用丹商於不肖也。夫陶虞之理，大無不周，幽無不照，遠無不被。苟不能肖其子，而天下可以肖乎？自家而國者，又如是乎？蓋陶虞欲推大器於公共，故先以不肖之名廢之，然後俾家不自我而家，而子不自我而子。不在丹商之肖與不肖矣，不欲丹商之蒙不肖之名於後也。其肖也，我既廢之矣，其不肖也，不淩逼於人。是陶虞之心，示後代以公共。仲尼不泄其旨者，將以正陶虞之教耳。而猶湯放桀，武王伐紂焉。
