夫元功美宰，神物混成，不可以智知，不可以情詰者。聖人皆置之度外，略而不論。而後之學者，獨以不論海潮為闕事，多著文以窮之。今其遺文得見者三數家。《山海經》以「海鰍出入穴而為潮」，王充《論衡》以「水者，地之血脈，隨氣進退而為潮」，竇叔蒙《海濤誌》以「月水之宗，月有虧盈，水隨消長而為潮」。盧肇《海潮賦》以「日出入於海，衝擊而為潮」。斯乃俱無據驗，各以其意而為言也。然而潮之所生元矣。尋其源而不可究其極，睹其末而不可窺其端。苟或是非，無所勘會。唯其近理，則謂得之。今觀諸家之說。鹹盡乎善，不可備陳其短。輒以管見自立一家之言，名曰《海潮論》。其意以為水之性，祇能流濕潤下，不能乍盈乍虛。靜而思之，直以地有動息上下，致其海有潮汐耳。乃立漁翁隱者更相答，凡四十問，分為十篇，成一卷，冀其窮理盡性，多言或中者也。又以析理之書，不宜染尚文字，但以理明義白為善也。故今之所論，直言其歸趣而已，所貴精微朗暢，覽讀無煩者焉。
東海漁翁訪於西山隱者曰：「餘生於海上，若風雨雲霞雷電霜雪之自（自者所從來之謂也），餘皆略知宗旨矣。至於海潮之來，朝聞夕見，終莫曉其所由然也。遐觀竹帛（古者未有紙、或書於竹簡，或書繒帛，故呼經史為竹帛），博考古今，海經（夏禹治水之時記山川百物，其書名《山海經》也）論衡之文（後漢王充著書考論物理，其書名曰《論衡》），竇氏（浙東處士竇叔蒙著《海濤誌》）盧侯之說（袁州刺史盧肇著《海潮賦》），雖多端指諭，鹹於義未安。聞君子誌學能文，精智辯物。願為餘明白而陳之。」西山隱者曰：「仆岩居林處，遙海遠江，安能知濤潮之所起乎？且天地廣大，誰能睹其根源！請為子遠取諸經，近取諸物以考之。雖其至廣至大，亦不能逃於理矣。今按《易》稱‘水流濕’（《周易》乾卦之文），《書》稱‘水潤下’（《尚書·洪範》之文），俱不言水能盈縮。斯則聖人之情可見矣。水既不能盈縮，則海之潮汐（音夕，潮之落也，今人呼為澤），不由於水，蓋由於也。地之所處，於大海之中，隨氣出入而上下（音暇，後意同者皆仿此）。氣出則地下，氣入則地上。地下則滄海之水入於江河，地上則江河之水歸於滄海。入於於江河之謂潮，歸於滄海之謂汐。此潮汐之大略備矣。」問曰：「古今言潮汐者多矣，皆以海水盈縮而為之，未有言由地之上下者也。子之獨見，深得其源。然其必非海水之盈縮，從何理以知之？」答曰：「視百川則知之矣。百川亦水也，不能盈縮（此破竇氏言」月為水之宗，水隨月盈縮「者）。海豈獨能盈縮乎？假令海異百川，獨能盈縮，則海水既盈，地亦隨盈而升，百川隨地而上。彼此俱上，則無潮矣。海水既縮，則地亦隨縮而降，百川亦隨地而下。彼此俱下，則無汐矣。固以百川居地之上，地居海之上。地動而海靜，動靜相違，則潮汐生矣。以斯知非海水之盈縮也。」
漁翁問曰：「《中庸》雲（《禮記》篇名也）：‘地之廣厚，振河海而不泄（鄭元注云：振，「收也。」）。’則是海居地上。子雲地浮於海中，何也？」 答曰：「作《記》之人（作《禮記》之人也），欲明積小致大，極言地之廣厚，非實也（《中庸》云：「今夫地一撮土之多也，及其廣厚，載華嶽而不重，振河海而不泄。萬物生焉。」為其意言積小致大，地從撮土之多，遂能收河海而不泄，此立教之文非窮理也）。按《洪範》五行，一曰水，水曰潤下，潤下作鹹，指言海水。水之本位，位在北方。自北直南，以土及火（水在北，土居中，火在南也）。推而立之（從南推起而立之），則火上土中水下也。亦如人之五髒，心上脾中腎下也（心屬火脾屬土腎屬水也）。故《誌》曰（《誌》者，古書之通稱）：‘天以乘氣而立，地以居水而浮。’由是而論，地居海之上，亦已明矣。」問曰：「地必居海之上，則是地浮而不沉。今將土塊置之於水則沉，何也？」答曰：「地含氣塊，不含氣故也。且子不見陶器乎（陶器、瓦器、盆甕之屬）？夫陶之於水也，全之則雖重必浮（含氣故也），片之則雖輕必沉（片之者，打一小片置之於水，則必沉者，不含故也）。於質性同而浮沈異者，氣之所存則浮，氣之所去則沉。子曰土塊之不浮，亦猶器片之沈矣。」問曰：「如子之言，地則浮矣。然則海中洲島，其獨立乎？其居於地乎？」答曰：「地形中聳而邊下，海中洲島，猶居地之垂處也。」問曰：「若如所論，則是天下一海而地浮於中。然經史有四海之文，何也？」答曰：「經史之文，據其所由而為言也。居之中而指四方，故言四海。其實一耳。」
漁翁問曰：「吾聞地道安靜，子曰隨氣出入而上下，何也？」答曰：「《周易》云：‘坤元亨，利牝馬之貞。’《彖》曰：‘牝馬地類，行地無疆。’然則乾象以龍，坤象以馬。觀其所象，地非不動之物。《河圖括地象》云：‘地常動而不止（地周遊於八紘之中，未嚐暫息也）。’春東（東方木氣時曰少陽，所以暄和），夏南（南方火氣時曰太陽，所以暑熱），秋西（西方金氣時曰少陰，所以淒涼），冬北（北方水氣時曰太陰，所以嚴凝）。冬至極上，夏至極下。其故何哉？由於氣也。夫夏至之後，陰氣漸長。陰氣主閉藏，則衰於上而盛於下。氣盛於下，則海溢而上（陽氣歸於海，下氣多，故溢而上也）。故及冬至而地隨海俱極上也（從夏至後陽氣漸退，陰氣漸長，地亦漸上，陰進故也。及至秋分地麵與天不齊，故晝夜等也。秋分之後，及至冬至，地麵上過天心，上之極也，所以晝短而夜長也）。冬至之後，陽氣漸長。陽氣主舒散，則衰於下而盛於上。氣盛於上，則海斂而下（陽氣散出於海，上氣少故斂於下）。故及夏至而地隨海俱極下也（冬至之後，陽氣漸長，陰氣漸退。地亦漸下，陰退故也。及於春分，地麵與天不齊，故晝夜等也。春分後，及於夏至，地麵下過天心，下之極也，所以晝長而夜短也）。此一年之內動息上下也。」問曰：「其一日之內，動息上下，可得聞乎？」答曰：「係辭云：‘夫坤，其靜也翕（韓康伯注云：「翕，斂也。」止則翕，斂其氣也）。’其動也辟（注云：「動則開，辟以生物也。」），翕者物之收斂，辟者氣之散出。氣收斂則地上，氣散出則地下。何異人之呼吸歟？又《莊子》云：‘大塊噫氣（大塊，地也），其名曰風。’彼言噫氣，亦呼吸之類也。」問曰：「一晝一夜兩潮汐，則是一晝一夜，兩辟兩翕。將何驗之哉？」答曰：「驗魚獸之皮，則知之矣（魚獸出海中，形如牛）。按《毛詩》蟲魚疏云：‘魚獸之皮，乾之經年，每天陰及潮來，則毛皆起。若表晴及潮還，則毛伏如故。雖在數千里外，可以知海水潮。’然則潮之來去，與天之陰晴相類，氣散出則天陰，氣收斂則天晴。即知是氣散出則潮來，氣收斂則潮落。故知魚獸之毛起伏者，非識天之險晴，及潮之來去，自應氣之出入耳。毛起者氣出也，氣出則地下，地下則潮來。毛伏者氣入也，氣入則地上，地上則潮落。故魚獸之毛，一晝一夜，兩起兩伏。足以驗其氣之兩辟兩翕矣。」問曰：「此翕辟之氣，是何氣也？」答曰：「地中之氣也。故此氣一出一入，則地獨上獨下，不由於水也。若一年之氣，則是天之元氣，其氣周於水，故水隨於氣而地隨於水也。」問曰：「地之廣厚，不知幾千萬里也（今算術之家言地之裏數，皆虛妄也。何者？地之四面垂入海中，不可知其涯際也）。言能隨氣動息，不亦誣乎？」答曰：「神無方，豈論巨細？且天大於地，逾數倍焉。尚能空中旋運也。況地比於天，殊為小者，豈不能隨氣動息哉？但人自不思之耳。吾子視日月之回，則信天之能旋。而視濤潮之至，不信地之能動（日月東行，天體西轉。今日月西回者，天運之也。水性本靜為潮汐者，地使之然。此理昭然，但人不思之耳），豈不冥哉？豈不昧哉（冥者無知之貌，昧者暗晦之辭）？」問曰：「若如所論，則地有動息上下矣。然則人不覺之，何也？」答曰：「不睹日月，則不覺天之旋。不睹濤潮，則不覺地之動。故《河圖括地象》云：‘夫人居大舟之中，閉牖而坐，則不知舟之動也。’且人居大舟中，尚不知舟動，而況地之廣大，曾不睹其邊，何以知其上下哉？且子不聞南中之潮雞乎（出《山海經》）？雞鳴則潮至，雞不睹潮之至而先鳴者，蓋覺地之動也。是知物有所長，人或不及。」問曰：「地震人則覺之，何也？」答曰：「動安和而震戰悚也。震甚則人覺，微亦不覺也。昔張衡作地震儀，以龍銜銅丸，地震則丸落（張衡，後漢人也。儀者，狀貌之稱也。其形如酒樽，外鑄銅，為八龍，龍銜銅丸，各置一方。其機關在樽內，東方地震，則東龍丸落，他皆仿此也）。嚐一丸落而不覺震，人皆以為無驗。經數日而隴西奏地震，與丸落時同，人始服其工妙。然則震微人尚不覺，況辟翕上下微而和者乎？」問曰：「地震何為者也？」答曰：「亦氣也。《周語》云：‘陽伏而不能出，陰迫而不能升，則有地震（此伯陽甫之辭也，伯陽甫，老子也）。’言陽氣伏於下，而陰氣迫於上。故陽氣不能升出而地為之震，其言陽伏陰迫，皆迫伏於地中焉（推此而言，是知地中之氣能使地之上下也）。」
漁翁問曰：「若如所論，則是地自上下，水乃去來，而為之潮。何也？」答曰：「潮乾朝也（潮音朝廷之朝），潮本無名，強名之曰潮。至江漢之流，自歸於海，而《夏書》謂之朝宗於海（《尚書·禹貢》文也），其意言百川之赴海，如諸侯之朝天子也。古人見海來朝百川，亦名之曰潮。如天子出而見諸侯，亦謂之朝。故《明堂位》雲（《明堂位》，《禮記》篇名）：「‘昔者周公朝諸侯於明堂之位。’意同於此矣（周公，周成王之叔父也，成王年幼周公攝行天子之事，而受諸侯之朝也）。」問曰：「謂之汐，何也？」答曰：「汐者水歸於海，如臣夕見於君然（早見於君曰朝，晚見於君曰夕）。故《左傳》曰：‘國家無事，則朝（音朝廷之朝也）而不夕（務閑也）’，《詩》云：‘邦君諸侯，莫肯朝夕（《小雅·雨無正》篇）’，此其義也。」問曰：「謂之濤，何也？」答曰：「濤，大波也。凡風之駕水皆謂之濤，不得專於潮也（考其義理則竇氏盧侯謂潮為濤失之矣）。」
漁翁問曰：「潮來有大小，何也？」答曰：「二月八月，陰陽之氣交，月朔月望，天地之氣變。交變之時，其氣必盛。氣盛則出甚（如人行步則喘急），氣出甚則地下甚（下，者暇。意同者仿此），地下甚則潮來大。其非交變之時，其氣安靜則出微，氣微則地下微，地下微則潮來小。故二月八月，其潮遂大於諸月，月朔月望，其潮遂大於諸潮。」問曰：「大不正當朔望之日，常於朔望之後何也（朔大於初二、初三、初四，望大於十六、十七、十八）？」答曰：「凡物之動，先感而後應，先微而後盛，朔望之氣雖至，而地動之勢猶微，故潮來大常於朔望之後也。」問曰：「何知二月八月陰陽之氣交者？」答曰：「陽氣生於子（謂十一月也），出於卯（謂二月也），浮於午（浮者盛於地上謂五月也），入於酉（謂八月也）。陰氣生於午，出於酉，浮於子，入於卯（子午卯酉皆謂月建也）。故曰卯酉者，陰陽出入之門戶也（二月陽氣出而陰氣入，八月陰氣出而陽氣入）。是知二月八月，陰陽之氣交也。」問曰：「何知月朔月望，天地之氣變者？」答曰：「日，天倫也（俱陽物也）。月，地類也（俱陰物也）。朔，形交焉（日月周旋故曰形文）。望，光偶焉（月望光滿，故曰光偶。光偶者，團圓盛大，與日相對）。光偶形交，其變如一（所以朔望之時天地之氣皆有變動，朔望無異故曰如一也）。故陰陽書占正月之朔，知一歲之祥（祥者善惡之通變，今人占歲且雲物風氣，知一年之內水旱豐荒也）。又稱五月、十一月望為天地牝之辰（牝者陰陽交接之名也）。彼其諸月，猶此一隅（言諸月之朔望皆於正月、十一月之朔，舉此二月，則諸月可知。故曰猶此一隅，猶如也。隅，角也）。是知月朔望，天地之氣變也。故《洪範》云：‘星有好風（箕星好風），星有好雨（《畢星好雨》詩云：「月離於畢，俾滂沱矣。」離，麗也，麗，著也）。’月之從星，則以風雨。然則月從其箕畢之星，天地尚為之風雨，豈其交接而氣不變者乎？」
漁翁問曰：「潮來或午或未，漸差何也？」答曰：「晝夜係日，翕辟隨月。月臨子午則地辟，故潮之來，月皆臨子臨午（夜潮月臨子，晝潮月臨午）。天體西轉，日月東行。日遲而月速，每二十九日過半而月及日。日月同會，謂之月朔。故月朔之夜潮，日月俱臨於子，晝潮日月俱臨於午。自此之後，月速漸東，至午漸遲。故潮亦漸遲也（天體西轉、日月東行，月速而日遲，從月朔之後，月去日漸遠，初二初三日，至未而月方至午，故潮來在午後未時也。所謂晝夜係日翕辟隨月者也）。又夜於海下而論，則天體東轉，日月西行，月速漸西，至子漸遲，故潮來亦漸遲（月朔夜半潮來者，日月俱在子，至初二初三，月去日漸遠，日已至醜而月方至子，故潮來在子後醜時也），是以晝潮入夜（一日午時，二日午後，三日未時，四日未後，五日申時，六日申後，七日酉時，八日酉後，此謂晝潮入夜也）。」問曰：「何謂月臨子午，夜潮入晝（一日子時，二日子後，三日醜時，四日醜後，五日寅時，六日寅後，七日卯時，八日卯後，所謂夜潮入晝也），則地辟乎？」答曰：「《禮運》雲（《禮記》篇名）：‘地秉陰竅於山川，播五行於四時（鄭元云：竅，孔也。言地持陰氣，出內於山川以舒五行於四時也），和而後月生也（言此氣和乃月生也）。是以三五而盈，三五而闕。則是月為地類也。《易》說陽氣生於子，陰氣生於午（《易》說者《周易》之義也），故月臨子午則地氣生，地氣生則辟而出也。「問曰：」說卦雲（《周易》下係也）：‘離為日，坎為月。’則是月為水類。而《禮運》月為地類，與說卦不同，何也？」答曰：「地、水皆屬於陰，俱主於月。故禮運說卦，互而言之，以相顯也。且日為群陽之精，非獨專於火也。月為群陰之精，非獨專於水也。何以言之？按五行，天一生水於北，地二生火於南。是故火為雌，水為雄也。若以日專主火，月專主水，則亦日雌而月雄也。今按《禮》說雲（《禮記》之義）：‘日為君象，月為臣象。’觀其所象，正與水火相違。故知日非專火，月非專水也。《易》曰：‘乾，天也。’有君父之道焉（《周易》說卦云：「乾為天，為君，為父。」）。坤，地也，有妻臣之道焉（坤文雲，地道也，妻道也，臣道也）。然則日象與乾同（日為君象），月象與坤同（月為臣象），故曰三五而盈，三五而闕。三五者，水一火二木三金四土五（此五行生數也），合其數為十五。滿十五而盈（月望也），盡十五而闕（月晦也）。既與坤道同象，總五行之氣，非地類而何（地亦總五行也）？與說卦參而求之，足表群陰之義。」問曰：「陽燧開而火出（陽燧者，五月丙午日午時，鑄銅錫為之，其形如鏡，舉之照日以艾爇，得其火也），陰鑒舉而水流（陰鑒者，用十一月壬子日子時鑄銅錫為之，其形如蚌殼，舉之照月，以物取之，得水者也）。則似月專於水矣。何以釋之？」答曰：「所言不專於水，豈謂全無水也？但其兼主諸陰，水亦在其中矣。舉陰鑒而得水，與掘地而得泉，何以異也？」問曰：「五行云：陽數奇，陰數偶。水一土五奇數，子雲皆屬於陰，何也？」答曰：「水成數六，土成數十，然則水之與土，屬陽而終屬於陰，陰極則陽陽極則陰之義。」
漁翁問曰：「浙江之潮特大，何也？」答曰：「諸江淮河，發源皆遠，其水多（按楚江出岷山，淮出桐柏山，河出昆侖山）。江水既多，則海水入少。水入既少，其潮皆小也。而浙江發源獨近，其水少（浙江之源，近者三四百里，遠者不過千里）。江水既少，則海水入多。水入既多，故其潮特大也。」問曰：「潮來有頭，何也？」答曰：「地勢廣遠，垂入海中（今人見海岸謂之海際，非也。殊不知地勢漸低為海水所漫，其際不可見也）。地下則潮生（下音暇），潮生於地際自際湧，湧則蹙，蹙則奔，奔則有頭，水之常勢也。」漁翁問曰：「浙江之潮，或東或西，何也？」答曰：「夫水之性，攻其盈而流其虛。沙隨其流百積其虛。積而不已，變虛為盈。盈則受攻，終而複始。所以或東或西也。」問曰：「何故浙江之水，獨能攻其盈乎？」答曰：「大川皆然，非獨浙江也。凡水之回折之處，涯岸皆迭盈迭虛，或三十五十年而一變，水勢使之然也（今黃河及諸大川之岸皆有移易是也）。《易》曰‘地道變盈而流謙’，此之謂也。」
漁翁問曰：「子言氣盛於下，則海溢而上。氣盛於上，則海斂而下。則是海之下有氣，從何理以知之？」答曰：「《抱樸子》雲（葛洪所著書名）：‘從地向上，四千裏之外，其氣剛勁，居物不落。’以此推之，則周天之氣皆剛，非獨地之上也。是知日月星辰，無物維持而不落者，乘剛氣故也。內物既不能出，而外物亦不能入。則日月星辰，雖從海下而回，莫得與水相涉（此言乃見盧氏所言出入於海衝擊而為潮之謬也）。若其海下無氣，則日月星辰，並入於水。按星月無光，假日光而明。若日夜入於水，則星月無由明矣。故知日居元氣之內，光常周遍於天。雖當夜半之時，天中亦不昏黑（日在上則光照下，在下則光照上，故雖通夜，光常遍於天，所以星月明也）。以斯知海之下，有氣必矣。故人之氣海，亦在水藏之下，其取象於天地焉（氣海在臍下）。」問曰：「海之下既有氣，海之邊際則如何？」答曰：「亦氣也（海之外，際無涯岸，皆剛氣捍其水，所謂周天之氣皆剛者也）。氣之外有天，天周於氣，氣周於水，水周於地，內地而外天，天地相將，形如雞卵（黃即地也，白即水也，膜即剛氣，殼即天也）。」問曰：「《虞書》謂東方之地曰暘穀，西方之地曰昧穀（《尚書·堯典》文也）。則似日之出入，皆從地穴中也。今子言日居元氣之內，而與虞書不同，何也？」答曰：「易離卦彖云：‘日月麗乎天。’麗，著也。言日月之行，附著於天也，則所言日居元氣之內，無乃是乎？而《虞書》所稱暘穀者，皆在九州之域，此乃指其所見而為言也。凡平地以望日出日入，皆如近在山穀間，故以穀言之耳。」問曰：「《周易》《虞書》，俱為正典，安知《易》是而《書》非乎？」答曰：「視日月之行，則知之矣。按日月右旋而天左轉，日月行遲而天轉速。故日月隨天皆西邁，非著天而何？故知《易》是也。」問曰：「前篇雲日遲而月速，此雲日月遲而天轉速，何也？」答曰：「日行三百六十六日而一周天，月行不及三十日而一周天。天則一日一夜而轉一周，是月行速於日，遲於天也。比日言之則月速，比天言之則月遲。與前篇非相矛盾也（矛盾者，相違背之辭。矛，槍也。盾，幹杆也。今人謂之傍牌，事見《列子》）。」
漁翁問曰：「如子所謂，是用渾天為說也。蓋天、軒天、宣夜之是否，可得聞乎？」答曰：「此三者之說皆非（自古說天地之形者，都有七家：一曰渾天，二曰宣夜，三曰蓋天，四曰軒天，五曰穹天，六曰安天，七曰方天。諸說既繁，難以備舉。今略舉四者也）。蓋天者，言天形如車蓋也。軒天者，言天勢南低北軒也。宣夜者，言天唯空碧無形質也。唯渾天言天地之形如雞卵，北聲而南下（南小北大，故終日旋運而不離其所）。故北極常不沒，南極常不見。其轉如車軸（以車軸喻雞卵之轉，非真如車軸也），日月星辰皆不回。故先儒皆以渾天為得也。」問曰：「何知渾天為得乎？」答曰：「按《周易》‘乾下坤上為泰。ⅱⅰ’，其彖曰：‘天地交而萬物通也。’又‘震下坤上為複。ⅱⅲ’，其彖曰：‘複其見天地之心，陽氣在下。’推此則見渾天之形也。昔張衡作渾天儀（儀者，狀貌之稱，鑄銅為之雕鏤，日月星辰於上），於密室之中，以儀浮於水上，滴水而轉之，以視日月出月沒，昏中曉中（正月之節昏昴中曉心中），於室內唱之，與室外觀之，天不差晷刻。由是論，故知渾天為得也。」問曰：「何知蓋軒之屬非乎？」答曰：「彼蓋軒者，皆言天轉如磨盤，日月星俱北回。如人把火，夜行遠則不見。故先儒鹹以其說為非也。凡把火夜行，漸遠漸小，然後不見。今日落之時尢大，故知非遠不見也。又以破鏡之狀，辯其日落之時，益見北回之謬。何以言之？若日落之時，如豎破鏡，即是日回於北。今日落之時，如橫破鏡，故知日入於下也。且月之生明，向日為始。若月從北明，即日回於北。今月從下起，得非日居其下乎（看月之初明，即日之所在）？是知蓋軒之論，無所取裁。在易卦，坤下乾上為否。ⅰⅱ」問「宣夜之說，其理如何？」答曰：「亦非也。《易》曰：‘天行健（《周易》乾卦象辭）。’既稱行健，則有形矣。《道經》云：‘天無以清，將恐裂（老子五千言之文也）。’又史書每稱天開天裂（史書者，《史記》以下之通稱。漢孝惠二年天開東北二十餘丈），天若無形，將何開裂？宣夜言天無形質，謬矣。」問曰：「天必有形，其形之外，可得聞乎？」答曰：「列子云：‘天地者，空中之一細物，有中之最巨者也。’然則天形之外，但空而無物。」漁翁問窮，作而喜曰：「問少得多，問潮聞汐，又聞天地之元理也，昭昭乎若夜之且曉，夢之醒矣。非奧學精識，其孰能臻此哉！」
大中年中，毛詩博士沈朗進新添毛詩四篇云：《關雎》後妃之德，不可為三百篇之首。蓋先儒編次不當爾。今別撰二篇為堯舜詩，取虞人之箴為禹詩，取《大雅》文王之篇為文王詩，請以此四詩置《關雎》之前，所以先帝王而後後妃，尊卑之義也。朝廷嘉之。夫沈朗論詩，一何狂謬。新添四詩，為風乎？為雅乎？為風也，則不宜歌帝王之道。為雅也，則不可置《關雎》之前。非唯首尾乖張，實亦自相矛盾。其為妄作，母乃甚乎？
先儒言詩序並小序子夏所作，或曰毛萇所作，明曰非毛萇所作也。何以知之？按《鄭風·出其東門》序云：「民人思保其室家。」《經》曰：「縞衣綦巾，聊樂我員。」毛《傳》曰：「願其室家，得相樂也。」據此傳意，與序不同，自是又一取義也。何者？以有女如雲者，皆男女相棄，不能保其室家，即縞衣綦巾，是作詩者之妻也。既不能保其妻，乃思念之言，願更得聊且與我為樂也。如此則與序合。今毛以縞衣綦巾為他人之女，願為室家得與相樂，此與序意相違，故知序非毛作也。此類實繁，不可具舉。或曰：「既非毛作，毛為傳之時，何不解其序也？」答曰：「以序文明白，無煩解也。」
勝，字公敵，晉陵人。仕吳越忠懿王為功德判官。
令谘爾獨步王江殊（江瑤之文名），鼎鼐仙姿，瓊瑤紺體。天賦巨美，時稱絕佳。宜以流碧郡為靈淵國，追號玉柱仙君。稱海珍元年，令章邱大都督忠美侯滄浪頭（章舉），隱浪色奇，入甌稱最。杜口中郎將白中隱（車螫），負乃厚德，韜其雄姿。殊形中尉兼靈甘尹淡然子（蚶菜），體雖詭異，用實芳鮮。玉德公季遐（鰕魁），純潔內含，爽妙外濟。滄浪頭可靈淵國上相無比，白中隱可含珍大元由豐甘上柱國兼脆尹。淡然子可天味大將軍遠勝王，季遐可清綃內相頡羹郡王。令多黃尉權行尺一令南寵（蠘），截然居海，天付巨材，宜授黃城監遠珍侯。複以爾專盤處士甲藏用（蝤蛑），素稱蠘副，眾許蟹師，宜授爽國公圓珍巨美功臣。複以爾甘黃州甲杖大使咸宜作解蘊中（蟹），足材腴妙，螯德充盈，宜授糟邱常侍兼美君。複以爾解微子（彭越）形質肖祖，風味專門，咀嚼謾陳，當置下列，宜授爾郎黃少相。令合州刺史仲扃（蛤蜊），重負雙宅，閉藏不發，既命之為含津令，升之為愨誠君矣。粉身功大，償之實難，宜授紫暉將軍甘鬆左右丞監試甘圓內史。令靈蛻先生（文），外無排脅之皴，內無鯁喉之亂，宜授紅鐺祭酒清腴館學士。令惟爾清臣（鱸），銷酲引興，鱗鬛之鄉，宜授橙齏錄事守招賢使使者，令珍曹必用郎中時充（鰣），鐺材本美，妙位無高，宜授諸衙效死軍使持節雅州諸軍事。令惟爾白圭夫子（鱭），貌則清臞，材極美俊，宜授骨鯁卿。令甘鼎（黿），究詳爾調鼎之材，咽舌潮津，宜封醉舌公。令甲拆翁（鱉）挾彈於中，巧也。負擔於外，禮也。介胄自防，不問寒暑，智也。步武懦緩，不逾規繩，仁也。故前以擐甲尚書榮其跡，顯其能，宜授金丸丞相九肋君。令長尾先生（鱟），惟吳越人以謂用先生治醬，華夏無敵，宜授典醬大夫仙衣使者。令元鎮，（石首），區區枕石子孫，德甚富焉，且授新美舍人。令和羹長朱子房（石決明），酒方沈酣，臭薰一座，挑箸少進，神明頓還。至於七孔賦形，治目為最，宜授懷奇令史。令甘盤校尉（烏賊），吐墨自衛，白事有聲，宜授噀墨將軍。令元介卿（龜），爾卜灼之效，吉凶了然，所主大矣，宜授通幽博士。令惟爾借眼公（水母），受體不全，兩相藉賴。宜授同體合用功臣左右衛駕海將軍。令李藏珍（真珠），照乘走盤，厥價不貲，斑希（玳瑁）裁簪制器，不在金銀珠玉之下。藏珍宜授圓輝隱士，斑希宜授點花使者。令房叔化（牡蠣），粉廁湯丸，裹護丹器，屈突通（梵響）振聲遠聞，可知佛樂。阮用光（砑光螺）運體施功，物皆滑瑩。羅幼文（珂）類乎貝孫，點綴鞍勒，粲然可觀，小有文采。叔化可豪山太守樂藏監固濟，突通可曲沃郎梵響參軍攝玉，塔金舍，用光可檢校大輝光宜充掌書記，幼文可馬衣丞。令惟爾田青（螺螄），微藏淺味，無所取材，世或烹調，以為怪品。申潔（蛙）蒼皮癮疹，矮股跳梁。江伯夷（鱁鮧）宋帝酷好，鰾則別名。屯江小尉（江犭屯），漁工得雋，亦號甘肥。田青授具體郎，申潔宜授濟饞都護行水樂令，伯夷宜授宋珍都尉南海詹事，屯江小尉宜授追風使試湯波太守。令以爾錦袍氏（鱖），骨疏肉緊，體具文章，宜授蘇腸御史仙盤遊奕使。以爾李本（鯉），三十六鱗，大烹允尚，宜授跨仙君子世美公。以爾鮮於羹（鯽），斫鱠精妙，見稱杜陵，宜授輕薄使銀絲省饜德郎。以爾楚鮮（白魚），隱釜沈糟，價傾淮甸，宜授傾淮別駕。以爾縮項仙人（鯿），鬼腹星鱗，道亨襄漢，宜授槎頭刺史。以爾食寵侯（鱘鰉），支節斑駁，標致高爽，宜授添廚太監。以爾單長福（鱓），曲直靡常，鮮載具美，宜授泥蟠掾。以爾管統（蔥管），省象菜伯，可備煎和，宜授長白侯同盤司箸局平章事。以爾備員居士（東崇），腥粗無狀，見取俗人，宜授煉身公子。以爾唐少連（崇連），池塘下格，代匱充庖，宜授保福軍節度使。令黃薦可（河魨），爾澤嫩可貴，然失於經治，敗傷厥毒，故世以醇疵隱士為爾之目，特授三德尉兼春榮小供奉，令新餐氏（鰒），爾療饑無術，清醉有材，莽新妖亂，臨盤肆餐，物以人汙，百代寧洗，爾之得氏，累有由矣，宜特補輔庖生。令蓋頑，生乎泥沙，薄有可采，宜授表堅郎。
