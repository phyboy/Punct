臣某言：臣聞虞舜之朝，九官皆讓，西漢之盛，二疏雲去。蓋上以淳風蕩俗，下以廉恥激節故也。況寵辱之際，不驚則愚；進退之間，不知則殆。
伏惟皇帝陛下德超邃古，功格上元，誕敷文教，丕變頹靡。天地日月，載惟貞明；動植翔泳，罔不鹹若。臣某席以枝蔭，階緣休運。弱齡入仕，四紀於茲，三省微躬，一何厚幸！是以每蒞一職，每徙一官，未嚐不心效權衡，操懷竹柏。雖齷齪廉謹，曾無異績；而毫釐過犯，未汙簡書。知臣在君，匪敢矜述。
自陛下嗣臨寶位，一十七年。不以疲駑，猥蒙獎拔，授以疆土，假以麾幢，入居宗廟之司，出典股肱之郡。八座之貴，臣拜者三；六條之榮，臣守其五。四開戎幕，一佐中軍。至如宮相台丞，侍臣提印，兼命稠疊，累遷頻速，光輝既極，盈滿是憂。間歲初領華州，方宣聖澤，俄以滑台選帥，非次及臣，雙旌自天，匹馬之鎮。此州當四達之地，控兩河之境，兵唯勁逸，人至凋殘。臣遠仗皇威，推誠撫眾，服勤吏事，盡瘁牧人，遂得黎庶就耕織之時，士伍知訓習之禮。此皆大化光被，臣敢貪天之功？常恐三至奪慈，孤立速謗。此臣所以怵惕惟厲，中夜以興，願披血誠，上達旒扆。伏惟陛下，少加憐察。
臣竊以酬恩徇節，心實無涯；引重致遠，力誠有極。臣先於嶺南染風毒腳氣，今年春又患發鬢，分將不起，命即阽危，幸沐亭育之恩，免從帷蓋之斃。臣年逾知命，齒發已衰，疾經沈痼，方寸頓減，久當繁劇，必慮闕遺。臣又聞制閫者以重鎮為雄，仗鉞者以專征為務。臣器幹不足以在任，方略不足以持權，何以統節制之師貞，定否臧之戎律？臣且陳力就列，訓誥攸存，審才則然，以病宜免。岩廊多士，宇宙無虞，為官擇人，皆出臣右，胡可晏安冒寵，屍素妨賢？乞降賜骸之恩，以全折足之咎。臣獲退就散秩，保養餘年；候筋力之複彊，申赴蹈而寧晚？臣於當部勸課營田，及以羨餘優恤將士等事，一一別具條奏，冀明輯睦，上副憂勤。塵黷宸嚴，冰炭交臆。無任懇切屏營之至。
諸侯力爭，乃立塚土。動眾興事，受脤攸行。同盟之君，先尊霸主，附庸之國，亦屬大邦。用鄫子於次睢，皆嗤宋主；將蹶由而釁鼓，不利楚家。此乃魯史明文，殷鑒不遠。靜思今者，元君鄫生，事有符於曩辰，何不仁之太甚！生鼻取血，誰其忍之？畜不將人，獨將何若？眷言其事，實類傷殘。告以為妖，仍將未得。況明君有道，弓矢載櫜。坐九重而納隍，恐萬姓之失所。有此殘酷，其如律何？
（得宗人掌三辰之法，以猶鬼神祇之居，辨其名物。保章不供奉職，輒事左道，人雲菜地所祀。）
三代命祀，厥有禮文；六官陳殷，匪無名秩。思不出職，舉必在公，神人之官，各恭爾位。俎豆之事，實有司存。伊彼宗人，祭於菜地，苟不失禮，夫何間言？殊季孫之見嗤，旅於岱嶽；異晉侯之有疾，不祀羽泉。今茲掌彼三辰，不修其法，紊我禋祀之道，以猶鬼神之居。祝詞爰論，名物徒辨，不以為禮，神其享諸？保章祠彼上元，習茲左道，不恕其咎，何所逭逃？
竊以敷土創於夏篇，《陳風》著於孔什，自斯已降，頗複丹青，好事相趨，時聞汗簡。是以張勃吳錄，風俗靡遺；揚雄蜀紀，山川畢載。陳留耆舊之傳，荊國歲時之書，各擅一家，鹹詳土誌。既充渠閣，亦散人間。筆削所以騰芳，記錄於焉不朽。瞻高山而仰企，紀景行而興慕。
仆幸因隨牒，謬齒周行，覽原隰之形，訪古人之跡，撰《饒州記》上下二篇。至於林苑邱園，立時為記，青溪紫府，創目亦書。撰張仁之篇，按徐湛之說。水陸體勢，習俗風謠，目擊在斯，言誠可錄。然此地居澹浦，邑帶番川，轉轂閩禺，朝宗江蠡。玉山銀嶺，連峭壁而削成；大北小南，漾碧漪而汎色。競盤螭而互峙，赴馬頰以飛湍。縣始秦年，郡開吳日。修良闡於帝籍，秀茂顯於天庭。吳芮懷忠，裂芳封而疏爵；李愔論道，應台宿以經邦。賢俊挺生，鴛鴻間出。複有證君書佐，沈宗而溯千里；忘家壯士，盡節而衛三宮。純粹曉於占天，察豐城之寶氣。妙技精於數術，審盧穴之妖氛。陳氏守節之妻，化石岩而表異；張家已亡之婦，遭劫剝以通靈。求祀神人，稱陳涉而感夢；乘煙童子，契王喬而下迎。長沙昔居，祈潤泉而必應；蜀守故宅，尋往跡而猶存。背主逆臣；茲鄉儼其墟墓；遁秦逋客，絕壁竦其孤墳。錢倉卓立於水濱，羅石列行於林畔。奇峰仙室，鏤羽駕之遺書；元洞瓊膏，溢靈津於乳竇。相思文梓之木，吐霧凝煙；丹青鬆桂之叢，連雲罩日。磊磊銀鑠，委實稅以為琛；顆顆金沙，實瑤筐而入獻。重以銅鉛間發，青碧相輝。哀鳥晨吟，驚林聲於木末；饑鼯夜嘯，和風籟於山巔。慈龜曳塗，哀猿飲澗。赬鯉戲沼，彩雉馴郊。白浪驚鷗，聲如鍾鼓。騰仙靈鶴，響葉笙簧。花間錦繡，駢羅在目。圖牒紀載，不厭其詳。洪纖並舉，而年代遷貿；宰守更利，而時事暌違。或革或沿，乍張乍弛，遇於惠化，餘頌在人，聊複片言，請從商較。
惟遠祖之明牧，彌洙泗之高風。成庠序之儀，習鄉射之禮。而枯樟再茂，遺愛可觀。瓜瓞寂寥，堦基蕪滅。末孫懷昔，惟古興嗟。宋齊已還，分符繼軌。程、柳之輩，元、徐之徒，坐嘯臥吟，褰帷代襲，或栽梧蒔竹，或結廈穿池，並記傍求，盡皆編次。人亡地在，念彼愴茲，爰暨聖朝，惟良簡帝。前中書令杜使君、中書令薛使君，屈棟幹之資，臨江湖之服，既多惠愛，金石已銘，古老傳談，豈煩載述？其在此時，略複書之，庶後披文，玩其典麗也。刺史南安縣開國男龐使君，爰自參牧，改臨此地，曾未期月，惠化已覃，黠吏畏威，豪民斂跡。偷生盜賊之伍，旬月必擒；經明行修之徒，長材鹹薦。是以味道遷善，俗詠其蘇，沐德思齊，時嗟來晚。崇庸茂績，遠襲箕裘，趙璧琬圭，曾微闕折。仁惠風化，善繼良難。其營縣廢興，各依界分。府寺回換皆悉備，其山水川源，蓋從事典。序無遺漏也，庶其觀者不出戶，而備覽土地風俗焉。
今之君侯，垂金印，結紫綬。處內則堂高數仞，侍婢娟然，衣羅紈，鳴珥環，出聲態者累百；居外則戟列重扉，介夫毅然，執弩矢，擁鈇鉞，俟指令者數千。君侯目視飛鴻，氣如橫；而貢士布衣有塵，饑僮無色。蹇驢竭蹶，而來千謁，誠誌業不怍，氣容自若。且以幹望為心，亦不能無愧。其望非望，飲醲齧肥，被鮮曳華，指捷乘駿也。所以望者，蓋砥行立名之流，非附青雲之士，焉得施於世？其愧非愧，布衣糲食，饑僮蹇驢也。所以愧者，彼何人也？予何人也？夫賈居闤廛，藏其貨物，俟有求者，雖巨人必恭然而請。賈人言其直，則高之曰：必若干乃得，求者率不能小減而市矣！及其人持物貨，曆戶而自唱曰：「某好物，某好貨。」其將市雖小兒童，則艴然視之。問其直幾何？其唱者且平其值，必愈卑之，十七八戲耳！誠金玉其物貨，祇以盜有而竊置為宜。然何以至是？彼不求此望售也。
士之幹人亦然。士非不能隱山林群麋鹿，脫俗姿態。又思孔子十曆，削逐如此，而不足以求行道。學孔子者，又安得傲然自遂，而獨善耶？亦非得已。富貴之人，能趨求貧賤之人，人必不謂假聲勢也，又不謂諂佞也，又不謂利也。貧賤之人，趨求富貴之人，而大謂之假聲勢也，中謂之諂佞也，下謂之利也。且見自書傳，稱說當時英豪智能者，或雲禮士，或雲愛客，或雲薦寵後輩。及言窮約節義者，則不過不諂於富貴，不慼於貧賤而已。
今之君侯，不惟其不禮士，不愛客，不薦寵後輩，蓋無意趨求貧賤之人。貧賤之人趨求之，往往得罪過，不一二而已。惟閣下有古英豪之氣，必能招求窮困者，大道之行，則澤布四海矣！不則雲卷一邱。閣下識某之心，非有覬於閣下，而雲雲其說，閣下且視之為何如？其禮豈不然耶？他俟盡於棨戟之前。某再拜。
（儒生溫敏歿，或有貌似敏者，而弟子共師之。縣令責其無知。）
溫敏果行育德，依仁遊藝，道鬱黃中，聲芬白賁。才充夢鳥，針左氏之膏肓；學綜成麟，傳聖人之糟粕。既而生也有涯，歲聿其逝，情殷埋玉，跡必應金。類宣父之雲亡，還思有若，同蔡邕之已歿，更重虎賁。雖其人已還，而典刑可想；或欽遺韻，用展師資。惟彰好道之誠，何寘無儀之論。縣令奉子男之秩，守韋弦之戒，非欲使提耳流訓，掣肘無譏。錯節盤根，抑亦殊道；移風易俗，何妨異代。縱有科罰，未累德音，無玷憲章，並宜告記。

彼蒼者天，禍福茫然。欲問其緣，杳漠無言。俄❥❥❥曰有後先。積善何為，報應元元。孰雲有後，❥❥❥❥❥期慶延，在於他年。
（丁能從九文六采之大，自謂成人。或責其揖讓未中禮。詞云：「周旋曲直，各有所從。」）
威儀有差，賓聘所貴，舉必執禮，是為成人。能曲直之不違，則進退而皆中。惟丁克荷前烈，紹複舊典，修上下之紀，制財用之節，不失天地之經，尚陳文采之數。此實大者，夫何間焉？同遊吉得禮之初，因於國產；類趙簡習儀之際，效彼魯侯。奉以周旋，誰敢失墮？每事皆問，無廢孔門之則；一言之請，將成晉國之風。諒詞者之有據，誠或人之妄責。
得廬江人使計吏多齎蜀物至京，分遺博士。巡使問其故，云「官長勸人，非為過也。」
經邦致理，化人成俗，率由廣學，可以移風。或美政之聿修，則善誘而為訓。眷言官長，頗謂循良，精敏其才，使乎計吏。減少府之用度，鬻賨渝之貨物，無齎刀布，行備束修。詣秦京而訪道，遺魯儒而請益。就賢體遠，既虛往而實來；閱禮敦書，果日將而月就。類朱藍而易染，非檟楚以收威，自成洙泗之風，以變廬江之俗。百年講學，諒崇化於文翁；三月舞雩，寧慚詠於宣父。巡使致詰，胡乃不經？計偕有詞，足以明道。
侯以明之，射有觀者，設中算以章物，立其賓以相儀。乙鄉黨稱賢，進退有度。將拜至而拜洗，且三讓而三揖，是欲體和容之節，知曲藝之美。匪惟訓人，抑又觀德。豈可空瞻棲鵠，未盡主皮，尚陳旅酬，必候興答。將疑飲數，故異禮容，既不爽於威儀，亦何勤於遍拜！謂之有闕，宜乎未甘。
得甲誌高潔，遂為時人所宗。有司詰之曰：「景前時以為通，而今以為介，是不恒人也。請斥之。」甲云：「景推尚自若，而論者或異。」不伏。
國著進賢之賞，人思類能之用。欽崇慰薦，敦固引繩，野無遺才，邦有大任。甲方伸己誌，將舉所知。毛玠當仁，克尊徐邈；孔融明敏，無棄禰衡。見機乃通達之人，失道為草介之士。隨乎去就，順以行藏。不會適來之時，將疑過後之行；寧問管鮑之厚，孰存莊惠之深？其餘有司，未曰知我，居然請斥，何哉失辭？
（諸畿縣置屯田，佃百姓荒地。主令複業，請自耕種，屯司不與。縣司執申：若不還他，人即卻逃。）
敬承畿縣，素匪萊田，是中邦之廬伍，為上農之井賦。日者旄頭失象，狂寇亂華，王師未赫，國人猶恐，是以苟安便地，多出近關。惜三逕之就荒，歎五溝之不樹，人迷可複，土利宜敦。等充國之大開，時欣歲足；類信臣之廣辟，每詠年豐。今乃黎庶重遷，歸還樂土，服先疇之疆畝，守故裏之鬆榆，將持襏襫，願事藨蓘。誠宜饁彼南畝，勞乎東郊。國本必於務農，人安固在循業。永言縣執，何謝屯司！
庶官司局，共為藏事，各守爾典，無廢厥職。苟政令之或乖，將會計而焉取？甲理從邦教，位列遂師，甸稍縣都，宜分地域，封疆畎畝，不奪人時。而乃闕四井之菑佘，廢五溝之種蓺。女桑不樹，見戴勝之徒飛；夫田無征，望竊脂而何啄。既莫喜於田畯，又非成於穡人。尚阻農功，孰供兵器？焉見不勞而逸，無業而居？雖有愛人之詞，難恕失官之罪！
乾象既分，蒼牙應運，三才闡位，八卦昭彰，故能道濟不通，人用無極。自茲已降，視述多家，田何傳於丁寬，京房得之焦贛。遂使異聞競起，踳駮紛多，深乖述作之由，全誤聖人之見。若使廣求文句，博引證驗，浮誕日興，華偽滋蔓，誠謂周鼠終虧於鄭璞，魚目以混於隋珠。今則但舉宏機，纂其樞要，先以王注為宗，後約孔疏為理。至於卦繇六位，並備而釋之。彖以詳略，闕而不敘。大抵舉其六卷，分為上下兩經，直以口訣為名義，決要為旨。或經象未顯，輒提緯以證文；傳疏未明，將考名以消義，遂使疑祛理悟，還希述作之功。學寡難周，恥騰波於瀚海雲爾。
南容，見《藝文志》：《五子策林》十卷，南容居首。
問：卦分江使，圖演天文，文籍於是濫觴，書契以之抽緒。皇墳帝典，述紀言以聯鑣，五傳六經，紵禮樂而齊騖。斯並懸諸日月，煥乎文章。至如諸子相騰，小說奔競，有慚屑玉之化，無異雜鉛之寶。請用於火，恐招傅奕之譏；將扇其風，複爽芟夷之義。二塗交戰，一為解環。百兩之篇，孰關其善？七分之術，孰著其能？誰求天下之書？誰決塚中之籙？識二簡者何子？觀四轍者何人？京兆耆舊之篇，起於何代？陳留神仙之傳，創自何人？誰先孝子之圖？誰首逸人之記？倘無談於雕棘，將有薦於拔茅。
對：日月經天，星辰助其明耀；江河紀地，畎澮資其廣深。俱麗於乾綱，同歸於坤軸。況六經既出，百子並騖，萬卷五車，七略四部，組織仁義，琢磨道德。雖非全璧之珍，亦是連珠之寶。當有求書之官，遠探禹穴，近聞汲塚之文，具修蠹簡。或陰陽不謬，朱紫自分。仲任叢殘之議，並非通論；稚川翡翠之喻，實得大方。豈重以芟夷，加之翦截，敢申直筆，以塞異端。則有百兩之篇，張霸所善；七分之術，京房獨精。陳農訪天下之書，荀勖決塚中之策。識二簡者束晢，觀四轍者穆王。京兆耆舊之篇，創於光武；陳留神仙之傳，起自阮蒼。劉向修孝子之圖，梁鴻首逸人之記。謹對。
法師名子成，字彥美，號妙明，京兆霸陵人也。少時為儒，壯而從釋。其性愛書史，喜翰墨，樂遊學，好著述。每與賢士大夫詩詞唱和，一聯一句，落在叢席，人多傳之。如《鸚鵡》詩云：「學得人言字字明，便能巧語為通情。不知身在樊籠裏，猶向堂前弄舌輕。」《晝寢》云：「夢魂不管書擎手，一帙南華墮枕邊。」《閒遊》云：「家家明月誰無分？處處青山我有緣。」《水心亭》云：「綠芰青荷香滿池，環亭冷浸碧琉璃。高軒矮榻無纖暑，臥看清波浴鷺鷥。」其長篇短偈，例皆如此。尤能洞明本宗佛法。予昔嚐與縣大夫張昂請注《心經》，五日而成萬二千言。辭理精當，至為不多得。又嚐綴述《本色法事文集》僅二百首，語句雄麗，旨意渾成。同袍得之，囊蓄不出，抑為艱得，無意多傳。頃以兵火之亂，匿跡山林。嚐與來客問難詰折，事盡終始，遂錄成軸，名曰《析疑論》。首之以序問，終之以會名，凡二十篇。言簡而理當，文約而義豐。涵泳六經，略備諸子。每一篇之中，其引類證斷，決析疑理甚明白。若非具三昧辯才，其孰能致於此乎？且予與妙明為不請友，其有年矣。大凡著作，不我之慳，故於敘引，毋俟召而雲。時辛卯中秋八日書。
上德願而鑄洪鍾，仙聖依而人天從。霜朝聞兮窈窕，月夜聽而舂容。蓮花生而腰淨，頂銜繞於盤龍。響上徹於天外，聲下徹於九重。庶長空於鬼獄，魔屏跡而潛蹤。
天官分政，載師任土，必均三壤，以務九農。乙則匪人，其何妄作！將有樹於田畝，誠害稼而傷農。稽諸古經，則有之矣。考以令制，誰曰其然？裏人有孚，可以受服。乙也非古，宜乎褫帶。
物有正而可尚者，其繩則直，如砥之平，如竿之植。不舒卷以隨用，終勁挺而立極。有旨哉，為天下式，且取其直也。故能為道之逆旅，為義之蘧廬，為人之端操，為政之權輿。於以方內，君子所如。木從之則正，君受之則聖。猗歟猗歟！原夫被物之際，作巧之時，運工人之手，績寒女之絲。是尋是尺，經之綸之。其為用也，不資於善結。其為興也，蓋取於無私。以之為準也，則矯枉有度；以之辨物也，乃去邪勿疑。大者遠者，念茲在茲。俾夫貪者栗栗，智者兢兢。其為舉直錯枉，當有事於從繩。
我唐禦注《孝經》，刪定月令，蓋為前儒用意，未及精研。後漢太學刊石，撰集《說文》，慮其日月浸深，轉寫訛謬。京也曆代傳授，五經為業，其於《易》道，討覈偏深，曾得王輔嗣、韓康伯手寫注定傳授真本讀誦。比校今世流行本及國學鄉貢學人等本，或將經入注，用注作經。《小象》中間以下句反居其上，爻辭注內移後義卻處於前。又兼有脫漏，兩字顛倒，謬誤增省，義理不通。今並依定本舉正其謬，仍於謬誤之處，以朱書異之。希好事君子，誌學通儒，詳而觀之。則經注通流，雅鄭不紊。都計一部中差謬處總一百三節，列為一部，具述訛舛。因目為《周易舉正》，分為上中下三卷，傳諸誌學者雲。
