海順，俗姓任氏，河東蒲阪人。少依沙門道愻出家。武德元年卒，年三十。
敢稽首大師門下，每欲理靜攝心，山泉畢誌。但以無明大夜，非慧炬不輝，故棲寄法筵，聽覽元旨。至於人物聚集，頗勞低仰。況乃大限百年，小期一念。儻從風燭，前路奚憑？所以策駑駘之疲，想千里之遠。定門元妙，輒希趣入。逆其不逮，益用盤桓。伏願開含養之懷，退人以禮。
我欲偃文修武，身死名存，研石通道，祈井流泉。君肝在內，我身處邊。荊軻拔劍，毛遂捧盤。不為則已，為則不然。將恐兩虎共鬥，勢不俱全，永存今好，長絕來怨。是以返跡荒逕，息影柴門。
我欲刺股錐刃，懸頭屋梁，書臨雪影，牒映螢光。一朝鵬舉，萬里鸞翔。縱任才辯，遊說君王。高車反邑，衣錦還鄉。將恐鳥殘以羽，蘭折由芳。籠餐詎貴，鉤餌難嚐。是以高巢林藪，深穴池塘。
我欲衒才鬻德，入市趨朝。四眾瞻仰，三槐附交。標形引勢，身達名超。箱盈綺服，廚富甘肴。諷揚弦管，詠美歌謠。將恐塵棲弱草，露宿危條。無過日旦，靡越風朝。是以還傷樂淺，非惟苦遙。
法琳，俗姓陳氏。潁川人。寓居襄陽，出家荊州青溪玉泉寺。隋季入關，住京師濟法寺。武德二年上《破邪論》，以語涉謗訕下獄。後徙益部，行至百牢關菩提寺卒。年六十九。
緬以八樹韜光，兩河晦跡。匿王戀仰，鑄鑞而寫全身；迦帝翹誠，鎔金而圖真相。乃洎乎青睛南度，白馬東翻。像教鬱興，靈儀遍跱。於是儼神姿以登鬆舟，屈聖體而施明珠。光烈張橋，色流滬瀆。示佩日於漢後，感揮毫於晉君。或顧步而躡萬山，乍徘徊而遊夢渚。禎祥嘉瑞，兆自由來。未有刺縷圖真，援空範狀。
我大唐皇帝曩植四宏，夙資五德。神功邁於軒昊，至治美於成康。仁動上元，力侔大造。慶雲垂彩，金鏡含七曜之輝；瑞鳥呈祥，玉燭和四時之氣。素發文身之長，俱請命於王庭；穿胸儋耳之酋，共獻琛於魏闕。加以留心八正，篤意五乘。廣運檀那，聿修淨業。永言善逝，冥漠何追。爰敕上宮，式摹遺景，奉造釋迦繡像一幀，並菩薩聖僧、金剛師子，備摛仙藻，殫諸神變。六文雜遝，五色相宣。寫滿月於雙針，讬修楊於素手，妍逾蜀錦，麗越燕緹。紛綸含七曜之光，布列九華之彩。日輪吐焰，藹袁宏之絲；蓮目凝輝，發秦姬之縷。隋侯百里之珠，慚斯百福；子羽千金之璧，愧彼千輪。華蓋陸離，看疑湧出；雲衣搖曳，望似飛來。何但思極回腸，抑亦巧窮元妙。以今歲在庚寅，月居太簇。三元啟候之節，四始交泰之辰。乃降綸言，於勝光伽藍，設齋慶像。四十九僧，三七行道。大秦紅粟，備香積之餐；周穆金膏，陳梵王之供。四等福田，生生具足；六因善報，世世莊嚴。劫石碎而寶曆長存，芥城空而皇基永固。不勝慶悅，輒迺頌云：
於鑠上帝，天策我君。乃神乃聖，允武允文。就之如日，望之如雲。禎符輝煥，美氣氤氳。光宅天下，攸敘彝倫。體道回向，式建福田。針裁赤果，縷制青蓮。文含綺爛，彩奪霞然。華疑迥發，蓋似空懸。方諸湧地，邁彼騰天。歲在提格，時旅青陽。奉遵徽命，爰崇道場。十科星聚，八座霞張。風回雅梵，殿鬱名香。鴻基盛業，永永無疆。
緬尋曠古，逖聽元皇。時因作訓，用智垂芳。祈恩望秩，報德蒸嚐。唯崇小祀，焉間大方。未宏三教，但佩九章。膺期撥亂，粵我聖唐。明達因果，端拱文昌。化侔十號，仁深百王。律中仲月，時登少陽。下憐蠢蠢，上答蒼蒼。式陳金闕，爰開道場。日宮照曜，星台焜煌。空懸珠影，焰動輪光。雲披玉宇，煙散名香。供疑飛下，聲含鳳鏘。麒麟表瑞，甘露呈祥。功隨劫遠，德共天長。恩霑有際，澤被無疆。命同元始，體類金剛。鴻基永永，降福穰穰。
濟法寺釋法琳致書尚書右仆射蔡國公足下：法琳草衣野客，木食山人。尢類曲針，誠同腐芥。不被知於當世，合緘口以終身。既德愧內充，譽慚外滿，非唯孤負慧遠，實亦帶累道安。是以畢誌青溪，歸心紫蓋，覆船岩下，永味經書。鬼穀池前，長觀魚鳥。豈謂複辭林藪，更入囂塵。久客秦川，俄離楚塞。萍流八水，葉墜三陽。口腹之弊已淹，仲叔之情何寄？臥靈台而起起恨，遊白社而興嗟。南巢之戀倍增，北風之悲逾切。居生壈坎，稟命邅。空詠《七哀》，徒吟《九歎》。撫躬吊影，運也如何。加以病在膏肓，風纏腠理。累年將息，未覺有瘳。至於照雪聚螢，筋力已謝。九流七略，難甚緣山，萬卷百家，遝猶行海。
前因傅子，聊貢斐然，仍以未竭邪源，今者重修辨正。頗為經書罕備，史籍靡充。雖罄短懷，罔知克就。仰惟仆射公運籌策之才，居阿衡之任。知人之器，遠邁山濤；接士之心，還方趙武。風姿爽朗，識度含宏。既握靈蛇之珠，爰佩荊山之玉。所以弼諧庶績，燮理文昌，德鏡搢紳，譽形朝野。加以門稱筆海，世號儒宗，不忘素昔之懷，曲賜憂憐之訪。寒灰更暖，朽木翻榮。昔王粲閱書，取資蔡氏；相如達賦，必賴楊侯。意者但是諸子雜書，及晉宋已來內外文集，與釋典有相關涉處，悉願披覽。謹以別錄仰呈，特希恩許。輕陳所請，悚息何言。邪見信心，古來共有。善人惡黨，今日寧無？前以傅子諂言，略呈小論，既蒙上達，複荷褒揚。戢在中心，但知慚德。昔《三都賦》未值張華，無人見賞；今《破邪論》不逢君子，誰肯為珍？比者海內諸州，四方道俗，流通抄寫，讚詠成音。回邪見之心，發愚人之善者，豈非明公之力也。必能利物，薄有冥功。仰用莊嚴。並將回向耳！請公為宏護檀越。
近覽所報辛中舍《析疑論》，詞義包舉，比喻超絕。璨璀眩離朱之目，鏗鏘駭師曠之耳。固以妙盡寰中，事殫辯囿。譬玉衡之齊七政，猶溟海之統百川。煥煥乎！巍巍乎！言過視聽之外，理出思議之表。足可杜諸見之門，開得意之路者也。至如住無所住，兼修之義在焉。為無不為，齊應之功宏矣！將令守雌厚顏，獨善容。乃理異之顯哉，豈元同之可得？夫立像以表意，得意則像忘。若忘其所忘，則彼此之情斯泯；非忘其不忘，而小大之殊有異。是知日月既出，無用爝火之光；時雨既降，何煩浸灌之澤。故雲彼此可忘，非無此也。故吾去也，因故去而辯無常；新吾來也，藉新來以談緣起。非新非故，熏修之義莫成；無繕無克，美惡之功孰著？蓋以生滅破彼斷常之迷，寄因果示其中觀之路。斷常見息，則弱喪同歸；中觀理融，則真如自顯。或談業理，以明熏習。乍開報分，以釋自然。意出情端，旨超文外。報分有在，鳧鶴自忘其短長；業理相因，草蜂各任其飛化。可謂於無名相中，假名相說。體真會俗，豈不然歟？
詳中舍天挺之才，未等若人盡理之說。子期有慚於喪偶，顏生有愧其坐忘。可以息去取之兩端，泯顛沛之一致。楚既得之，齊亦未為失也。法師博物不群，智思無限，當今獨步，即日梁棟，既為眾所知識，實亦名稱普聞。加以累謁金門，頻登上席，扇元風於鶴籥，振法鼓於龍樓。七貴挹其波瀾，五師推其神雋。既聳垂天之翼，又縱橫海之鱗。支遁之匹王何，寧堪並駕；帛祖之方嵇阮，未足連衡。用古儔今，君之有矣！
琳謝病南山，棲心幽穀。非出非處，蕩慮於風雲；無見無聞，寄情於泉石。偶觀名作，實遣繁憂；乍覽瓊章，用祛痼疾。徘徊吟諷，循環卷舒，蘊蓄懷袖之中，不覺紙勞字故。略申片意，謹此白書。
法琳啟：緬尋三元五運之肇，天皇人帝之興，龜圖鳥策之文，金版玉笥之典，六衡九光之度，百家萬卷之書，莫不導人倫信義之風，述勳華周孔之教。統其要也，未達生死之源；陳其理也，不出有無之域。豈若五分法身，三明種智。湛然常樂，何變何遷；邈矣真如，非生非滅。而能道資萬有，慈被百靈，啟解脫彼岸之津，開究竟無為之府，拔群生於見海之外，救諸子於火宅之中。但化隔蔥河，千有餘載；教流漢土，六百許年。龕塔相望，禪人接踵。所以道安登秦帝之輦，僧會上吳主之車。高座法師，能陳八正；浮圖和尚，巧說五乘。化洽九州，福霑三世。其為利物，此之謂歟？有隋褫運，戎馬生郊，災起四凶，毒流百姓。慧燈既隱，法雨將收。賴我大唐上應乾心，下協黎庶，補天以麗三象，紐地以安五嶽，生民蒙再造這恩，釋門荷中興之賜。方欣六茲五帝，四彼三皇，反淳樸之風，行無為之化。
竊見傅奕所上誹毀之事，在司既不施行。奕乃公然遠近流布，人間酒席，競為戲談。有累清風，實穢華俗。長物邪，見損國福，理不可也。
伏惟殿下往藉三多，久資十善，赴蒼生之望，膺大寶之期，道葉隆平，德光副後。發洊雷之響，則蟄戶俱開；啟明離之輝，則幽衢並鏡。赫矣允矣，難得名矣。固以漢光重世，周卜永年。複能降意福田，回情勝境，津梁在念，牆塹為心。伏願折邪見，幢然正法炬。像化被寄，深幸茲乎。不任憤懣惄焉之誌，謹上《破邪論》一卷。塵黷威嚴，伏增悚息。謹啟。武德四年九月十二日啟。
沙門法琳等啟：琳聞情切者其聲必哀，理正者其言必直，是以窮子念達其言，勞人願歌其事。何者？竊見大業末年，天下喪亂。二儀黲黷，四海沸騰，波震塵飛，邱焚原燎，五馬絕浮江之路，七重有平壘之歌。烽燧時警，羽檄競馳，關塞多虞，刁鬥不息。道消德亂，運盡數窮，轉輸實繁，頭會箕斂。積屍如莽，流血為川，人不聊生，物亦勞止，控告無所，投骸莫從。百姓苦其倒懸，萬物困其無主，豈徒法輪絕響，正教陵夷？聖上興吊俗之心，百姓順昊天之命，爰舉義旗，平一區宇。當時道俗蒙賴，華戎胥悅。於是葉天地而通八風，測陰陽而調四序，和邦國，序人倫，功蓋補天，神侔立極。降雲雨而生育，開日月以照臨；發之以聲明，紀之以文物，恩霑行葦，施洽蟲魚。方欲重述九疇，再敷五教，興石渠之學，布庠序之風，遠紹軒羲，近同文景，功業永隆，不知手之舞之，足之蹈之者矣。
竊見傅奕所上之事，披覽未遍，五內分崩；尋讀始周，六情破裂。嗚呼！邪言惑正，魔辯逼真，猶未足聞諸下愚，況欲上幹天聽！但奕職居時要，物望所知，何容不近人情，無辜起惡？然其文言淺陋，事理不詳，辱先王之典謨，傷人倫之風軌。何者？夫人不言，言必有中。夫子曰：「一言合理，則天下歸之；一事乖常，則妻子背叛。」觀奕所上之事，括其大都，窮其始末，乃罔冒闕庭處多，毀辱聖人甚切。如奕此意，本欲因茲自媒，苟求進達，實未能益國利人，竟是或弄朝野。然陛下應天順時，握圖受籙，赴萬國之心，當一人之慶，扶危救世之力，夷凶靖難之功，固以威蓋前王，聲高往帝。爰複存心三寶，留意福田，預是出家之人，莫不感戴天澤。但由僧等不能遵奉戒行，求報國恩。無識之徒，非違造罪，致令傅奕，陳此惡言，擗踴痛心，投骸無地。然僧尼有罪，甘受極刑。恨奕輕辱聖人，言詞切害，深恐邪見之者，因此行非。
按《春秋》，魯莊公七年夏四月，恒星不見，夜明如日，即佛生時之瑞應也。然佛有真應二身，權實兩智，三明八解，五眼六通，神曰不可思議，法號心行處滅。其道也，運眾聖於泥洹；其力也，接下凡於苦海。自後漢明帝永平三年，夢見金人已來，像教東流，靈瑞非一，具在漢、魏諸史。姚、石等書。至如道安、道昱之輩，圖澄、羅什之流，並有高行深解，當世名僧，盡被君王識知，貴勝崇重。自五百餘年已來，寺塔遍於九州，僧尼溢於三輔。並由時君敬信，朝野歸心，像教興行，於今不絕者，實荷人主之力也。世間君臣父子，猶謂恩澤難酬，昊天不報，況佛是眾生出世慈父，又為凡聖良醫，欲抑而挫之，罪而辱之，不可得也。仰尋如來智出有心，豈三皇能測；力包造化，非二儀可方。《列子》云：「昔商太宰嚭問孔子曰：‘夫子聖人歟？’孔子對曰：‘邱博識強記，非聖人也。’又問：‘三王聖人歟？’對曰：‘三王善用智勇，聖非邱所知。’又問：‘五帝聖人歟？’對曰：‘五帝善用仁信，聖亦非邱所知。’又問：‘三皇聖人歟？’對曰：‘三皇善用時政，聖亦非邱所知。’太宰大駭曰：‘然則孰為聖人乎？’夫子動容有間曰：‘西方之人有聖者焉。不治而不亂，不言而自信，不化而自行。蕩蕩乎民無能名焉。’」若三王五帝必是大聖，孔子豈容隱而不說？便有匿聖之愆。以此較量，推佛為大聖也。《老子西昇經》云：「吾師化遊天竺，善入泥洹。」《符子》云： 「老氏之師名釋迦文」，直就孔老經書師敬佛處，文證不少，豈奕一人所能謗讟？
昔公孫龍著《堅白論》，罪三王，非五帝，至今讀之，人猶切齒。以為前鑒，良可悲夫！主上至聖欽明，方欲放馬休牛，式閭封墓，興皇王之風，開佛老之化；狂簡之說，尤可焚之。若言帝王無佛則大治年長，有佛則虐政祚短者，按堯舜獨治，不及子孫，夏商周秦，王政數改。蕭牆內起，逆亂相尋，爾時無佛，何因運短？但琳豫居堯世，日用莫知，在外見不便事，恐蕃國遠聞，謂華夏無識。夫子曰：「言滿天下無口過，行滿天無怨惡，言之者欲使無罪，聞之者足以自誡。」傅奕出言不遜，聞者悉驚，有穢國風，特損華俗。謹錄丹款，冒以啟聞。伏惟大王殿下天挺英靈，自然岐嶷，風神穎越，器局含弘。好善為樂，邁彼東平，溫易自歡，更方西楚。加以阿衡百揆，式序六條，德既搴帷，仁兼裂網。開康莊之第，坐荀卿之賓，起修竹之園，宴文雅之客。莫不詩極緣情，而賦窮體物，信可譽形朝野，美貫前英者焉。但琳等內顧闕如，方圓寡用。念傅奕下愚之甚，愧凡僧禿丁之嗬，惡之極也，罪莫大焉。自尊盧赫胥已來，天地開辟之後，未有如奕之狂悖也。不任斷骨痛心之至，謹錄奕害事，輒述鄙詞，件答如左。塵黷威嚴，伏增殞絕。謹啟。
《寶星經》，梵本三千餘偈，如來初證覺道，度目連身子，及降伏魔王，護持國土，說此經也。自像化東漸，綿曆歲時。三輪八藏之文，四樹五乘之旨，顯神光於石室，流梵響於清台。雖鞮譯相尋，尚多疑闕。我大唐皇帝迺聖迺神，允文允武。乘機撫運，拯溺救焚。反上皇之風，行不言之化。去泰去甚，既揜頓於八紘；無事無為，乃朝宗於萬國。瀚海天山之地，盡入提封；龍庭鳳穴之鄉，鹹霑聲教。仁逾解網，治踵結繩。大德閑閑，外齊八則；小心翼翼，內整四儀。臨赤縣而溢慈悲，寄元扈而敷宏誓。每以諸有非樂，物我俱空。眷言真要，無過釋典。
有中天竺國三藏法師波頗，唐言光智，誓傳法化，不憚艱危，遠涉蔥河，來遊震旦。經塗所亙，四萬餘裏。以貞觀元年景戌，洎於京輦，既登上席，爰懋錦衣。有詔所司，搜揚碩德兼閑三教備舉十科者一十九人，於大興善寺請波頗三藏法師相對翻譯，沙門慧淨等證義，沙門元謩等譯語，沙門慧明、法琳等執筆。承旨殷勤詳覈，審名定義，具意成文。起貞觀二年三月，訖四年四月，凡十一卷十三品。用紙一百三十幅，總六萬三千八百八十二言。
《般若燈論》者，一名《中論》，本有五百偈，龍樹菩薩之所作也。借燈為名者，無分別智有寂照之功也。舉中標目者，鑒亡緣觀等離二邊也。然則燈本無心，智也亡照，法性平等，中義在斯。故寄論以明之也。若夫尋詮滯旨，執俗迷真，顛沛斷常之間，造次有無之內，守名喪實，攀葉亡根者，豈欲爾哉？蓋有由矣！請試陳之。若乃構分別之因，招虛妄之果，惑業熏其內識，惡友結其外緣，致令慢聳崇山，見深滄海。恚火難觸，詞鋒罕當，聞說有而快心，聽談空而超謗。六種偏執，各謂非偏；五百論師，爭興異論。或將邪亂正，或以偽齊真，識以悟而翻迷，教雖通而更壅，可謂捐珠玩石，棄寶負薪，觀畫怖龍，尋跡怯象。愛好如此，良可悲夫！
龍樹菩薩，救世挺生。訶嗜欲而發心，閱深經而自鄙。蒙獨尊之懸記，然法炬於閻浮。且其地越初依，功超伏位。既窮一實，且究二能。佩兩印而定百家，混三空而齊萬物。點塵劫數，曆試諸難，悼彼群迷，故作斯論。文元旨妙，破巧申工，被之鈍根，多生怯退。有分別明菩薩者，大乘法將，體道居衷，遐覽真言，為其釋論。開秘密藏，賜如意珠，略廣相成，師資互顯。至若自乘異執，鬱起千端，外道殊計，紛然萬緒。驢乘競馳於駕駟，螢火爭耀於龍燭，莫不標其品類，顯厥師宗。玉石既分，元黃亦判。西域染翰，乃有數家，考實析微，此為精詣。若含通本末，有六千偈，梵文如此，翻則減之。我皇帝神道邁於羲農，陶鑄侔於造化。包六合而貫三才，攝四生而宏十善。崇本息末，無為太平；守母存子，不言而治。偏複留心釋典，遐想至真。以為聖教東流，年淹數百，而億象所負，闕者猶多，希聞未聞，勞於寤寐。
中天竺國三藏法師波頗蜜多羅，唐言朋友，學兼半滿，博綜群詮，喪我怡神，搜元養性，遊方在念，利物為懷。故能附筏傳身，舉煙召伴，冒冰霜而越蔥嶺，犯風熱而度沙河。時積五年，塗經四萬，以大唐貞觀元年歲次娵訾十一月二十日，頂戴梵文，至止京輦。昔秦徵童壽，苦用戎兵，漢請摩騰，遠勞蕃使。詎可方茲感應，道契冥符。家國休祥，德人爰降，有司奏見，殊悅帝心。其年有敕安置大興善寺，仍請譯出《寶星經》一部。四年六月，移住勝光，乃召義學沙門慧乘、慧朗、法常、曇藏、智首、慧明、道嶽、僧、僧珍、智解、文順、法琳、靈佳、慧賾、慧淨等，傳譯沙門元謨僧伽及三藏同學崛多律師等，同作證明，對翻此論。尚書左仆射邠國公房元齡、太子詹事杜正倫、禮部尚書趙郡王李孝恭等，並是翊聖賢臣，佐時匡濟，盡忠貞而事主，外形骸以求法。自聖君肇慮，竟此宏宣。利深益厚，實資開發。鑒譯敕使右光祿大夫太府卿蘭陵蕭璟，信根篤始，慧力要終。寂慮尋真，虛心慕道，讚揚影響，勸助無輟。其諸德僧，夙興匪懈。研覈幽旨，去華存實，目擊則欣其會理，函丈則究其是非，文雖定而覆詳，義乃明而重審。歲次壽星十月十七日，檢勘畢了。其為論也，觀明中道，而存中矣。觀空顯第一，而得一乘空。然則司南之車，本示迷者；照膽之鏡，為鑒邪人。無邪則鏡無所施，不迷則車不為用。斯論被申，其由此矣。雖複斥內遮外，盡妄窮真，而存乎妙存，破如可破。蕩蕩焉，恢恢焉，迎之靡測其源，順之罔知其末。信是瑩心神之砥礪，越溟險之舟輿，駭昏識之雷霆，照幽塗之日月者矣。此土先有《中論》四卷本偈，大同賓頭盧伽為其注解。晦其部執，學者昧焉。此論既興，可為明鏡。庶悟元君子。詳而味之也。
夫禮懺法，世雖同效，事儀運想，多不周旋。或粗讀懺文，半不通利。或推力前拒，理觀一無。效精進之風，闕入門之緒。故言勤修苦行，非涅槃因。但禮念軌儀，文非不委。以散情昏重，想運難成。予因天台，再有詳補。撮覽樞總，使隨言作念，隨念成想，一一瞻視，如對目前。庶時刻不虛，事法成辦。依本文總曆十法，結要事理。
有黃巾李仲卿，學謝管窺，智慚信度，矜白鳥之翼，望駭嵩華；負爝火之光，爭輝日月。乃作《十異》《九迷》，貶量至聖。餘慨其無識，念彼何辜，聊為《十喻》曉之，《九箴》誡之，用指諸掌，庶明達君子，詳茲而改正焉。
有考古通人，與占衡君子，觀李卿誹毀之論，閱開士辯正之談，詳而議之，發憤興歎，欲使邪正異轍，真偽分流，定其是非，以明得失，冀後進者，永無疑焉。通人曰：「餘觀造化，本乎陰陽。物類所生，起乎天地。曆三古之世，尋五聖之文，不見天尊之神，亦無大道之像。按《靈寶九天生神章》云：‘氣清高澄，積陽成天；氣結凝滓，積滯成地。人生也，皆由三元養育，九氣結形，然後生也。是知陰陽者，人之本也；天地者，物之根也。根本是氣，無別道神。’」君子曰： 「道士《大霄隱書》《無上真書》等云：‘無上大道君治在五十五重無極大羅天中，玉京之上。七寶元台，金床玉幾。仙童玉女之所侍衛，住在三十二天三界之外。’按《神仙五嶽圖》云：‘大道天尊治太元之都，玉光之州，金真之郡，天保之縣，元明之鄉，定誌之裏，災所不及。’《靈書經》云：‘大羅是五億五萬五千五百五十五重天之上天也。’《五嶽圖》云：‘都者睹也。太上大道，道中之道。伸明君最守靜，居太元之都。’《諸天內音》云：‘天與諸仙鳴樓都之鼓，朝晏玉京，以樂道君。’推此謬談，則道君是天之神明。既屬州縣，則天尊複是天之民伍，如佛家經論三界之外，名出生死，無分段之形；離色心境，何得更有寶台玉山、州郡鄉裏？虛妄之甚，轉複難矜。但道家偽說，無跡可觀，習俗生常，為日已久，眾邪競敘，至有不同。如欲正名，理須詳悉。今略出緣起，隨而判之。按《周禮》：自堯已前，未有郡縣。舜巡五嶽，始見州名；《尚書·禹貢》，方陳州號。春秋之時，縣大郡小，以郡屬縣；漢高已來，以縣屬郡。典誥所明，九州禹跡，百郡秦並是也。縱有道在天上，猶應觸事無為，何因戶屬鄉居，與凡不異？既有州縣，即有官民，州牧郡守，姓何名何？鄉長裏司，誰子誰弟？並是管學道士，無識黃巾，不悉古今，未窺經史，人間置立州縣，亦言天上與世符同，保偽為真，良可羞恥！其根脈本末，並如《笑道論》中委出也。
通人曰：「莊周云：‘察其始而無生也。非徒無生，而本無形；非徒無形，而本無氣；恍惚之間，變而有氣；氣變而有形，形變而有生。’人之生也氣之聚，聚則為生，散則為死，故曰‘有’。‘有無相生也，萬物一也’。何謂‘一’也？天下一氣也。推此而談，無別有道高，處大羅獨稱尊貴。」
君子曰：「《陽氣黃精經》云：‘流丹九轉，結氣成精，精化成神，神變成人。陽氣赤名曰，元丹陰氣黃，名曰黃精，陰陽交合，二氣降精，精化為神；精神凝結，上於九天；九天之氣，下於丹田，與神合凝，臨於命門，要須九過，是為九丹。上化下凝，以成於人。’不雲別有道神，能宰萬物，使之生也。」
通人云：「古來名儒及河上公解《五千文》，視之不見名曰‘夷’，夷者精也；聽之不聞名曰‘希’，希者神也；搏之不得名曰‘微’，微者氣也；是謂無狀之狀，無物之象。故知氣體眇莽，所以迎之不見其首；氣形清虛，故雲隨之不見其後。此則敘道之本，從氣而生。所以《上清經》云：‘吾生眇莽之中，其幽幽冥冥；幽冥之中，生乎空同；空同之內，生於太元；太元變化，三氣明焉。一氣青，一氣白，一氣黃。故雲一生二，二生三。’按《生神章》云：‘老子以元始三氣，合而為一。是至人法體，精是精靈，神是變化，氣是氣象。’如陸簡寂、臧矜、顧歡、孟智周等《老子義》云：‘合此三乘，以成聖體。’又云：‘自然為通相之體，三氣為別相之體。’檢道所宗，以氣為本。考三氣之內，有色有心；既為色心所成，未免生死之患，何得稱常？」
君子曰：「原道所先，以氣為體。何以明之？按《養生服氣經》云：‘道者氣也。保氣則得道，得道則長存。神者精也。保精則神明，神明則長生。精者血脈之川流，守骨之靈神。精去則骨枯，骨枯則死矣！故莊周云：吹欨呼吸，吐故納新。彭祖修之，以得壽考。’校此而言，能養和氣，以致長生，謂得道也。」
通人曰：「縱使有道，不能自生，從自然出。道本自然，則道有所待；既因他有，即是無常。故老子云：‘人法地，地法天，天法道，道法自然。’王弼之言天地王道，立不相違，故稱法也。自然無稱窮極之詞，道是智慧靈和之號，用智不及無智，有形不及無形，道是有義，不及自然之無義也。」
君子曰：「《易·乾鑿度》云：‘昔燧人氏仰觀鬥極，以定方名；庖犧因之而畫八卦；黃帝受命，使大撓造甲子，容成次曆數，五行九宮之說，自此而興。’故《說卦》云：‘陽數九者，立天之道，曰陰與陽，陰二陽一，則天有三焉。立地之道，曰柔與剛，剛二柔一，則地亦有三。立人之道，曰仁與義，義二仁一，則人亦有三。三三合九，陰陽相包，以成萬物。’不聞別有道神，處太元都，坐高蓋天，上羅三清，下包三界，居七英之房，出九宮之上，行神布氣，造作萬物，豈非惑亂，陷墜人間耶？校功則業殊，比跡則事異，沙門旌德而靡違，道士言行而多過。立不利之遐跡，逮不朽之元猷，洋洋乎弗可尚也，其唯釋教歟？豈以坳塘小水，匹馮夷大波者哉！非所類矣。」
有李遠問舍人者：曾讀斯論，意所未詳，便以示沙門法琳，請更廣其義類。琳乃答曰：「蒙示辛氏與淨法師《齊物論大約》兩問，詞旨宏贍，理致幽絕。既開義府，特曜文鋒。舉佛姓平等之談，別群生各解之說，陳彼此之兩難，辨元同之一門。非夫契彼寰中，孰能震斯高論？美則美矣，疑頗疑焉。何者？尋上皇朝徹，始流先覺之名；法王應物，爰標佛陀之號。智慧者，蓋分別之小術；般若者，乃無智之大宗。分別緣起，所以強稱先覺；無知性寂，於是假謂佛陀。分別既於外有數，無知則於內無心。於外有數，分別之見不亡；於內無心，誘引之功莫匱。甚秋毫之方巨嶽，逾尺鷃之比大鵬，不可同年而語矣。莊生云：‘吾亡是非，不亡彼此。’庸詎然乎？所以小智不及大智，小年不及大年。惟彭祖之特聞，非眾人之所逮也。況三世之理不差，二諦之門可驗，是以聖立因果，凡夫有得聖之期；道稱自然，學者無成道之望。從微至著，憑繕克而方研；乘因趣果，藉熏修而始見。彼既知而故問，餘亦述而略答。詳夫一音普被，弱喪由是同歸，四智廣覃，真如以之自顯。自顯也者，唯微唯彰；同歸也者，孰來孰去。蓋知隨業受報，二鳥不嫌其短長；因濕致生，兩蟲無擇於飛化。不存待與無待，明即待之非待矣。請試論之。
昔闞澤有言：‘孔老法天，諸天法佛。’洪範九疇，承天制用；上方十善，奉佛慈風。若將孔老，以匹聖尊，可謂子貢賢於仲尼，跛鱉陵於駿驥。欲觀渤澥，更保涓流，何異蔽目而視毛端，卻行以求前路！非所應也。且王導、周顗，宰輔之冠蓋。王蒙、謝尚，人倫之羽儀。次則郗超、王謐、劉璆、謝容等，並江左英彥，七十餘人。皆學綜九流，才映千古，鹹言性靈真要，可以持身濟俗者，莫過於釋氏之教。及宋文帝與何尚之、王元保等，亦有此談。如其宇內並遵斯教，吾當坐致太平矣。尚之又云：‘十善暢則人天興，五戒行則鬼畜絕。’其實濟世之元範，豈造次而可論乎？中舍學富才高，文華理切，秦懸一字，蜀掛千金。法琳徒礪鉛刀，何以當茲奇麗也？不量管見，輕陳鄙俚，敢此有酬，示麻續組耳。」李舍人得琳重釋，渙然神解，重疑頓消，仍以斯論，廣於視聽，故得二文雙顯，各其誌乎。
琳聞至道絕言，豈九流能辨；法身無像，非《十翼》所詮。但四趣茫茫，飄淪欲海；三界蠢蠢，顛墜邪山。諸子迷以自焚，凡夫溺而不出，大聖為之興世，至人所以降靈，遂開解脫之門，示以安穩之路。於是天竺王種，辭恩愛而出家；東夏貴遊，厭榮華而入道。誓出二種生死，誌求一妙涅槃，宏善以報四恩，立德以資三有，此其利益也。毀形以成其誌，故棄須發美容；變俗以會其道，故去君臣華服。雖形闕奉親，而內懷其孝；禮乖事主，而心戢其恩。澤被怨親，以成大順；福霑幽顯，豈拘小違？上智之人，依佛語故為益；下凡之類，虧聖教故為損。懲惡則濫者自新，進善則通人感化，此其大略也。而傅氏所奏，在司既不施行，乃多寫表狀，公然遠近流布。京室閭裏，鹹傳禿丁之誚；劇設席上，昌言胡鬼之謠。佛日翳而不明，僧威阻而無力。於時達量道俗，動毫成論者非一，各疏佛理，曲陳邪正。皆是奕之所廢，豈得引廢成興！雖曰「破邪」，終歸邪破。
智實，俗姓邵氏，雍州萬年人。年十一出家京師大總持寺。武德七年，薛舉東逼。僧法雅奏請京師翹勇僧千人充軍伍，實致書止之。雅不從，實乃毆雅。事聞，敕令還俗。後雅被誅，復敕出家。卒年三十八。
法常等言：年迫桑榆，始逢太平之世；貌同蒲柳，方值聖明之君。竊聞父有諍子，君有諍臣。法常等雖豫出家，仍在臣子之例。有犯無隱，敢不陳之？伏見詔書，國家本係，出自柱下，尊祖之風，形於前典。頒告天下，無得而稱。令道士等處僧之上，奉以周旋。豈敢拒詔？尋老君垂範，治國治家，所佩服章，亦無改異。不立觀宇，不領門徒，處柱下以全真，隱龍德而養性。智者見之謂之智，愚者見之謂之愚，非魯司寇，莫之能識。今之道士，不遵其法，所著衣服，並是黃巾之餘，本非老君之裔。行三張之穢術，棄五千之妙門，反同張禹，漫行章句。從漢魏已來，常以鬼道化於浮俗，妄托老君之後，實是左道之苗，若位在僧尼之上，誠恐真偽同流，有損國化。如不陳奏，何以表臣子之忠情？謹錄道經及漢魏諸史佛先道後之事，如別所陳。伏願天慈，曲垂聽覽。
沈俗僧智實白：實懷橘之歲，涉清信之名；采李之年，染息慈之位。雖淺智褊能，然敢希先達。竊見化度寺僧法雅，善因曩世，受果今生。如安上之遊秦，似遠公之入晉。理應守護鵝之行，持結草之心，思報皇王之恩，奉酬覆載之德。乃於支提靜院，但為宰殺之坊；精舍林中，鎮作妻孥之室。脫千僧之服，四海愴動地之悲；謗七佛之經，萬國嗟訴天之怨。自漢明感夢，摩騰入洛已來，無所名人，頗曾聞也。皇帝受禪，撫育萬方，欲使王道惟清，法海無穢。公策名奉節，許道亡身，除甘蔗之災，拔空腹之樹。使禪林鬱映，慧苑扶疏，茂實家聲，震於邦國。寧可忍斯邪佞，乃捧缽於祗洹；棄我貞廉，絕經行於靈塔。龍門深濬，奉見無由。天意高懸，流問何日？惟公鑒同水鏡，智察幽微。仰願拯驚翼於華箱，濟涸鱗於窮轍。輕以幹陳，但增悚懼。
與子同生像季，共屬陵遲。悲六道之紛然，湣四生之未悟。子每遊鳳闕，恒遇龍顏。理應灑甘露於帝心，蔭慈雲於含識。何乃起善星之惡見，鼓調達之惡心？令善響沒於當時，鬼跡播揚於後代？豈不以朝含安忍，省納芻蕘？恣此愚情，述斯頑見。嗟子可悲，實傷其類。且自多羅既斷，終不更生；析石已分，義無還合，急持衣缽，早出伽藍，使清濁異流，蘭艾殊列，則使群臣息於譏論，梵誌寂於謗聲，定水噎而更通，慧燈晦而還照。此言至矣，想見如流。
