元奘，本名禕，俗姓陳氏，洛陽緱氏人。出家東都淨土寺，後住長安莊嚴寺。貞觀三年往西域，十九年齋經像還京師。敕住大慈恩寺。麟德元年卒，年六十五。
沙門玄奘言，奘聞馬融該贍，鄭玄就扶風之師；伏生明敏，晁錯躬濟南之學。是知儒林近術，古人猶且遠求，況諸佛處物之元蹤，三藏解纏之妙說，敢憚途遙，而無尋慕者也。玄奘往以佛興西域，遺教東傳。然則勝典雖來，而圓宗尚闕，常思訪學，無顧身命，遂以貞觀三年四月，冒越憲章，私往天竺。踐流沙之浩浩，陟雪嶺之巍巍，鐵門巉嶮之塗，熱海波濤之路。始自長安神邑，終於王舍新城，中間所經，五萬餘里。雖風俗千別，艱危萬重，而憑恃天威，所至無鯁，仍蒙厚禮，身不苦辛，心願獲從，遂得觀耆闍崛山，禮菩提之樹，見不見跡，聞未聞經，窮宇宙之靈奇，盡陰陽之化育，宣皇風之德澤，發殊俗之欽思。歷覽周遊，一十七載。今已從缽羅耶伽國，經迦畢試境，越蔥嶺，渡波謎羅川歸還，達於于闐。為所將大象溺死，經本眾多，未得鞍乘，以是少停，不獲奔馳早謁軒陛，無任延仰之至。謹遣高昌俗馬元智隨商侶奉表先聞。
沙門玄奘言：蟠木幽陵，雲官紀軒皇之壤；流沙滄海，夏載著伊堯之域。西羌白環，薦垂衣之主；東夷楛矢，奉刑措之君。固以飛英曩代，式徽前典。
伏惟陛下握紀乘時，提衡範物。刳舟弦木，威天下而濟羣生；鼇足蘆灰，堙方輿而補圓蓋。耀武經於七德，闡文教於十倫。澤漏泉源，化霑蕭葦，房芝發秀，井浪開花，樂囿馴班，巢阿響律，浮紫膏於貝闕，霏白雲於玉檢。遂使苑若木而池濛氾，霈炎火而照積氷，梯赤坂而承朔，泛滄津而委賮，史曠前良，事絶故府！豈如漢開張掖，近接金城；秦戍桂林，才通珠浦而已？
玄奘幸屬天地貞觀，華夷静謐，冥心梵境，敢符好事，命均朝露，力譬秋螽。徒以上假皇靈，下資螾命，飄身邁迹，求自遐邇。展轉膜拜之鄉，流離重譯之外。條支巨雀，方驗前聞；罽賓孤鸞，還稽曩實。時移歲積，人欲天從。遂得下雪岫而泛提河，援鶴林而栖鷲嶺，祗園之路麗迤空存，王城之基婆陁可陟。尋求歷覽，言反帝京，忽將二紀，所聞所履，百有卅八國。
竊以章亥之所踐籍，空陳廣袤；夸父之所陵厲，無述土風。班超侯而未還，張騫望而非博。至於玄奘所記，微爲詳盡，其迂辭瑋說多從翦弃，綴爲《大唐西域記》一十二卷，繕寫如別。
玄奘禀質愚魯，昧於絹實，望須之右筆，餝以左言，截此蕪辭，採其實録，標百王之稱首，符九丘於皇代！庶使《山經》閟彩，《汲傳》韜華。無任區區，謹詣闕奉進，輕塵旒扆，伏深戰灼！謹言。
沙門玄奘言：竊聞八正之旨，實出苦海之津梁；一乘之宗，誠入涅槃之梯隥。但以物機未熟，致蘊蒽山之西，經胥庭而莫聞，曆周秦而靡至。暨乎摩騰入洛，方被山川；僧會遊吳，始霑荊楚。從是以來，遂得人修解脫之因，家樹菩提之業。固知傳法之益，其利博哉！次複嚴顯求經，澄什繼譯，雖則元氣日扇，而並處偽傳。唯玄奘輕生，獨逢明聖，所將經論，鹹得奏聞。蒙陛下崇重聖言，賜使翻譯，比與義學諸僧等，專精夙夜，無墮寸陰，雖握管淹時，未遂終訖，已絕筆者見得五部五十八卷，名曰《大菩薩藏經》二十卷、《佛地經》一卷、《六門陀羅尼經》一卷、《顯揚聖教論》二十卷、《大乘阿毗達磨雜集論》一十六卷，勒成八袠，繕寫如別，謹詣闕奉進。玄奘又竊見宏福寺尊像初成，陛下親降鑾輿，開青蓮之目。今經論初譯，為聖代新文，敢緣前義，亦望曲垂神翰，題制一序，讚揚宗極。冀衝言奧旨，與日月齊明；玉字銀鉤，將乾坤等固。使百代之下，誦詠不窮；千載之外，瞻仰無絕。
沙門玄奘言：玄奘聞菩提路遠，趣之者必假資糧；生死河深，渡之者須憑船筏。資糧者三學三智之妙行，非宿舂之類也；船筏者八忍八觀之淨業，非方舟之徒也。是以諸佛具而昇彼岸，凡夫闕而沈生死。由是茫茫三界，俱漂七漏之河；浩浩四生，鹹溺十纏之浪。莫不波轉煙回，心迷意醉，窮劫石而靡怠，盡芥城而彌固，曾不知駕三車而出火宅，秉八正而適寶坊，實可悲哉！豈直秋之為氣，良增歎矣！寧惟孔父之情，所以未嚐不臨食輟飧，當寐而驚者也？玄奘每惟此身，眾緣假合，念念無常。雖岸樹井藤，不足以儔危脆，乾城水沫，無以譬其不堅。所以朝夕是期，無望長久。而歲月如流，六十之年，颯然已至。念茲遄速，則生涯可知。加複少固求法，尋訪師友，自邦他國，無處不經，塗路遠遙，身力疲竭。頃年以來，更增衰弱。顧陰視景，能複幾何？既資糧未充，前途漸促，無日不以此傷嗟，筆墨陳之，不能盡也！
然輕生多幸，屬逢明聖，蒙先朝不次之澤，荷陛下非分之恩，沐浴隆慈，歲月久矣。至於增名益價，發譽騰聲，無翼而飛，坐淩霄漢，受四事之供，超倫輩之華，求之古人，所未有也。玄奘何德何功？以至於此！皆是天波廣潤，日月曲臨，遂使燕石為珍，駑駘取貴，撫躬內省，唯深慚恧。且害盈惡滿，乃前哲之雅旨；少欲知足，亦諸佛之誠言。玄奘自揆藝業空虛，名行無取。天慈聖澤，無宜久冒，望乞骸骨，畢命山林，禮誦經行，以答提獎。又蒙陛下以輪王之尊，布法王之化，西域所得經本，並令翻譯。玄奘猥承人乏，濫當斯任。既奉天旨，夙夜靡寧，今已翻出六百餘卷，皆三藏四含之宗要，大小二乘之樞軸。凡聖行位之林藪，八萬法門之海澤，西域稱詠，以為鎮國方之典。所須文義，無彼不得。譬猶擇木鄧林，隨求大小；收珍海浦，任取方圓。學者之宗，斯為仿佛。玄奘用此奉報國恩，誠不能盡，雖然亦冀萬分之一也。
但斷伏煩惱，必定慧相資，如車二輪，闕一不可。至如研味經論，慧學也；依林宴坐，定學也。玄奘少來，頗得專精教義，唯於四禪九定，未暇安心，今願讬慮禪門，澄心定水，制情猨之逸躁，縶意馬之奔馳，若不斂跡山中，不可成就。竊承此州嵩高少室，嶺嶂重疊，峰澗多奇，含孕風雲，包蘊仁智，果藥豐茂，蘿薜清虛，海內之名山，域中之神嶽。其間複有少林伽藍閒居寺等，皆跨枕岩壑，縈帶林泉，佛事尊嚴，房宇閑邃，即後魏三藏菩提留支譯經之處也。實可歸依，以修禪觀。又兩疏朝士，尚解歸組辭榮；巢許俗人，猶知棲箕蘊素，況玄奘出家為法，翻滯圜中，清風激人，念之增愧者也。
伏惟陛下明逾七曜，照極九幽，伏乞亮此愚誠，特垂聽許，使得絕囂塵於眾俗，卷影跡於人間，陪麋鹿之群，隨鳧鶴之侶，棲身片石之上，庇影一樹之陰，守察心猿，觀法實相，令四魔九結之賊，無所穿窬；五忍十行之心，相從引發。作菩提之由漸，為彼岸之良因，外不累於皇風，內有增於行業，以此送終天之恩也。儻蒙矜許，則廬山慧遠，雅操庶追；剡岫道林，清徽望續。仍冀禪觀之餘，時間翻譯，無任樂願之至。謹詣闕奉表以聞。輕觸宸威，追深戰越。
沙門玄奘言：伏奉恩旨，許積翠宮翻經，仰佩優渥，誠深喜戴；伏念違離，旋增憫然。玄奘功微勳府，道謝德科，而久紊榮章，鎮荷曾覆，循涯知懼，臨谷匪危。
伏惟皇帝皇后聖哲含宏，仁慈亭育，故使萬類取足，一物獲安。而近隔蘭除，聽錫鑾而悲結；甫瞻茨嶺，想多豫而欣然。伏願玉宇延和，仙桃薦壽。邁甘泉之清暑，等瑤池之隹遊。所冀溫樹迎秋，涼飆造夏，候歸軒於砥陌，儼幽錫於帷林，稱慶萬春，甘從九遊，不勝感戀之極。謹附表奉辭以聞。荒越在顏，水火交應。
竊聞冕旒康俗，鹹競前修，述作窮神，必歸睿後。皇帝造物，元猷遠暢，掩王城於侯甸，光貝葉於羽陵，傍啟譯寮，降緝鴻序，騰照千古，流輝萬葉。陛下纂承丕業，光敷遠韻，神用日新，賞鑒無怠。玄奘濫沐天造，肅承明詔。每撫庸躬，恒深悚息。去月日奉敕：所翻經論，在此無者宜先翻，舊有者在後翻。但《發智毗婆沙論》有二百卷，此土先唯有半，但有百餘卷，而文多舛雜。今更整頓翻之，去秋已來，已翻得七十餘卷，尚有百三十卷未翻。此論於學者甚要，望聽翻了。餘經論有詳略不同，及尢舛誤者，亦望隨翻，以副聖述。
沙門玄奘言：奘以貞觀三年往遊西域，求如來之秘藏，尋釋迦之遺旨，總獲六百五十七部，並以載於白馬，以貞觀十九年方還京邑。尋蒙敕旨，令於宏福道場披尋翻譯，今已翻出《菩薩藏》等經，伏願垂恩，以為經序，唯希敕旨，方布中夏。並撰《西域傳》一部一十四卷，謹令舍人李敬一以將恭進，無任悚息之至。謹奉表以聞。謹言。
沙門玄奘言：伏奉奉墨敕，猥垂獎諭，祗奉綸言，精守震越。玄奘業行空疏，謬參緇侶，幸屬九瀛有截，四表無虞，憑皇靈以遠征，恃國威而訪道，窮遐冒險，雖厲愚誠，纂異懷荒，實資朝化。所獲經論，奉敕翻譯，見成卷軸，未有詮序。
伏惟陛下睿思雲敷，天華景爛，理包係象，調逸鹹英，跨千古以飛聲，掩百王而騰實。竊以神力無方，非神思不足詮其理；聖教元遠，非聖藻何以序其源？故乃冒犯威嚴，敢希題目。宸卷衝邈，不垂矜許，撫躬累息，相顧失圖。玄奘聞日月麗天，既分暉於戶牖；江河紀地，亦流潤於岩崖。雲和廣樂，不秘響於聾昧；金璧奇珍，豈韜彩於愚瞽？敢緣斯理，重以幹祈。伏乞雷雨曲垂，天文俯照，配兩儀而同久，與二曜而俱懸。然則鷲嶺微言，假神筆而宏遠；雞園奧典，讬英詞而宣暢。豈止區區梵眾，獨荷恩榮？亦使蠢蠢迷生，方超塵累而已。謹奉表奏以聞。謹言。
沙門玄奘言：竊聞六爻探賾，局於生滅之場；百物正名，未涉真如之境。猶且遠徵羲冊，睹奧不測其神；遐想軒圖，曆選並歸其美。
伏惟皇帝陛下玉毫降質，金輪禦天，廓先王之九州，掩百千之日月，廣列代之區域，納恒沙之法界。遂使給園精舍，並入提封；貝葉靈文，鹹歸冊府。玄奘往因振錫，聊謁崛山。經途萬里，怙天威如咫步；匪乘千葉，詣雙林如食頃。搜揚三藏，盡龍宮之所儲；研究一乘，窮鷲嶺之遺旨。並已載於白馬，還獻紫宸，尋蒙下詔，賜使翻譯。玄奘識乖龍樹，謬忝傳燈之榮；才異馬鳴，深愧瀉瓶之敏。所譯經論，紕舛尢多，遂荷天恩，留神構序。文超象係之表，若聚日之放千光；理括眾妙之門，同法雲之濡百草。一音演說，億劫罕逢，忽以微生，親承梵響，踴躍歡喜，如聞受記，無任忻荷之極，謹奉表詣闕陳謝以聞。謹言。
沙門玄奘言：被鴻臚寺符，伏奉敕旨，親紆聖筆，為大慈恩寺所制碑文已成，睿澤傍臨，宸詞曲照，元門益峻，梵侶增榮，厚地而懷慚，負層穹而寡力。玄奘聞造化之功，既播物而成教；聖人之道，亦因辭以見情。然則畫卦垂文，空談於形器；設爻分象，未逾於寰域。羲皇之德，尚見稱於前古；姬後之風，亦獨高於後代。豈若開物成務，闡八政以摛章；詮道立言，證三明而導俗？理窮天地之表，情該日月之外。較其優劣，斯為盛矣！
伏惟皇帝陛下金輪在運，玉曆乘時。化溢四洲，仁覃九有。道包將聖，功茂迺神。縱多能於生知，資率由於天至。始悲奩鏡，即創招提；俄樹勝幢，更敷文律。若乃天華穎發，睿藻波騰。吞筆海而孕龍宮，掩詞林而包鶴樹，內該八藏，外覈六經。奧而能典，宏而且密。固使給園遺跡，讬寶思而彌高；柰苑餘芳，假瓊章而不昧。豈直抑揚夢境，昭晰迷途，諒以熔範四天，牢籠三界者矣！玄奘言行無取，猥預緇徒，亟叨恩顧，每謂多幸，重忝曲成之造，忻逢像法之盛，且慚且躍，實用交懷。無任竦戴之誠，謹詣朝堂，奉表陳謝。
沙門玄奘等言：竊以應物垂象，神用溥該，隨時設教，聖功畢盡。是知日月雙朗，始極經天之運；草木俱秀，方窮麗地之德。
伏惟皇帝陛下智周萬物，仁霑三界，既隆景化，複闡元風，鄙姬穆之好道，空賞瑤池之詠；蔑漢明之崇法，徒開白馬之詞。遂乃俯降天文，遠揚幽旨，用雕豐琬，長垂茂則。同六英之發音，若五緯之摛曜，敷至懷而感俗，宏大誓以匡時，豈獨幽讚真如，顯揚元賾者也？雖玉藻斯暢，翠版將刊，而銀鉤未書，丹字猶韞。然則夔樂已簨，匪裏曲之堪預；龍鄉既晝，何爝火之能明？非夫牙曠撫律，羲和總馭，焉得揚法鼓之大音，裨慧日之衝彩？敢緣斯義，冒用幹祈，伏乞成茲具美，勒以神筆，庶淩雲之妙，邁跡前王；垂露之奇，騰芬後聖。金聲玉振，即悟群迷，鳳翥龍蟠，將開眾瞽。豈止克隆像教，懷生霑莫大之恩；實亦聿讚明時，宗社享無疆之福。玄奘稟識愚淺，謬齒緇林。本慚窺涉，多虧律行。猥辱紫宸，詞過褒美。雖驚惕之甚，措顏無地，而慊懇之勤，翹誠有日。重敢塵黷，更懷冰火。
沙門玄奘言：玄奘不天，夙鍾荼蓼。兼複時逢隋亂，殯掩倉卒，日月不居，已經四十餘載，墳壟頹毀，殆將湮滅，追惟平昔，情不自寧。謹與老姊一人，收捧遺柩，去彼狹陋，改葬西原，用答昊天，微申罔極。昨日蒙敕，放玄奘出三兩日檢校。但玄奘更無兄弟，唯老姊一人，卜遠有期，用此月二十一日安厝。今觀葬事尚寥落未辦，所賜三兩日恐不周匝，望乞天恩聽玄奘葬事了還。又婆羅門上客今相隨逐，過為率略，恐將嗤笑。不任纏迫憂懾之至，謹奉表以聞。伏乞天覆雲回，曲憐孤請。
沙門玄奘言：伏奉敕旨，許降宸筆，自勒禦制大慈恩寺碑文，璽誥爰臻，綸慈猥集，祇荷慚惕，罔知攸措。玄奘聞強弩在彀，鼯鼠不足動其機；鴻鍾匿音，纖莛無以發其響，不謂日臨月照，遂回景於空門；雨潤雲蒸，乃昭感於元寺。是所願也，豈所圖焉！
伏惟陛下履翼乘樞，握褒纘運，追軒邁頊，孕夏吞殷。演眾妙以陶時，總多能而景俗。九域之內，既沐仁風；四天之表，亦霑元化。然則津梁之法，非至聖無足闡其源；幽讚之工，非至人何以敷其跡？雖追遠所極，自動天情；而冥祐可祈，即回宸卷。英詞曲被，已超希代之珍；秘跡行開，將逾絕價之寶。凡在群品，靡弗欣戴，然彼梵徒，倍增慶躍。夢《鈞天》之廣樂，匹此非奇；得輪王之髻珠，疇茲豈貴？庶當刊以貞石，用樹福庭，蠢彼迷生，方開耳目，盛乎法炬，傳諸未來。使夫瞻寶字而跂銀鉤。發菩提於此日；諷通文而探幽賾，悟般若於斯地。劫灰窮芥，昭昭之美恒存；遷海環桑，藹藹之風無朽。
玄奘出自凡品，夙慚行業。既蒙落飾，思闡元猷。往涉迦維，本憑皇化；迨茲翻譯，複承朝獎。而貞觀之際，濫沐洪慈；永徽已來，更叨殊遇。二主神筆，猥賜褒揚；兩朝聖藻，亟垂榮飾。顧循愚劣，實懷兢懼，輸報之誠，不忘昏曉。但以恩深巨壑，豈滴水之能酬？施厚鬆邱，匪纖塵之可謝，惟當憑諸慧力，運以無方，資景祚於園寢，助隆基於七百，不任竦戴之至。謹附內給事臣王君德奉表陳謝以聞。輕犯威嚴，伏深戰栗。
沙門玄奘等言：今月十四日，伏奉敕旨，送禦書大慈恩寺碑，並設九部樂供養。堯日分照，先增慧炬之暉；舜海通波，更足法流之廣。豐碣岩峙，天文景燭，狀彩露之映靈山，疑縟宿之臨仙嶠。凡在緇素，電激雲奔，瞻奉驚躍，得未曾有。
竊以八卦垂文，六爻發係，觀烏制法，泣麟敷典，聖人能事，畢見於茲。將以軌物垂範，隨時立訓，陶鑄生靈，抑揚風烈。然則秦皇刻石，獨映美於封禪；魏後刊碑，徒紀功於大饗。猶稱題目，高祖百王，豈若親紆叡藻，俯開仙翰？金奏發韻，銀鉤絢跡，探龍宮而架三元，軼鳳篆而穹八體。揚春波而騁思，滴秋露以標奇，宏一乘之妙理，讚六度之幽賾，化總三千之域，聲騰百億之外。奈苑微言，假天詞而更顯；竹林開士，讬神筆而彌尊。固使梵誌歸心，截疑網而祇訓；波旬革慮，偃邪山而徇道。豈止塵門之士，始悟迷方？滯夢之賓，行超苦際。像教東漸，年垂六百，宏闡之盛，未若於茲。至如漢明通感，尚資謀於傅毅；吳主歸宗，猶考疑於闞澤。自斯已降，無足稱者，隨緣化物，獨推昭運，為善必應，克峻昌基。若金輪之玉，神功不測；同寶冠之帝，休祚方永。玄奘等謬忝朝恩，幸登元肆，屬慈雲重布，法鼓再揚，三明之化既隆，八正之門長辟。而顧非貞懇，虛蒙獎導，仰層旻而荷澤，俯浚穀以懷慚。無任悚戴之誠，謹詣闕陳謝以聞。
沙門玄奘言：玄奘聞白鳩彰瑞，表殷帝之興；赤雀呈符，示周王之盛。是知穹昊降祥，以明人事，其來久矣！玄奘今申後酉前，於顯慶殿帳帷內，見有一雀，背羽俱丹，腹足咸赤，從南飛來，入帳止於御座，徘徊踴躍，貌甚從容。見是異禽，乃謂之曰：「皇后在孕，未遂分誕。玄奘深憂懼，願乞平安，若如所祈，為陳喜相。」雀乃回旋蹀足，示平安之儀，了然解人意。玄奘深心歡喜，舉手喚之，又徐徐相向，乃至逼之不懼，撫之不驚，左右之人，咸悉共見。玄奘因為受三歸，報其雅意，未及執捉，且從其徘徊，遂復飛去。
伏惟皇帝皇后德通神明，恩加兆庶，禮和樂洽，仁深義遠。故使羽族呈祥，神禽效質，顯子孫之盛，彰八百之隆。既為曩代之休符，亦是當今之靈貺。玄奘輕生有幸，肇屬嘉祥，喜祚之深，不敢緘默，略疏梗概，謹以奏聞。若其羽翼之威儀，陽精之淳偉，歷代之稽古，出見之方表，所不知也。謹言。
沙門玄奘言：竊聞至道攸敷，啟天人於載弄，深期所感，誕元聖於克岐。
伏惟皇帝皇后情鏡三空，化孚九有，故能辟垂旒於二諦，卻走馬於一乘。蘭殿初歆，爰發俱胝之願；珽柯在孕，便給逾城之徵。俾夫十號降靈，宏茲攝受，百神翼善，肅此宮闈，所以災厲克清，安和載誕，七花儼以承步，九龍低而濯質，元門佇跡，道樹靈陰，雖昔之履帝呈祥，捫天表異，寧足以方斯感貺？匹此英猷，率土詠歌，喜皇階之納祐；緇林勇銳，欣紺馬之來遊。伏願無替前恩，特令法服，靡局常戀，回構良因。且帝子之崇，出處斯在，法王之任，高尚彌隆。加以功德無邊，津梁載遠，儻聖澤無舛，宏誓不移。竊謂殫四海之資，不足比斯檀行；傾十地之業，無以譬此福基。當願皇帝皇后百福凝華，齊輝北極；萬春表壽，等固南山。罄娛樂於延齡，踐薩雲於遐劫，儲君允茂，綏紹帝猷，寵番惟宜，翊亮王室。繈褓英允，休祉日繁，標志節於本枝，嗣芳塵於草座。玄奘濫偶丕運，局影禁門，貴匪德昇，寵緣恩積。幸屬國慶惟始，淨業開基，踴躍之懷，塵粉無恨。不勝喜賀之至，謹奉表以聞。輕觸威嚴，伏增戰越。
沙門玄奘言：玄奘聞《易》嘉日新之義，《詩》美無疆子孫，所以周祚過期，漢曆遐緒者，應斯道也。又聞龍門洄激，資源長而流遠；桂樹叢生，藉根深而芳藹。
伏惟皇運，累聖相承，重規疊矩，積植仁義，浸潤黎元，其來久也。由是二后光膺大寶，為子孫基，可謂根深源長矣！逮陛下受圖，功業逾盛，還淳反素，邁三五之蹤；制禮作樂，逸殷周之軌；不持黃屋為貴，以濟兆庶為心。未明求衣，日昃忘食，一人端拱，萬里廓清，雖成康之隆，未至於此。是故卿雲紛鬱，江海無波，日域遵風，龍鄉沐化。蕩蕩乎，巍巍乎，難得而備言矣！
既而道格穹蒼，明神降福，今月嘉辰，皇子載誕，天枝廣茂，瓊萼增敷，率土懷生，莫不慶賴。在於玄奘，特迫恒情。豈直喜聖后之平安，實亦欣如來之有嗣。
伏願不違前敕，即聽出家，移人王之允，為法王之子，披著法服，制立法名，授以三皈，列於僧數，紹隆像化，闡播元風；再秀禪林，重暉覺苑。追淨眼之藏跡，踐月藎之高蹤，斷二種纏，成無等覺，色身微妙，譬彼山王，焰網莊嚴，過於日月。然後蔭慈雲於大千之境，揚惠炬於百億之洲，振法鼓而挫天魔，麾勝幡百摧外道，接沈流於倒海，撲燎火於邪山，竭煩惱之深河，碎無明之巨殼，為天人師，作調禦士。惟願先廟先靈，籍孫祉而昇彼岸；皇帝皇后，因子福而享萬春。永握靈圖，常臨九域，子能如此，方名大孝，始曰榮親。所以釋迦棄國而務菩提，蓋為此也。豈得以東平瑣瑣之善，陳思庸庸之才，並日而論優劣，同年而議深淺矣。謹即嚴衣捧缽，以望善來之賓；拂座清塗，用寧逾城之駕。不勝慶慰喁喁之至，謹奉表以聞。輕觸宸威，追深戰越。
沙門玄奘言：昨奉恩旨，令玄奘為佛光王剃發，並敕度七人。所剃發則王之煩惱落也。所度之僧，則王之侍衛具也。是用震動波旬之殿，踴躍淨君之懷，宏願既宣，景福彌盛。豈謂庸賤之手，得效伎於天膚？凡庶之人，蒙入道於嘉會，上下欣抃，悲喜交集。竊尋覆護之重，在褓所先；解脫之因，落飾為始。
伏惟皇帝皇後❥凝象外，福洽區中，所以光啟妙門，聿修德本。所願皇階納祐，玉扆延和，臨百億於群下，畢千萬歲。❥佛光高子乳哺惟宜，善神衛質，諸佛摩頂。增華睿哲之姿，允穆紹隆之寄。新度之僧，荷澤既深，亦當翹勤道業，專精戒行，允嗣僧倫，佇承取草。不勝感荷之至，謹奉表以聞。
沙門玄奘言：竊聞摶風迅羽，累日而衝空；寫月明璣，逾旬而就滿。是知稟靈物表，亮彩天中者，固己後發其昧，惟新厥美者矣！惟佛光王資上善以締祥，闡中和而育德。自微垣降誕，天祠動瞻，睿氣清襟，寢興納祐，玉顏秀表，日夕增華。自非皇帝皇後慧日在躬，法流濯想，寄紹隆於盤石，啟落飾於天人，其孰能福此褓衣，安茲乳哺，無災無害，克岐克嶷者？今魄照初環，滿月之姿盛矣！蓂枝再長，如蓮之目倩兮，所以紫殿慰懷，黔首胥悅，七眾歸怙，四門佇鑒，豈唯日索後言，鶴驂待馭而已！玄奘幸承恩寵，許垂蔭庇。師弟之望，非所庶幾；同梵之情，實切懷抱。輒敢進金字《般若心經》一卷，並函《報恩經變》一部，袈裟法服一具，香爐寶字香案澡瓶經架數珠錫杖澡豆榼各一，以充道具，以表私歡。所冀簉載弄於半璋，代辟邪於蓬矢，俾善神見而踴躍，宏誓因以堅固。輕用幹奉，實深悚惕。伏願皇帝皇後尊邁拱辰，明兼合耀，結歡心於兆庶，享延齡於萬春。少海澄輝，掩丕釗而取雋；寵藩振美，蹸間平以載馳。所願佛光王千佛摩頂，百福凝軀，德音日茂，善規丕相。不勝感荷，奉表以聞。
沙門玄奘言：玄奘聞蘭榮紫苑，過之者必觀；桂茂青溪，逢之者斯悅。草木猶爾，況人倫乎？況聖允乎？
伏惟皇帝皇後挹神睿之姿，懷天地之德，撫寧區夏，子育群生；兼複大建伽藍，廣興福聚，益寶圖常恒不變之業，助鼎命金剛堅固之因。既妙善薰修，故使皇太子機神日茂，潞王懿傑逾明，佛光王岐嶷增朗，可謂超周越商，與黃帝比崇，子子孫孫，萬年之慶者也！玄奘猥以庸微，時得參見王等，私心踴悅，誠歡誠喜。今是佛光王誕晬之日，禮有獻賀，輒率愚懷，謹上法衣一具。伏願皇子萬神擁衛，百福扶持，寤寢安和，乳哺調適，紹隆三寶，摧伏四魔，行菩薩行，繼如來事，不勝瓊萼天枝英華美茂歡喜之至。謹附表並衣以聞。輕觸宸嚴，追深戰越。
沙門玄奘伏奉敕賜衲袈裟一領，剃刀一口，殊命薦臻，寵靈龍赫；恭對惶悸，如履春冰。玄奘幸遭邕穆之化，早豫息心之侶，三業無紀，四含靡答，謬回天眷，濫叨雲澤。忍辱之服，彩合流霞；智慧之刀，銛逾切玉。謹當衣以降煩惱之魔，佩以斷塵勞之網，起餘譏於彼已，懼空疏於冒榮。慚恧屏營，趨承俯僂，鞠心蹐，精爽飛越。不任竦荷之至，謹奉表謝聞。塵黷聖鑒，伏深戰栗。
沙門玄奘言：玄奘拙自營衛，冷疹增動，幾至綿篤，殆辭昭運。天恩矜湣，降以良醫，針藥才加，即蒙瘳愈。駐頹齡於欲盡，反營魄於將消，重睹昌時，複遵明導，豈止膏肓永絕，腠理恒調而已。顧循庸菲，履荷殊澤，施厚命輕，罔知輸報，唯憑慧力，庶酬冥祉。玄奘猶自虛[QVXX]，未堪詣闕陳謝。無任竦戴之至。謹遣弟子大乘光先奉表以聞。
沙門玄奘言：使人呂宏哲等至，宣敕慰問玄奘所患，並許出外將息。慈旨忽臨，尫骸用起，若對旒冕，如置水泉。玄奘攝慎乖方，疾瘵仍集，自違離鑾躅，倍覺嬰纏，心痛背悶，骨酸肉楚，食眠頓絕，氣息漸微。恐有不圖，點穢宮宇。思欲出外，自屏溝壑，仍恐驚動聖聽，不敢即事奏聞，遂依門籍，出至寺所。病既困勞轉篤，心亦分隔明時，乃有尚藥司醫張德誌為針療，因漸瘳降，得存首領。還顧專輒之罪，自期粉墨之誅。伏惟日月之明，久諒愚拙，江海之澤，特肆含容，豈可移幸於至微，屈法於常典，望申公道，以穆憲司，枉獄為輕，伏鈇是俟。而殘魂朽質，仍被恩光，撫臆言懷，用銘肌骨。
自惟偃頓，非複尋常，縱微下俚之憂，亦盡生涯之冀。但恨隆恩未答，末命先虧。仰惟帝勤，親勞薄狩，期於閱武，情在訓戎。既昭仁於放麟，又策勳於獻鳳，遐邇慶集，上下歡並。風伯清塵，山祇護野，敬惟動止，故極休貞。申炯誡於十旬，浹辰而返；鄙宣遊於八駿，密邇而旋。玉乘可佇，冰懷以慰；撫事回惶，終期殞越。不勝荷懼之至，謹奉表待罪以聞。荒惴失圖，伏聽敕旨。
沙門玄奘言：玄奘業累所嬰，致招疾苦，呼吸之頃，幾隔明時。忽蒙皇帝皇後降慈悲之念，垂性命之憂。天使頻循，有逾十慰；神藥俯救，若遇一丸。飲沐聖慈，已祛沈痛，承荷醫療，遂得痊除。豈期已逝之魂，見招於上帝；將夭之壽，重稟於洪爐。退省庸微，何以當此？撫膺愧越，言不足宣！荷殊澤而詎勝，粉微軀而靡謝，方冀勖茲禮誦，罄此身心，以答不次之恩，少塞無窮之責。無任感戴之極，謹附表謝聞。喜懼兼並，罔知攸措，塵黷聽覽，伏增惶悚。
沙門玄奘言：伏見敕旨，僧尼等有過，停依俗法之條，還依舊格。非分之澤，忽委緇徒；不訾之恩，複霑元肆。晞陽沐道，實用光華；地循躬，唯增震惕。竊以法王既沒，像化空傳，宗紹之規，寄諸明後。
伏惟皇帝陛下寶圖禦極，金輪乘正，眷茲釋教，載懷宣闕，以為落飾元門，外異流俗。雖情牽五濁，律行多虧。而體被三衣，福田斯在。削玉條之密網，布以寬仁；信金口之直詞，允茲回向。斯固天祇載悅，應之以休徵，豈止梵侶懷恩，加之以貞確？若有背茲寬貸，自貽伊咎，則違大師之嚴旨，虧聖主之深慈。凡在明靈，自宜譴謫，豈待平反之律，方科奸惡之罪！
玄奘庸昧，猥廁法流，每忝鴻恩，恐懷慚惕，重祗殊獎，彌複兢惶。但以近嬰疾疹，不獲隨例詣闕，無任辣戴之誠。謹遣弟子大乘光先奉表陳謝以聞。
沙門玄奘言：竊聞鶉首錫秦，上帝兆金城之據；龜圖薦夏，中畿啟玉泉之窺。是知靈貺所基，皇猷顯屬，昌誦由其卜遠，高光所以闡期，允迪厥猷，率遵斯在。
伏惟皇帝皇后揆物裁務，懸衡撫俗，即土中之重隩，遞虞巡而駐蹕，因舊制之瑰偉，儀鎬京而建郛。仍以卑宮載懷，改作勞於曩役；馭奔在念，軫居逸於晨興。自非折中華夷，均一徭輸，豈能留連聖眷，渙汗綸言？是以令下之初，山川鬱其改觀；拓制爰始，煙雲霏而色動。飛甍日麗，馳道風清，神祇蚃，彝倫鬱穆。若賦武昌之魚，樂遷王裏；爭企雲亭之鶴，願奉屬車。既小晉鄭之依，更褊劉張之策。前王齷齪，豐洛遞開；我後牢籠，伊咸並建。麟宗克茂，鼎祚惟遠。自可東宴平樂，西臨建章，佇吹笙而駐壽，秉在藻而流詠。蕩蕩至公，巍巍罕述。玄奘散材莫效，貽懼增深，但三川之郊，猥霑故裏；千載之幸，鬱為新邑。蓽門雖翳，芻命猶存，喜編轂下，匪慚關外。況光宅之慶，遐邇所同歡；聖上允安，庸微所特荷。不勝喜抃之極，謹奉表陳謝以聞。
