若夫陀羅尼印壇法門者，斯乃眾經之心髓，引萬行之導首，宗深秘密，非淺識之所議，義趣衝元，匪思慮之能測，密中更密，無得稱焉。有高德沙門厥號 「阿地瞿多」（此云「無極高」也），是中天竺人也。法師聰慧超群，德邁過人。弱冠慕道，曆五竺而尋友，低心躍步而諮法要，故能精練五明，妙通諸部。意欲運西域之法水，潤東夏之渴仰，拌身許於險難，務存宏道之心。拔山岩而不波，涉流沙而無倦。頂戴尊經，向斯漢地，永徽二年正月，屆於長安，奉敕住慈門寺。但法師含珠未吐，人莫別於懷珍，雅辨既宣，方知有寶。故能決眾疑，言皆當理。然則經律論業，傳者非一，惟此法門，未興斯土。所以叮嚀三請，方許談法。三月上旬，赴慧日寺浮圖院內，法師自作普集會壇。大乘琮等一十六人，爰及英公、鄂公等一十二人，助成壇供，同願皇基永固，常臨萬國，庶類同沾，皆成大益。其中靈繁不述（別在傳注）。
餘慶逢此法，不勝欣躍。躬詣翻經所，希翻廣本，屢值事鬧，不及陳請，恐幻質遷謝，失於大利，便請法師於慧日寺宣譯梵本，且翻要抄一十四卷，豎興國之宏基，存隆民之秘寶歟！從四年三月十四日起首，至永徽五年歲次甲寅四月十五日畢。以後頻頻敕追法師入內，邂逅之間，無暇複校。此經出《金剛大道場經》，《大明咒藏》分之少分也。今此略抄擬勘詳定，奏請流通天下普聞焉。
明濬，俗姓孫氏，齊人。出家住京師宏福寺。永徵二年卒。
頃於望表預矚歸敬之詞，覽其雄文，煥乎何偉麗也！詳其雅致，誠哉豈不然歟？悲夫！愛海滔天，邪山槩日。封人我者，顛墜其何已，恃慢結者，沈淪而不窮。故六十二見，爭翳薈而自處；九十五道，競扶伏以忘歸。如來以本願大悲，亡緣俯應，內圓四智，外顯六通，運十力以伏天魔，飛七辨而摧外道。竭茲愛海，濟稟識於三空；殄彼邪山，驅肖形於八正。指因示果，返本還源。大矣哉！悲智妙用，無得而言焉！昔道樹登庸，被聲教於百億；雙林寢跡，振遺烈於三千。自佛日西傾，餘光東照。周感夜明之瑞，漢通宵夢之徵，騰蘭爇慧炬於前，澄什嗣傳燈於後。其於譯經宏法，神異濟時，高論摧邪，安禪肅物。緝頹綱者接武，繼絕紐者肩隨。莫不夷夏欽風，幽明翼化，聯華靡替，可略而詳。
惟今三藏法師，蘊靈秀出，含章而體一味，瓶瀉以贍五乘，悲去聖之逾遠，憫來教之多闕，緬思圓義，許道以身。心口自謀，形影相吊；振衣擎錫，討本尋源。出玉關而遠遊，指金河而一息，稽疑梵宇，探幽洞微。旋化神州，揚真殄謬，遺詮闕典，大備茲辰，方等圓宗，彌廣前烈。所明勝義，妙絕寰中之中；真性真空，極逾方外之外，以有取也。有取喪其真，就無求之。無求蠹其實，拂二邊之跡，忘中道之相，則累遣未易洎其深，重空何以臻其極。要矣妙矣！至哉大哉！契之於心，然後以之為法。在心為法，形言為教。法有自相共相，教乃遮詮表詮，粹旨衝宗，豈造次所能覼縷？法師凝神役誌，詳本正末，緝熙元籍，大啟幽關，秘希聲應扣擊之大小，廓義海納朝宗之巨細。於是殊方碩德，異域高僧，服膺問途，蓄疑請益。固已飲河滿腹，莫測其淺深；聆音駭聽，孰知其遠邇。
至於因明小道，現比蓋微，斯乃指初學之方隅，舉立論之標幟。至若靈樞秘鍵，妙本成功，備諸奧冊，非此所雲也。呂奉禦以風神爽拔，早擅多能，器宇該通，夙彰博物，弋獵開墳之典，鉤深壞壁之書，觸類而長，窮諸數術。振風飆於辨囿，摛光華於翰林，驤首雲中，先鳴日下。五行資其筆削，六位佇其高談。一覽太元，應問便釋，再尋言象，立試即成。實晉代茂先，漢朝曼倩，方今蔑如也。既而翱翔群略，綽有餘功，而能敬慕大乘，夙敦誠信。比因友生戲爾，忽複屬想因明。不以師資，率已穿鑿，比決諸疏，指斥求非，喧議於朝，形於造次。考其誌也，固已難加，核其知也，誠為可惑！此論以一卷成部，五紙成卷。研幾三疏，向已一周。舉非四十，自無一是。自既無是，而能言是；疏本無非，而能言非。言非不非，言是不是。言是不是，是是而恒非。言非不非，非非而恒是。非非恒是，不為非所非。是是恒非，不為是所是。以茲貶失，致或病諸。且據生因了因，執一體而亡二義；能了所了，封一名而惑二體。又以宗依宗體，留依去體以為宗；喻體喻依，去體留依而為喻。緣斯兩係，妄起多疑；迷極一成，謬生七難。但以鑽窮二論，師己一心，滯文句於上下，誤音字之平去。複以數論為聲論，舉生成為滅成，豈惟差離合之宗因，蓋亦違倒順之前後。又采鄙俚訛韻，以擬梵本囀音，雖複廣援七種，而隻當彼一囀。然非彼七所目，乃是第八呼聲，舛雜乖訛，何從而至？又案勝論，立常極微，數乃無窮，體唯極小。後漸和合生諸子，微數則倍減於常，微體又倍增於父母。迄乎終已，體遍大千，究其所窮，數唯是一。呂公所引《易·係詞》云： 「太極生兩儀，兩儀生四象，四象生八卦，八卦生萬物。」雲此與彼，言異義同。今案太極無形，肇生有象，元資一氣，終成萬物。豈得以多生一，而例一生多？引類欲顯博聞，義乖複何所讬。設引大便，生義似同。若釋同於邪見，深累如何自免？豈得苟要時譽，混正同邪？非身之讎，奚至於此！凡所紕紊，胡可勝言！特由率已，致斯狼狽。根既不正，枝葉自傾，逐誤生疑，隨疑設難。曲形直影，其可得乎？試舉二三，冀詳大意，深疵繁緒，委答如別。夫呂公達鑒，豈孟浪而至此哉？示顯真俗雲泥，難易楚越。因彰佛教宏遠，正法凝深，譬洪爐非掬雪所投，渤澥豈膠舟能越也？
太史令李君，居忠履孝，靈府沈秘，襟期邈遠，專精九數，綜涉六爻，博考墳圖，瞻觀雲物。鄙衛宏之失度，陋裨灶之未工，神無滯用，望實斯在。既屬呂公餘論，複致問言，以實際為大覺元軀，無為是調禦法體。此乃信熏修容有分證，稟自然約不可成，良恐言似而意違，詞近而旨遠。天師妙道，幸以再思。且寇氏天師，崔君特薦。共貽伊咎，夫複何言！雖不混於淄澠，蓋以自覽於金鍮耳。唯公逸宇寥廓，學殫墳索，庇身以仁義，應物以樞機。肅肅焉，汪汪焉。擢勁節以幹雲，湛清瀾而鎮地，勝芳文苑，職處儒林。捃摭九疇之宗，研詳二戴之說。至於經禮三百，曲禮三千，莫不義符指掌，事如俯拾。樽俎鹹推其準的，法度皆待其雌黃，遂令《相鼠》之詩，絕聞於野；《魚麗》之詠，盈耳於朝。惟名與實，盡善盡美，而誠敬之重，稟自夙成，宏護之心，實唯素蓄。屬斯喧義，同恥疚懷，故能投刺含膠，允光大義。非夫才兼內外，照實鄰幾，豈能激揚清濁，濟俗匡真者耶？
昔什公門下，服道者三千；今此會中，同德者如市。貧道猥以庸陋，叨廁末筵，雖慶朝聞，終慚夕惕。詳以造疏三德，並是貫達五乘，牆仞罕窺，詞峰難仰。既屬商羊鼓舞，而霈澤必霑；疾雷迅發，恐無暇掩耳。僉議古人云：「一枝可以戢羽，何繁乎鄧林；潢洿足以沈鱗，豈俟於滄海？」故不以愚懦，垂逼課虛，辭弗獲免，粗陳梗概。雖文不足取，而義或可觀，顧已庸疏，彌增悚恧。指述還答，餘無所申。釋明浚白。
昔者旭照高山，天宮禦一乘之駕；流暉原隰，鹿苑轉四諦之輪。雖複發軫分逵，而塗無亂轍；一雲普洽，而卉木各茂。自鶴林變色，慧日寢光。達學電謝以息肩，真人長往而寂滅。且前賢述聖，難令各解；後進孤陋，更異親承。況乎正法既往，久當像末，定慧與福德異時，醇化與澆風殊運。然則一乘三乘之駕，安可以同其轍哉？若識時來在數，藥性勿違，然後可以清沈痼之宿疾，體權實之同歸矣。《十輪經》者，則此土末法之教也。何以明之？佛以末法惡時，去聖浸遠。敗根比之壞器，空見借喻生盲。沈醉五欲，類石田之不苗；放肆十惡，似臭身之垢穢。故此經能濯臭身，開盲目，陶壞器，沃石田。是以菩薩示聲聞之形，象王敬出家之服。以此憧相，化彼無慚，顯二事之護持，成三乘之道果。故經曰：「為令此土，三寶種性，威德熾盛，久住世故。」又曰：「摧滅一切，諸眾生類，猶如金剛，堅固煩惱。」然則三寶久住，顯教傳於末法；金剛煩惱，驗障異乎一乘。尋舊經之來，年代蓋久，但譜第遺目，傳人失記，翻譯之主既往，來茲之日罕聞。同我者失魄於真彩，異我者大笑於淡味。謬以千里，能勿悲乎？夫極曜文天，或蔽虧於薄霧；至言範物，時淪滯於邪辯。針石一違，有死生之巨痛；纖毫錯學，有昇墜之異塗。其可易乎？
屬有三藏元奘法師者，始則學駕東朝，末乃訪道西域，輕一生之性命，涉數萬之艱難。果能竭溟渤以索亡珠，蹈龍宮而窮秘藏。吞法流於智海，瓶瀉無遺；受道氣於檀林，香風更馥。至於因明三量，聲論八音，莫不究立破之原，窮字轉之本。如來所說，菩薩所傳，已來未來，一朝備集。昉以薄業不偶，❥真應幸。達聖制亂於未兆，後賢傳燈於既夕。遂使定死餘命，冀返魂於法藥；昏野迷方，期還轅於覺道。於是染翰操紙，杜絕外慮，務詳至教，釋彼紛執，疇谘法主，重啟梵文。粵以永徽二年歲次辛亥正月乙未，盡其年十二月甲寅，翻譯始畢，凡八品十卷。以今所翻，比諸舊本。舊本已有，今更詳明；舊本所無，斯文具載。於是處座抗談者，響法雷而吐辯；靜慮通微者，鏡元波而照心。頂火暴腹之徒，戢螢暉於慧日；喜足謙懷之侶，談高節於清風矣！前佛既往，後佛未興，庶此教常懸，永濟來者。宏道之士，如何勿思？
法融，俗姓韋氏，潤州延陵人。年十九入茅山，依炅法師出家。貞觀十七年住金陵牛頭山幽棲寺，是為牛頭初祖。顯慶二年卒，年六十四。
心性不生，何須知見？本無一法，誰論薰煉？往返無端，追尋不見，一切莫作，明寂自現。前際如空，知處迷宗，分明照鏡，隨照冥蒙。一心有滯，諸法不通，去來自邇，胡假推窮。生無生相，生照一同，欲得心淨，無心用功。縱橫無照，最為微妙，知法無知，無知知要。將心守靜，猶未離病，生死忘懷，即是本性。至理無詮，非解非纏，靈通應物，常在目前。目前無物，無物宛然，不勞智鑒，體自虛元。念起念滅，前後無別，後念不生，前念自滅。三世無物，無心無佛，眾生無心，依無心出。分別凡聖，煩惱轉盛，計較乖常，求真背正。雙泯對治，湛然明淨，不須功巧，守嬰兒行。惺惺了知，見網轉迷，寂寂無見，暗室不移。惺惺無妄，寂寂明亮，萬物常真，森羅一相。去來坐立，一切莫執，決定無方，誰為出入？無合無散，不遲不疾，明寂自然，不可言及。心無異心，不斷貪淫。性空自離，任運浮沈，非清非濁，非淺非深。本來非古，見在非今，見在無往，見在本心。本來不存，本來即今。菩提本有，不須用守，煩惱本無，不須用除，靈知自照，萬法歸如。無歸無受，絕觀忘守，四德不生，三身本有。六根對境，分別非識，一心無妄，萬緣調直。心性本齊，同居不攜，無生順物，隨處幽棲。覺由不覺，即覺無覺，得失兩邊，誰論好惡，一切有為，本無造作，知心不心，無病無藥。迷時舍事，悟罷非異，本無可取，今何用棄？謂有魔興，言空象備，莫滅凡情，惟教息意。意無心滅，心無行絕，不用證空，自然明徹。滅盡生死，冥心入理，開目見相，心隨境起。心處無境，境處無心，將心滅境，彼此由侵。心寂境如，不遣不拘，境隨心滅，心隨境無。兩處不生，寂靜虛明。菩提影現，心水常清。德性如愚，不立親疏，寵辱不變，不擇所居。諸緣頓息，一切不憶，永日如夜，永夜如日。外似頑嚚，內心虛真，對境不動，有力大人。無人無見，無見常現，通達一切，未嚐不遍。思惟轉昏，汨亂精魂，將心止動，轉止轉奔。萬法無所，惟有一門，不入不出，非靜非喧。聲聞緣覺，智不能論。實無一物，妙智獨存。本際虛衝，非心所窮，正覺無覺，真空不空。三世諸佛，皆乘此宗，此宗毫末，沙界含容。一切莫顧，安心無處，無處安心，處明自露。寂靜不生，放曠縱橫，所作無滯，去住皆平。慧日寂寂，定光明明，照無相苑，朗涅槃城。諸緣忘畢，詮神定質，不起法坐，安眠虛室。樂道恬然，優遊真實，無為無得，依無自出。四等六度，同一乘路，心若不生，法無差互。知生無生，現前常住，智者方知，非言詮悟。
臣聞至道衝虛，般若元寂，在人則人尊，在處則處貴。故河上仙老，降劉後之高；雞岫名僧，屈輪王之重。是知斯風久扇，千載同尊。謹案梵網等出家人法，不向國王父母禮拜。至如傳儒業者，尚與君王分庭抗禮，孫為祖屍，嫡允冠阼，父母猶拜其子，為傳重也。當今聖主法唐虞之揖讓，任巢許之不臣，超漢帝之寬仁，從四皓於方外，豈況受付宏宣，闡揚元教。既許出家，理宜隔俗，況遣朝拜，誠所驚疑，用人廢法，愚謂未可。且禮雲介者不拜，為其失容節也。去俗之人，身被忍鎧，今同俗跪，翻貶朝儀。上庠謬參賢館，沐恩既重，敢罄諛聞。謹議。
謹錄佛經出家沙門不合跪拜父母有損無益文如左。一《梵網》云：出家人不向國王父母禮拜，一《順正理論》云：國君不求比邱禮拜。元教東漸，六百餘年，上代皇王，無不依經敬仰。洎乎聖帝遵奉，誠教彌隆，故得列刹相望，精廬峙接，人知慕善，家曉思愆。僧等忝在生靈，詎忘忠孝？明詔頒下，率土鹹遵，恐直筆史臣，書乖佛教，萬代之後，蕪穢皇風。竊聞真俗異區，桑門割有生之戀；幽顯殊服，田衣無拜首之容。理固越情，道仍乖物。況挺形戒律，鎔念津梁，酬恩不以形骸，致養期於福善。而令儀不改釋，拜必同儒，在僧有越戒之愆，居親有損福之累。臣子之慮，敢不盡言。
伏惟陛下匡振遠猷，提獎幽槩，既已崇之於國，亦乞正之於家，足使舍俗無習俗之儀，出家絕家人之敬。護法斯在，禔福莫先，自然教有可甄，人知自勉。不勝誠懇之至，謹奉表以聞。塵黷扆旒，伏增戰越。謹言。八月二十一日。
一切諸佛，皆有三身。一者法身，謂圓心所證。二者報身，謂萬善所感。三者化身，謂隨緣所現。今釋迦牟尼佛者，法身久證，報身久成，今之出現，蓋化身耳。謂於過去釋迦佛，所發菩提心，願同其號。故今成佛，亦號釋迦。三無數劫，修菩薩行，一一劫中，事無量佛，中間續遇定光如來，以發布泥金華奉上，尋蒙授記，得無生忍。然一切佛，將成佛時，必經百劫，修相好業。其釋迦發心，在彌勒後，當以逢遇，弗涉如來。七日翹仰，新新偈讚，遂超九劫，在前成道。將欲成時，生兜率天，號普明菩薩，盡彼天壽，下閻浮提，現乘白象，入母右脅。其母摩耶，夢懷白象。梵仙占曰：「若夢日明，當生國王。若夢白象，必生聖子。」母從此後，調靜安泰，慈辯日異。
菩薩初生，大地震動，身紫金色，三十二相，八十種好，圓光一尋生已，四方各行七步，為降魔梵，發誠實語：天上天下，唯我獨尊。抱入天祠，天像悉起。阿私陀仙合掌歎曰：「相好明了，必為法王。自恨當死，不得見佛。」斯則浮飯國王之太子也，字悉達多。祖號「師子頰」，父名「淨飯」，母曰「摩耶」。代代為輪王，姓瞿曇氏。複因能事，別姓釋迦，朗悟自然，藝術天備，雖居五欲，不受欲塵。遊國四門，見老病死，及一沙門，還入宮中，深生厭離。忽於夜半，天神扶警，遂騰寶馬，逾城出家，苦行六年、知其非道，便依正觀，以取菩提。
時有牧牛女人，煮乳作糜，其沸高踴，牧女驚異，以奉菩薩。菩薩食之，氣力充實，入河洗浴，將登岸時，樹自低枝，引菩薩上。菩薩從此，受吉祥草，坐菩提樹。惡魔見已，生瞋惱心，雲此人者，欲空我界。即率官屬十八億萬，持諸苦來怖菩薩，促令急起，受五欲樂，又遣妙意天女三人，來惑菩薩。爾時入勝意慈定，生憐湣心，魔軍自然，墮落退散。三妙天女，化為癭鬼。降魔軍已，於二月八日，明相出時，而成正覺。既成佛己，觀眾生根，知其樂小，未堪大法，即趣波羅柰國，度憍陳如等五人，轉四諦法輪，此則三寶出現之始也。
其後說法度人之數，大集菩薩之會，甚深無相之談，神通示現之力，經文具之矣。又於一時，升忉利天，九旬安居，為母說法。時優闐國王及波斯匿王，思慕佛德。刻檀畫氎，以寫佛形於後。佛從忉利天下，其所造像，皆起避席。佛摩其頂曰：「汝於未來，善為佛事。」佛像之興，始於此矣。化緣將畢，時徒厭怠。佛便告眾，卻後三月，吾當涅槃。複記後事，如經具說。然如來實身，常在不滅。故《法華》云：常在靈鷲山，及餘諸住處。今生滅者，是佛化身，為欲汲引，現同其類。所以受生，複欲令知，有為必遷，所以示滅。又眾生根熟，所以現眾生，眾生感盡，所以現滅。佛涅槃後，人天供養，起諸寶塔。又大加葉，召千羅漢，結集法藏阿難，從煉須入，誦出佛經，一無遺漏，如瓶瀉水，置之異器。一百年有鐵輪王，字阿輸柯，亦名「阿育」，役禦鬼神，於一日中，天上人間，造八萬四千舍利寶塔。其佛遺物，衣缽杖等，及諸舍利，神變非一。逮漢明感夢金軀，日佩丈六之容，一如釋迦本狀。又吳主孫權，燒椎舍利，無所變壞。爰及浮江石像，泛海瑞容，般若冥力，觀音密念，別記具之，事不多錄。
竊聞象分庖卦，克讚神明之德；訓啟箕疇，載穆彝倫之敘。自茲已降，述者尤多，莫不葉璿政而增輝，仞金閨而聳價。矧乎真乘上智，津萬有以興言；秘藏圓音，百靈而暢旨。燭迷均於麗景，清神比於甘露。自非六瓔踐位，四輪飛德，豈能探賾至真，研機妙本？是知茂於道者，其教孔修；昌於業者，其文伊煥。
伏惟皇帝陛下狥齊纂極，聖敬凝旒。十善揚仁，化柔蟠竁之表；四等調俗，風高胥燧之前。猶且峻元範而擒詞，藻常源而衍鑒，霈垂汗綍，留思給園。遂以匠物之餘，親迂睿旨，正名之末，特繕嘉題。僧等荷鎔施之恩，緘紹隆之澤，爰初肅召，載惕中襟，伏以聖旨難晞，元津罕涉。空思測管，嗟混沌之未開；實賴叫閽，時象罔其如得。
蘭台太史兼左侍極應山縣開國侯某，獎鑒弗疲，閱覽無滯。乃相與搴恕林之英萼，繳耆山之迅羽，搜八藏之殊珍，控三點之靈液，用成一部，勒為十卷，較其精詣，事絕稱言。然以教海既中，法門猶廣。雖要妙之旨，已具前修；而博贍之文，終資別錄。竊以登荊山者，思有獻於連城；遊楚濱者，願納貢於包匭。況龍宮逸寶，照爛於情田；鹿苑遺芳，芬葩於字葉。苟懷貞藹，孰忘薦奉？加以成貸有循，明規在屬。方肆披簡，則琳琅畢炫；擬之區別，則蘭菊自分。有導斯來，譬東瀛之畎澮；各歸所應，類南籥之宮徵。以義相屬，凡建十章，章分上下，成二十卷。經尋一千五百餘軸，義列三百六十餘條。所建十章，輒成四例。初二立真俗之境，次雙明染淨之由，中四坦修證之塗，後兩垂汲引之範。相次為敘，各隸多目，俾大義粲然，至言罔墜，曖千門之列敞，侈百隧之兼儲。同夫曉宿編珠，誠不倫而磊落，春叢綴錦，諒非工而彬布。實由元覽深契，故使奧旨冥歸。伊其不紊，抑有憑矣。然則一毛可以知鳳彩，故所錄未多；雙飛不足罄鳧洲，故餘美難極。既限金口之誨，良無玉屑之譏。其間剞削毫芒，斟酌去取，恐貽謬於千里，每加審於三複。粵以龍朔三年五月十七日，首奉綸言，迄今麟德元年五月四日，前後二部，汗青畢具。前則簡而能暢，後則博而無雜，庶可以振釋網之宏綱，總法門之要鍵，開息心之勝躅，備多聞之靈囿。伏願醍醐上味，永沃神衷，般若明珠，長輝睿握。斯文不墜，真宗與日月俱懸；茲福無量，寶祚將穹壤齊固雲爾。
元範，龍朔中普光寺沙門。著有別集二十卷。
臣聞至道衝虛，般若元寂，在人則人尊，在處則處貴。故河上仙老，降劉後之高；雞岫名僧，屈輪王之重。是知斯風久扇，千載同尊。謹案梵網等出家人法，不向國王父母禮拜。至如傳儒業者，尚與君王分庭抗禮，孫為祖屍，嫡允冠阼，父母猶拜其子，為傳重也。當今聖主法唐虞之揖讓，任巢許之不臣，超漢帝之寬仁，從四皓於方外，豈況受付宏宣，闡揚元教。既許出家，理宜隔俗，況遣朝拜，誠所驚疑，用人廢法，愚謂未可。且禮雲介者不拜，為其失容節也。去俗之人，身被忍鎧，今同俗跪，翻貶朝儀。上庠謬參賢館，沐恩既重，敢罄諛聞。謹議。
沙門崇拔言：拔聞道俗憲章，形心異革。形則不拜君父，用顯出處之儀；心則敬通三大，以遵資養之重。近奉恩敕，令僧不拜君王，而令拜其父母，斯則隆於敬愛之禮，闕於經典之教，僧寶存而見輕，歸戒沒而長隱。豈有君開高尚之跡，不悖佛言；臣取下拜之儀，麵違聖旨？可謂放子為求其福，受拜仍獲其辜，一化致疑，二理矛惑。伏願請從君敬之禮，以通臣下之儀。輕黷扆旒，彌增隕越。謹言。七月二十五日上。
臣聞至道衝虛，般若元寂，在人則人尊，在處則處貴。故河上仙老，降劉後之高；雞岫名僧，屈輪王之重。是知斯風久扇，千載同尊。謹案梵網等出家人法，不向國王父母禮拜。至如傳儒業者，尚與君王分庭抗禮，孫為祖屍，嫡允冠阼，父母猶拜其子，為傳重也。當今聖主法唐虞之揖讓，任巢許之不臣，超漢帝之寬仁，從四皓於方外，豈況受付宏宣，闡揚元教。既許出家，理宜隔俗，況遣朝拜，誠所驚疑，用人廢法，愚謂未可。且禮雲介者不拜，為其失容節也。去俗之人，身被忍鎧，今同俗跪，翻貶朝儀。上庠謬參賢館，沐恩既重，敢罄諛聞。謹議。
