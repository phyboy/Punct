慧能，俗姓盧氏，其先范陽人。以父行舀官南海，遂為新州人。咸亨中至樂昌，就智遠禪師出家。復至蘄春，就弘忍禪師受具。後至南海，就印宗法師剃染，住法性寺。上元中移具寶林寺。詔赴京邑，謝病不起。神龍三年敕住韶州能居寺，改額法泉。是為南宗六祖。先天二年卒。憲宗時追諡大鑒禪師。
夫《金剛經》者，無相為宗，無住為體，妙有為用。自從達摩西來，為傳此經之意，令人悟理見性。祇為世人不見自性，是以立見性之法，世人若不見真如本體，即不假立法。此經讀誦者無數，稱讚者無邊，造疏及注解者凡八百餘家，所說道理，各隨所見。見雖不同，法即無二。宿植上根者，一聞便了。若無宿慧，讀誦雖多，不悟佛意。是以解釋聖義，斷除學者疑心，若於此經，得旨無疑，不假解說。從上如來所說善法，為除凡夫不善之心。經是聖人之語，教人聞之，從凡悟聖，永息迷心。
此一卷經，眾人性中，本有不見。見者但讀誦文字，若悟本心，始知此經不在文字。若能明了自性，方信一切諸佛，從此經出。今恐世人身外覓佛，向外求經，不發內心，不持內經，故造此訣，令諸學者持內心經，了然自見清淨佛心，過於數量，不可思議。後之學者，讀經有疑，見此解義，疑心釋然，更不用訣。所冀學者同見礦中金性，以智慧火鎔煉，礦去金存。
我釋迦本師說《金剛經》，在舍衛國。因須菩提起問，佛大悲為說。須菩提聞法得悟，請佛與法安名，令後人依而受持。故經云：「佛告須菩提，是經名為《金剛般若波羅蜜》。以是名字，汝當奉持。」如來所說「金剛般若波羅蜜」，與法為名，其意謂何？以金剛世界之寶，其性猛利，能壞諸物。金雖至堅，羚羊角能壞。金剛喻佛性，羚羊角喻煩惱。金雖堅剛，羚羊角能碎。佛性雖堅，煩惱能亂。煩惱雖堅，般若智能破。羚羊角雖堅，賓鐵能壞。悟此理者，了然見性。《涅槃經》云：「見佛性者，不名眾生。不見佛性，是名眾生。」如來所說金剛喻者，祇為世人性無堅固，口雖誦經，光明不生。外誦內行，光明齊等，內無堅固，定慧即亡。口誦心行，定慧均等，是名究竟。金在山中，山不知是實，寶亦不知是山。何以故？為無性故。人則有性，取其寶用，得遇金師，鏨鑿山破，取礦烹煉，遂成精金。隨意使用，得免貧苦。四大身中，佛性亦爾。身喻世界，人我喻山，煩惱喻礦，佛性喻金，智慧喻工匠，精進猛勇喻鏨鑿。身世界中，有人我山；人我山中，有煩惱礦；煩惱礦中，有佛性寶；佛性寶中，有智慧工匠。用智慧工匠，鑿破人我山，見煩惱礦，以覺悟火烹煉，見自金剛佛性，了然明淨。是故以「金剛」為喻，因為之名也。空解不行，有名無體，解義修行，名體俱備。不修即凡夫，修即同聖智，故名「金剛」也。何名「般若」？是梵語，唐言「智慧」。智者不起愚心，慧者有其方便。慧是智體，智是慧用，體若有慧，用智不愚，體若無慧，用愚無智。祇為愚癡未悟，故修智慧以除之也。何名「波羅蜜」？唐言「到彼岸」。到彼岸者，離生滅義。祇緣世人性無堅固，於一切法上，有生滅相，流浪諸趣。未到真如之地，並是此岸。要具大智慧，於一切法圓滿，離生滅相，即是到彼岸。亦雲心迷則此岸，心悟則彼岸；心邪則此岸，心正則彼岸。口說心行，即是法身有波羅蜜。口說心不行，即無波羅蜜也。何名為「經」？經者徑也，是成佛之道路。凡人欲臻斯路，當內修般若行，以至究竟。如或但能誦說，心不依行，自心則無經。實見實行，自心則有經。故此經如來號為《金剛般若波羅蜜經》。
義淨，字文明，俗姓張氏，范陽人。年十五出家。咸亨二年至番禺，附海舶經二十五年，遊三十餘國。以武后證聖元年齋梵本經還河洛，敕住佛授寺。先天二年卒，年七十九。
觀夫自古神州之地，輕生循法之賓，顯法師則創辟荒途，奘法師乃中開正路。其間或西域紫塞而孤征，或南渡滄溟以單逝，莫不鹹思聖跡，罄五體而歸禮，俱懷旋踵，報四恩以流望。然而勝途多難，寶處彌長，苗秀盈十而蓋多，結實罕一而全少。實由茫茫象磧，長川吐赫日之光；浩浩鯨波，巨壑起滔天之浪。獨步鐵門之外，亙萬嶺而投身；孤漂銅柱之前，跨千江而遺命（跋南國有千江口）。或忘飧幾日，輟飲數晨，可謂思慮銷精神，憂勞排正色。致使去者數盈半百，留者僅有幾人。設令得到西國者，以大唐無寺，飄寄淒然，為客遑遑，停讬無所。遂使流離萍轉，罕居一處，身既不安，道寧隆矣？嗚呼！實可嘉其美誠，冀傳芳於來葉，粗據聞見，撰題行狀雲爾。其中次第，多以去時年代近遠存亡而比先後。
粵以長安四年，歲次甲辰四月七日，此寺綱維寺主義獎上座智寶都維那大舉法濟禪師及眾德等，議以少林山寺，重結戒壇，欲令受戒懺儀，共遵其處。遂乃遠之都下，屈諸大德，殷勤致禮，延就山門。是時我老苾蒭義淨及護律師、瑳禪師、恂律師、暉律(師)、恪律師、威律師等，既至寺所，解舊結新，僉議此邊，名為小戒，標相永定，冀無疑惑。於是獲鵝珍之嘉士，無召自來；得草結之英賢，不期而會。數逾一百，行道三旬，共係頸珠，俱修趺足，誠五濁之希有，慕四依之住持，虛法實歸，紹隆無替。庶乎桑田屢改，長存立石之基，沙界時遷，無爽布金之地。恐田成碧海，嶺變青川。迷此結誠，乃為銘曰：
羯磨法在，聖教不淪。式得金口，是敬是遵。目睹西域，杖錫東巡。睹盛事而隨喜，聊刊刻乎斯文。
原夫三千肇建，爰彰興立之端；百億已成，尚無人物之序。既空洞於世界，則日月未流；實閴寂於慘舒，則陰陽莫辨。暨乎淨天下降，身光自隨，因湌地肥，遂生貪著。林藤香稻，轉次食之。身光漸滅，日月方現。夫婦農作之事興，君臣父子之道立。然而上觀青象，則妙高色而浮光；下察黃輿，乃風蕩水而成結。而云二儀分判，人在其中，感清濁氣，自然而有。陰陽陶鑄，譬之以鴻鑪，品物財成，方之於埏埴者，蓋寡聽曲談之謂也。
於是岳峙星分，含靈蔓延，遂使道殊九十六種，諦分二十五門。僧佉乃從一而萬物始生，薜世則因六條而五道方起。或露體拔髮，將爲出要。或灰身椎髻，執作昇天。或生乃自然，或死當識滅。或云幽幽冥冥，莫識其精，眇眇忽忽，罔知所出。或云人常得人道，或說死便爲鬼靈。或談不知蝶爲我己，不知我爲蝶形。既羣迷於蜾臝，復聚惑於螟蛉。比混沌於雞子，方晦昧於孩孾。斯皆未了，由愛故生，藉業而有，輪迴苦海，往復迷津者乎。然則親指平途，躬宣妙理，說十二緣起，獲三六獨法，號天人師，稱一切智，引四生於火宅，拔三有於昏城，出煩惱流，登湼槃岸者，粵我大師釋迦世尊矣！
創成覺龍河，九有興出塵之望；後移光鹿苑，六道盛歸依之心。初轉法輪，則五人受化；次談戒躅，則千生伏首。於是闡梵響於王舍，獲果者無窮；酬恩惠於父城，發心者莫算。始自了教，會初願以摽誠；終乎妙賢，契後期於結念。住持八紀，弘濟九居。教無幽而不陳，機無微而不納。若泛爲俗侶，但略言其五禁；局提法衆，遂廣彰乎七篇。以爲宅有者大非，戒興則非滅；存生者小過，律顯則過亡。且如恚損輕枝，現生龍戶，慈濟微命，交昇帝居，善惡之報，固其明矣。於是經論兼施，定慧俱設，攝生之綱，唯斯三藏乎！
既而親對大師，教唯一說，隨機拯物，理亡他議。及乎薜舍初辭，魔王或歡喜之志；熙連後唱，無滅顯亡疑之理。可謂化緣斯盡，能事畢功。遂乃跡滅兩河，人天掩望，影淪雙樹，龍鬼摧心。致使娑羅林側，淚下成泥，哭者身邊，血如花樹。大師唱寂，世界空虛。
次有弘法應人，結集有五七之異；持律大將，部分爲十八之殊。隨所見聞，三藏各別。著下裙則裾有偏正，披上服則葉存狹廣。同宿乃異室繩圍，兩俱無過；受食以手執畫地，二並亡愆。各有師承，事無和雜。有部則正，餘三並偏。有部則要須別室，正量以繩圍床。有部手請，僧祇畫地也。
諸部流派，生起不同，西國相承，大綱維四。一、阿離耶莫訶僧祇尼迦耶，周云聖大衆部，分出七部，三藏各有十萬頌，合三十萬頌，周譯可成千卷。二、阿離耶悉他陛攞尼迦耶，周云聖上座部，分出三部，三藏多少同前。三、阿離耶慕攞薩婆悉底婆拖尼迦耶，周云聖根本說一切有部，分出四部，三藏多少同前。四、阿離耶三蜜栗底尼迦耶，周云聖正量部，分出四部，三藏二十萬頌，律有三十千頌。然而部執所傳，多有同異，且依現事，言其十八。其間離分出没，部別名字，事非一致，如餘所論，此不繁述。故五天之地及南海諸洲，皆云四種尼迦耶。
然其所欽，處有多少。摩揭陁則四部通習，有部最盛。羅荼、信度西印度國名。則少兼三部，乃至正量尤多。北方皆全有部，時逢大衆。南面則咸遵上座，餘部少存。東裔諸國，雜行四部。從那爛陁東行五百驛，皆名東裔。乃至盡窮，有大黑山，計當土蕃南畔，傳云是蜀川西南行可一月餘，便達斯嶺。次此南畔，逼近海涯，有室察呾羅國。次東南有郎迦戍國。次東南有杜和鉢底國。次東極至臨邑國。並悉極遵三寶，多有持戒之人。乞食杜多，是其國法。西方見有，實異常倫。師子洲並皆上座，而大衆斥焉。然南海諸洲有十餘國，純唯根本有部，正量時欽，近日已來，少兼餘二。從西數之，有婆魯師洲；末羅遊洲，即今尸利佛逝國是；莫訶信洲；訶陵洲；呾呾洲；盆盆洲；婆里洲；掘倫洲；佛逝補羅洲；阿善洲；末迦漫洲；又有小洲，不能具錄也。斯乃咸遵佛法，多是小乘，唯末羅遊少有大乘耳。
諸國周圍，或可百里，或數百里，或可百驛。大海雖難計里，商舶慣者准知。良爲掘倫，初至交廣，遂使揔喚崑崙國焉。唯此崑崙，頭捲體黑，自餘諸國，與神州不殊。赤脚敢曼，揔是其式。廣如《南海錄》中具述。驩州正南步行可餘半月，若乘船纔五六潮，即到匕景。南至占波，即是臨邑。此國多是正量，少兼有部。西南一月至跋南國，舊云扶南，先是躶國，人多事天，後乃佛法盛流。惡王今並除滅，逈無僧衆，外道雜居，斯即贍部南隅，非海洲也。
然東夏大綱，多行法護。關中諸處，僧祇舊兼。江南嶺表，有部先盛。而云《十誦》、《四分》者，多是取其經夾，以爲題目。
詳觀四部之差，律儀殊異，重輕懸隔，開制迢然。出家之侶，各依部執，無宜取他經事，替己重條，用自開文，見嫌餘制。若爾則部別之義不著，許遮之里莫分。豈得以其一身，遍行於四？裂裳金仗之喻，乃表證滅不殊。行法之徒，須依自部。頻毗娑羅夢見一㲲裂爲十八片，一金杖斬爲十八段，怖而問佛。佛言︰「我滅度後，一百餘年，有阿輸迦王，威加贍部。時諸苾芻，教分十八。趣解脫門，其致一也。此即先兆，王勿見憂取。
其四部之中，大乘小乘區分不定。北天南海之郡，純是小乘。神州赤縣之鄉，意在大教。自餘諸處，大小雜行。考其致也，則律檢不殊，齊制五篇，通修四諦。若禮菩薩，讀大乘經，名之爲大；不行斯事，號之爲小。所云大乘無過二種，一則中觀，二乃瑜伽。中觀則俗有真空，體虛如幻；瑜伽則外無內有，事皆唯識。斯並咸遵聖教，孰是孰非？同契湼槃，何真何僞？意在斷煩惑，濟衆生，豈欲廣致紛紜，重增沈結？依行則俱昇彼岸，棄背則並溺生津。西國雙行，理無乖競。既無慧目，誰鑒是非？任久習而修之，幸無勞於自割。
且神州持律，諸部互牽，而講說撰錄之家，遂乃章鈔繁雜。五篇七聚，易處更難。方便犯持，顯而還隱。遂使覆一簣而情息，聽一席而心退。上流之伍，蒼髭乃成；中下之徒，白首寧就。律本自然落漠，讀疏遂至終身。師弟相承，用爲成則。論章段則科而更科，述結罪則句而還句。考其功也，實致爲山之勞；覈其益焉，時有海珠之潤。
又凡是製作之家，意在令人易解，豈得故爲密語，而更作解謿？譬乎水溢平川，決入深井，有懷飲息，濟命無由。准檢律文，則不如此。論斷輕重，但用數行，說罪方便，無煩半日。此則西方南海法徒之大歸也。
至如神州之地，禮教盛行，敬事君親，尊讓耆長，廉素謙順，義而後取。孝子忠臣，謹身節用。皇上則恩育兆庶，納隍軫慮於明發；羣臣則莫不拱手，履薄呈志於通宵。或時大啓三乘，廣開百座。布制底於八澤，有識者咸悉歸心；散伽藍於九宇，迷途者並皆迴向。皇皇焉農歌畎畝之中，濟濟焉商咏舟車之上。遂使雞貴、象尊之國，頓桑丹墀，金隣、玉嶺之鄉，投誠碧砌。爲無爲，事無事，斯固無以加也。雞貴者，西方名高麗國爲俱俱吒𧫦說羅。俱俱吒是雞，𧫦說羅是貴。西方傳云，彼國敬雞神而取尊，故戴翎羽而表飾矣。言象尊者，西國君王以象爲最，五天並悉同然也。
其出家法侶，講說軌儀，徒衆儼然，欽承極旨。自有屏居幽谷，脫屣樊籠，漱巖流以遐想，坐林薄而棲志。六時行道，能報淨信之恩；兩期入定，合受人天之重。此則善符經律，何有過焉？然由傳受訛謬，軌則參差，積習生常，有乖綱致者。謹依聖教及現行要法，揔有四十章，分爲四卷，名《南海寄歸內法傳》。又《大唐西域高僧傳》二卷，並雜經論等十卷，並錄附歸。願諸大德興弘法心，無懷彼我，善可量度，順佛教行，勿以輕人，便非重法。
重曰：然今古所傳經論，理致善通，禪門定瀲之微，此難懸囑。且復粗陳行法，符律相以先呈，備舉條章，考師宗於實錄。縱使命淪夕景，希成一簣之功；燄絶朝光，庶有百燈之續。閱此則不勞尺步，可踐五天於短階；未徙寸陰，實鏡千齡之迷躅。幸願檢尋三藏，鼓法海而揚四波；皎鏡五篇，汎慧舟而提六欲。雖復親承匠旨，備檢元宗，然非濬發於巧心，終恐受嗤於慧目云爾。
法藏，字賢首，俗姓諸葛氏，蘇州吳縣人。一雲姓康氏，康居人。自少出家。如意元年，武後制於東都大福先寺檢校無盡藏。長安四年，又制於化度寺檢校無盡藏。後延為薦福寺大德。開元二年卒，年七十八。
夫真心寥廓，絕言象於筌罤；衝漠希夷，忘境智於能所。非生非滅，四相之所不遷；無去無來，三際莫之能易。但以無住為性，隨派分岐，逐迷悟而升沉，任因緣而起滅。雖複繁興鼓躍，未始動於心源；靜謐虛凝，未嚐乖於業果。故使不變性而緣起，染淨恒殊；不舍緣而即真，凡聖致一。其猶波無異濕之動，故即水以辨於波；水無異動之濕，故即波以明於水。是以動靜交徹，真俗雙融；生死涅槃，夷齊同貫。但以如來在世，根熟易調，一稟尊言，無不懸契。大師沒後，異執紛綸，或趣邪途，或奔小徑。遂使宅中寶藏，匿濟乏於孤窮；衣內明珠，弗解貧於傭作。加以大乘深旨，沈貝葉而不尋；群有盲徒，馳異路而莫返。爰有大士，厥號馬鳴，慨此頹綱，悼斯淪溺。將欲啟深經之妙旨，再曜昏衢；斥邪見之顛眸，令歸正趣。使還源者可即，反本非遙；造廣論於當時，遐益群品。既文多義邈，非淺識所窺，悲末葉之迷淪，又造斯論。可謂義豐文約，解行俱兼，中下之流，因茲悟入者矣！
夫滿教難思，窺一塵而頓現；圓宗叵測，睹纖毫以齊彰。然用就體分，非無差別之勢；事依理顯，自有一際之形。其猶病起藥興，妄生智立。病妄則藥妄，舉空拳以止啼；心通則法通，引虛空而示遍。既覺既悟，何滯何通。百非息其攀緣，四句絕其增減，故得藥病雙泯，靜亂俱融，消能所以入元宗，泯性相而歸法界。竊見元綱浩瀚，妙旨希微，覽之者詎究其源，尋之者罕窮其際。是以真空滯於心首，恒為緣應之場；實際居於目前，翻為名相之境。今者統收元奧，囊括大宗，出經卷於塵中，轉法輪於毛處，明者德隆於即日，昧者望絕於多生，會旨者山嶽易移，乖宗者錙銖難入。輒以旋披往誥，糸丐睹舊章，備三藏之元文，憑五乘之妙旨，繁詞必削，缺義複全。雖則創集無疑，況乃先規有據，窮茲性海，會彼行林，別舉六門，通為一觀，參而不雜，一際皎然。冀返迷方，情同曉日，佩道君子，俯而詳焉。今略明此觀，總分六門，先列名，後廣辨。
夫以主教圓通，盡虛空於塵刹；帝珠方廣，攬法界於毫端。無礙熔融，盧舍那之妙境；有崖斯泯，普賢眼之玄鑒。浩瀚微言，實叵尋其旨趣；宏深法海，尤罕測於宗源。今略舉大綱，開茲十義，撮其機要，稱曰「指歸」，庶探元之士，粗識其致焉。
夫以真源素範，衝漠隔於筌罤；妙覺元猷，奧賾超於言象。雖真俗雙泯，二諦恒存；空有兩亡，一味常顯。良以真空未嚐不有，即有以辨於空；幻有未始不空，即空以明於有。有空有，故不有；空有空，故不空。不空之空，空而非斷；不有之有，有而不常。四執既亡，百非斯遣。般若元旨，斯之謂歟！若曆事備陳，言過二十萬頌；若撮其樞要，理盡一十四行。是知詮真之教，乍廣略而隨緣；超言之宗，性圓能而俱現。般若心經者，實謂曜昏衢之高炬，濟苦海之迅航。拯物導迷，莫斯為最。然則般若以神鑒為體，波羅蜜多以到彼岸為功。心顯要妙所歸，經乃貫穿言教。從法就喻，詮旨為目。故言《般若波羅蜜多心經》。
原夫第一勝義，是離言之法性；等流真教，誠有海之方舟。故以名句字聲，作別相之本質；色香味觸，為住持之自體。嗟乎！超絕言慮之旨，洽悟見聞之境，莫不以法王宏造，權道之力歟？《大方廣佛華嚴經》者，實可謂該通法界之典，盡窮佛境之說也。若乃文言舛誤，正義難彰，真見不生，尋源失路；故涉近以逕遠，從淺而暨深；去來今尊，何莫由斯道？且夫音義之為用也，鑒清濁之明鏡，釋言話之旨歸，匡謬漏之楷模，辟疑管之鈐鍵者也。至如低徊誤為「遲回」，彷徨乃成「稽返」，俾倪代乎「隦堄」，軾環遂作「女牆」；撟書矯形，正斜翻覆，幹存榦體，樹木參差；若斯之徒，紊亂聲義，不知蹖駮，何以指南？苑不涯菲薄，少玩茲經，索隱從師，十有九載。雖義旨悠邈，難以隨迎，而音訓梵言，聊為注述，庶使披文了義，弗俟籌谘，紐字知音，無勞負帙。且螻螘之量，司已穴而疏冥；豈霆雷之資，開蟄戶於遐邇？英達君子，希無誚焉。
道氤，俗姓長孫氏，長安高陵人。父容，殿中侍御史。氤少擢進士第，後遇梵僧，心願出家，事京師招福寺慎言律師為師。元宗幸洛，敕與良秀、法修隨駕。開元二十八年卒。
藏年高病積，德薄人微，曲蒙神散，尋得除愈。但風氣暴增，命在旦夕，悲戀之至，遺表奉辭。伏願久住世間，緝寧家國，慈濟四生，興隆三寶。
一行，俗姓張氏，巨鹿人。本名遂，武後時佐命剡國公公謹支孫。幼依普寂禪師出家，後往天台山國清寺受算法，造大衍曆。元宗召入集賢院，尋詔住興唐寺。開元十五年卒於京師華嚴寺。諡大慧禪師。
按《舜典》云：「在璿樞玉衡，以齊七政。」說者以為取其轉運者為樞，持正者為衡，皆以玉為之。用齊七政之變，知其盈縮進退得失政之所在，即古太史渾天儀也。自周室衰微，疇人喪職，其制度遺像，莫有傳者。漢興，丞相張蒼首創律曆之學。至武帝詔司馬遷等更造漢曆，乃定東西，立晷儀，下漏刻，以追二十八宿。相距星度，與古不同。故唐都分天部，洛下閎運算轉曆，今赤道曆星度，則其遺法也。後漢永元中，左中郎將賈逵奏言：「臣前上傅安等用黃道度日月，月弦望多。」近史官壹以赤道度之，不與天合，至差一日以上。願請太史官日月星簿及星度課與待詔星官考校。
度門寺大眾僧撤曇振達摩一行等白令公檀越：世相遄邁，時節如馳。自先師因待不居，遂逾十載，塔樹將列，禪庭坐蕪，永懷正服，終天何及？惟師降命總依，授斯全德，普門紀述，有出常規。每恨杜氏多涉於說，通閭君屢傷於假，氣內惟秘，惟覺才難，由是法壽幾遷，名身莫擇。自往歲僉議，令以斯意仰憑，而鳳池務總，未果成願。近承銜朝寄出鎮嶽陽，乘間論道，此會難失。所以思義禪師重往諮覲，幸蒙法生之義，莫逆於心，爰就斯文，流之後死。然夫發揮浮道，宛若現觀，幽讚佛持，動符先軌。不圖述作之盛，而至於斯乎？自非深起明門，亦無以臻於此耳。仰以今月月半，潔以清齊，凡我法流，嘉茲日陳之影塔，宣布至言，人懷感歎，有兼常節，是亦存沒之大事畢矣！人天之榮觀備矣！儻靈峰可作，本地常存，必當流鑒遠緣，怡然動色，詎祇傳聲梵世，以慶法輪之裔哉！僧徹等久席圓聞，寧窮智葉，載懷遺偈，益戀初因。言荷末光，彌慚引曜。空思厚德，不知何以報之！唯應極力勉心，以存所務。儻一至之功可必，十方之助不行，當回此庶恩，以現祈花應耳。敬白。
夫目錄之興也，蓋所以別真偽，明是非，記人代之古今，標卷部之多少，摭拾遺漏，刪夷胼贅。欲使正教綸理，金言有緒，提綱舉要，曆然可觀也。但以法門幽邃，化網恢宏，前後翻傳，年移代謝。屢經散滅，卷軸參差，複有異人，時增偽妄，致令混雜，難究蹤由。是以先德儒賢，制斯條錄。今其存者，殆六七家，然猶未極根源，尚多疏闕。昇以庸淺，久事披尋，參練異同，指陳臧否。成茲部帙，庶免乖違，幸諸哲人，俯共詳覽。

仁素，開元時嵩嶽閒居寺沙門。珪禪師弟子。
大師諱元珪，李氏，河南伊闕人也。上元二載，孝敬崩，度隸寺焉。宿殖德本，無師自悟。及少林尊者開示大乘，諮稟至道，晚年居龐塢阿蘭若，遠近縞素受道者，不複勝記。至開元四年歲次景辰秋八月甲辰朔十日癸丑，終於龐塢，春秋七十有三。十三日景辰，權厝於寺北岡之東，至十一年歲次癸亥秋七月，乃營塔於浮圖東嶺之左。大師味淨之所，而庭柏存焉。癸巳晦，奉遷於塔，從僧儀也。弟子比邱僧仁素等刊此貞石，以旌不朽。
右，臣會覺等言：臣聞皇天以平分四時，聖人以亭育萬物。僧等何幸，頓沐殊私。但以王者封畿，乃稱鄠杜之邑；諸侯近甸，是惟酆鎬之濱。頃者靈符發兆，聖號輝煥，百神慶答，萬國維新。不謂惠澤旁流，降仙毫之瑞劄；宸慈下被，賜天寶之嘉名。普潤緇黃，齊霑寺觀。而魚龍起伏，來從日月之宮，束帛戔戔，更賁金繩之界。雙林戴色，紺苑增榮。臣等不勝抃躍之至。
