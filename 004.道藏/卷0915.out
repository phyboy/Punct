夫王而作則者大雄，見而遄歸者大寶，聲被周漢，義逸齊梁，學比享毛，富如昆玉。道飾其行，俗賞其音，或內秘靈知，或外見常跡，起伏不拘於❥代，出沒所謂於須臾。孰有以兼之？公得其門也。惟大德俗姓盧，諱敬節，范陽人也。祖尚書遠葉，棲誌邱園。父樂司徒季英，閒居遁世，湣於稚子，逷以群流，放令出家，不從文秩，上可以益後，下可以利人，不累莊嚴，足陪淨藏，令投虔和上受業。年甫十歲，日誦千言，維摩妙高，飛峰口海，法華素月，吐照情田，奏梵音以雲揚，感神明而雷激。厭俗之垢，王澤遐霑；落發之貞，天魔為忄習。至二十九，入道具臘寺，舉都維那二十載，清拔僧務，造長廊四十間，不日克就。光嚴帝宇，粹表祗園，結棟淩霞，飛簷振景。士拜左顧，靡怯風搖；人謁右旋，非憂雨散。亦嚐柔外以定，定力振振；順中以如，如心奕奕。笑法橋而虹斷，切義舫之神移，莫不悼哉，何嗟及矣！以開元十七年七月五日終於私房，春秋七十有五。窆於神和原，律也。門人處玉璿、延阼等，念鬆回茂，仰蕙遙芬，悵頹景之不留，恨驚風之早落。師魂遠何至，資影痛何孤。恐岸成川，起塔崇禮。式為銘曰：
跡滿三界，神放六通。教令遞囑，德位常融。轉延象世，運及都公。木選寒柏，山寶舒虹。行高獎下，言貴居忠。俗承遠聲色，道洽化無窮。水搖魚徙動，人斷院悲空。日影何旋北，山陰遽已東。荒郊悲慘慘，煙氣亂蔥蔥。式作營於妙塔，用表列於仁雄。柩窆歸於泉壤，性遙拔於樊籠。挫一代之濁命，流千古之清風。
元朗，字慧明。俗姓傅氏，東陽烏傷人。大士六世孫浦江江夏太守拯公之後。九歲出家。如意元年敕度清泰寺。天寶十三年卒，年八十二。
自到靈溪，泰然心意，高低峰頂，振錫常遊，石室岩龕，拂手宴坐。青松碧沼，明月自生，風埽白雲，縱目千里。名華香果，蜂鳥銜將，猿嘯長吟，遠近皆聽，鋤頭當枕，細草為氈。世上崢嶸，競爭人我，心地未達，方乃如斯。倘有寸陰，願垂相訪。
觀夫聖應無方，等曜靈之流萬象；覺海元曠，若溟渤之含百川。凝然居眾妙之先，煥矣處有空之際。於是慈光西燭，慧液東飛，廣開權實之門，爰啟布金之義。粵茲寶界，創自後魏正光二載，即孝明帝之賢妹也。乃居寵若驚，克修雅誌，確乎出俗，入道為尼。以誠信有徵，敕為置明煉之寺，兼度士庶女等百有人矣。頃遇周武不敏，正教淩夷，至隋氏開皇，重加修複，又度尼廿一人，以崇景福。暨有唐貞觀三載，議將尼寺居山，慮恐匪人侵擾，敕令移額於偃師縣下置，此因廢焉。
至神龍二載七月廿五日，有嵩嶽寺都維那僧道瑩奏聞：「此故寺依山帶水，形勝幽棲，不假多工，便堪居住。伏惟故永泰公主器韞衝和，承規帝闕，庶增瓊萼，冀保瑤枝，何圖厭代辭榮，遷神遂遠。二聖痛金娥之殞，兆人興玉碎之悲！凡厥有情，孰不傷悼？至論潛祐，必賴薰修。伏望天恩為永泰公主於前件故伽藍置寺一所，請以永泰為名，特望度僧二七人，庶使福資冥路。」竊惟聖不孤運，會緣必興，建寺立僧，實由於此。
自茲以降，暨乎至今，亦有別敕配居，或牒兩京名德，翼翼清眾，五十餘人。鹹以軌範端融，心澄海月，鵝珠育物，禮誦無虧，常懷報國之恩，庶願福增皇祚。千佛二古塔者，昔明煉之所起，亭亭四照，嶷嶷搖空，龕室玲瓏，重光回映。其間大窣堵坡者，隋仁壽二載之所置。文帝應命，感異稀奇，忽得舍利一瓶，雪毫燦爛，火焚益固，擊之逾明。乃詔天下梵場，令起塔供養，為蒼生之祈福也。規制妙絕，神工未方，永鎮檀林，以昭盛烈。東有兩支提者，昔寺主道瑩上座崇敬遺教門人之所造也。二長老僧惎國寶，振古超今，息化歸心，法俗追悼，故起斯塔。前門樓浴室食堂經藏者，即大德曇陟律之所構也。律師宿智圓明，知微察物，少編僧錄，風骨天然，精持大乘，元通數部，不住無相，兼崇有為。沙門思悟者，心燈獨知，跡無住處。諸佛遺旨，必能竭其筋力；諸魔動念，必不愛其死生。乃跋涉山川，樸斫杞梓，食堂之力，頗有助雲。九級浮圖者，比邱真一敬為故兄寺主真藏之所建也。禪師積德累仁，果曾慈惠，玉昆金友，俱離塵籠。弟子沙門誌堅及陳留郡封禪寺都維那僧希宴等，敬為和上樹茲景業。寺主絢彩凝華，心鏡虛朗，再成寶殿，重立尊儀，但有闕遺，盡加營葺。並鑄大銅鍾一口，重四千斤，函二十石，裝飾嚴麗，備物維新。金容將滿月齊暉，玉相與日輪爭曜，簷宇四繞，回廊複周，蹬道淩虛，縣階數匝。風鈴夜警，聲聲流解脫之音；曉梵朝吟，一一讚苦空之偈。嘉木繁植，祥花接異以恒春；高柳垂幡，喬鬆結蓋而雲際。
前寺主道演、前上座智光、前都維那僧元順，皆體道歸一，異本同源，逍遙林泉，躧履雲壑。複有沙門法意、敬一等，至樂大乘，沈心不二。一日必葺，當賈勇而行諸；六時精勤，縱力極而不廢。其寺也，嵩岩右脅，龍津左傍，前眺案崗，萬公居後。地形澄垽，幽溪對靈鎮之台；山勢巍峨，峰頂與層巒俱峻。昔跋陁三藏縣記此方，人安眾和，福利彌廣。時上座明信寺主道峻、都維那敬一等，普操履霜潔，動成紀綱，德義相資，同知寺任。但恐三輪一轉，海際塵驚，若不刊勒貞璆，何以表之靈跡？靖彰內慚深定，外謝多聞，敢違宿心，昧揚休烈。其詞曰：
佛性微，遍含識，隱顯自在兮無量力。開秘藏，燿無疆，寶刹嚴凝兮仙路長。韻慈鍾，震縣極，警眾沈昏兮清閫域。光勝宅，啟津梁，淨彼地獄兮與天堂。昔明煉，今永泰，跋陁遠記兮斯為大。刻珍石，炳微言，曠代昭宣兮萬祀傳。
觀夫二儀之大也，不能免天傾地裂之災；三光之明也，不能免日薄星回之變。非夫圓明鍾覺，利見大雄，飛觀真峰，高視鐵圍之外，澄襟性海，獨瑩珠泉之底者，其孰能置四生於不動之國，濟八苦於無明之河？秘密成伊，演龍藏於三千世界；童蒙求我，運牛車於五百由旬。所以太子回心，舍宮殿臣妾；商人合掌，奉真珠琉璃。給孤獨園，一家之造精舍；琅琊別產，兩宅之入伽藍。大矣哉！其誰繼之？我司徒陳公之謂也。
公諱杲仁，字世威。其先豫州潁川人也。十七代祖寔，為太丘長。六世祖陳武帝，經天緯地之功，與乾坤而合道，濟俗安人之德，共日月而齊明。家於長城，故複為晉陵人也。祖暠，字元皎，陳羽林郎將。萬戶千門，警夜巡晝。旌旗曳日，朝馳楊柳之街；鍾鼓沸天，夕衛鴛鴦之殿。別敕授洪州建昌縣令。戴星按俗，靡草臨人，澤被春滋，愛融冬日。花藏野雉，戀錦化而長馴；煙渚庭鸞，懷磬聲而率舞。父諱季明，字元煥，陳江州司馬兼嶺南道采訪使，尋拜給事中。朱紱題輿，按三江而寫鑒；皇華按節，逾五嶺而騰驤。出揚使德之清，入掌王言之重。公器局宏偉，風神灑肅。年八歲能文章，隨父任在都宅，與吏部侍郎陰鏗接住。鏗家置學，就博士授《孝經》《尚書》，以夜繼晝，口不輟誦。鏗曰：「吾之東家某複生矣！」年十三，讀史至司馬相如題橋之言，歎曰：「大丈夫富貴由天，窮達在命。使吾有壽，亦當自致青雲。」年十八，州將舉秀才，送上台，對策於玉階。舉朝稱之曰：「使孫宏之文，李廣之武，與子同時，則並驅連衡矣！」帝曰：「朕與兒俱太邱之後，家風不墜，複見於茲，」特授監察禦史，尋遷江南道巡察大使。台中繡服，馳驄馬而時來；陌上朱輪，按豺狼而不去。
大業五年三月，長白山大洞內有狂寇數萬。公奉詔平之，授秉義尉，尋授朝請大夫。九年正月，奉詔平江寧樂伯通叛徒十萬，授銀青光祿大夫。十三年，奉詔平東陽婁世幹賊徒二十萬，隋主嘉之，召公麵見，拜大司徒，賜麗姝二十人、細馬五匹、粟千斛、彩五百段。對敭休命，輔佐王官。金印紫章，照彤庭而赫奕；彩羅紅粟，填帑藏以崔嵬。
屬隋季分崩，天下喪亂。洎我大唐之有天下也，日月懸而天地再造，曆數在而車書一統。聖人禦宇，萬國來朝。奉詔詢江東晉陵耆老：「隋故司徒陳杲仁身有八絕，可得聞乎？」耆老逡巡而稱曰：「言八絕者，一忠、二孝、三文、四武、五信、六義、七謀、八辨．」梁大同中，義興縣與晉陵競太湖田，數年不決。太守命公斷之，鹹悅服焉。建始中，長白山叛徒引及朝貴。公奉詔推鞠，繩黠顯然而知，鑒逾明鏡，直若朱弦。梁末斷太湖之田，是非明白；陳初劾長山之賊，真偽糾分。兩造平反，聲馳省閣；片言折中，譽出鄉閭，公之忠也。公事後親，親病須肉，時屬禁屠，肉不可致。公乃割股以充羹，刺血寫《法華經》，為先妣修福。孝深骨立，情慎色難。豈惟孝悌之有餘，亦迺津梁之莫大，公之孝也。初公選在都會，吏部侍郎陰鏗出使西蜀，中書令江總北巡徐泗，傾都餞於新亭。時公奉詔作《大使西巡序》及《北征賦》，思逸懷蛟，才高倚馬。入江寫月，光含夷水之珠；詞花飛葉，彩麗蜀城之錦，公之文也！而邊寇不寧，戎馬屢駕，百川潛討，三略陰謀。巨力取而拔山，功歸第一；神鑹來而破的，中必疊雙。凶徒與惡葉同飄，逆黨共春冰一泮，公之武也！豁達大度，泓澄春陂，勝必推人，失乃向己。官祿給其粟帛，盡散親朋；皇恩加其仆馬，並均昆弟，公之義也！既忠且信，十室彰夫子之名；密契深期，千里命巨卿之駕。確乎不拔，惕若有乎，公之信也！攻城略地，秘策權宜，進楚食而離範增，奪胡鞍而輸李廣，公之謀也！折角無先，共朱雲而並操；懸河不竭，與郭象而連詞，公之辨也！」帝曰：「俞，雖曲逆辯六奇之計，陳王懷八斗之才，論功揆德，莫之加也。」芳名馳於萬古，壯誌立於三吳。《陳書》雖著其高名，唐史未編其實錄。敕史官宜書直筆。
大業中，天門公沈法興起義兵於湖州，聞公名，遠來投公。是知龍門之前，涸鮒搖腮而競集；鵲巢之側，維鳩拂羽而爭來。法興欲割據常州，詐結父子之義。時逆人李子通屯集數萬，鎮在江北，懼公之威，不敢輒渡。法興潛謀，詐稱疾亟。公往問疾，乃覺中毒，走馬而歸。公素與高僧凜禪師著塵外之交，法師尋與受菩薩戒。付囑張軫二夫人，所居之華第，並道南兵仗院，並施為僧伽藍，名「杜業寺」。是郡東南三十五里，公之別業。紅沼夏溢，芰荷發而惠風香；綠田秋肥，霜露降而嘉禾熟。並舍入景星寺。言訖而終。雖幽魂冥冥，梁木斯壞；而生氣凜凜，高風尚存。功可勒石，食堪配廟。故夫子文鍾嶺南（疑）骨喪而名留，太伯吳門文身無而道在。況公神異，越於昔賢？左遮江關，東壓海口，使天無流疫，路不拾遺。江上伏鬼神，若稱官勢；郡中散牛馬，以付羅衡。四民銜覆護之恩，百姓荷扶持之力。其寺明政三年六月之所置也，初名「杜業」，後改為「宏業」，因廟諱複改為「福業」。
嗚呼，公以武德二年歲次庚辰五月十八日而薨，享年七十二。厥後薨辰，精舍坊，答公之恩。飯僧供佛，皓月有昃，香燈無虧。亦由晉感子推之辭，楚懷屈原之德，懋哉垂裕，貽厥後昆。公之長子坦，廣府士曹。次子頵，洪州司法。難兄難弟，如珪如璋，弄雙珠之明，匡二天之化。頵之子璉，不餌葷血，早悟苦空，得菩薩心，有神仙壽，年九十一卒於家。璉之子光允，雅繼清風，棲心金地。德必有鄰，同聲相應。與孝門岑庭結交，二人同心，鑄文殊菩薩像，用鐵千斤。又勸同誌之士，鑄普賢菩薩像，體均前種，相好圓明，寫妙德之奇姿，移寶威之真跡。太守劉公同昇兼江東道采訪使，四嶽分憂，九州共理。玉壺冰寫，讓心骨之清；紅樹花開，怯文章之秀。長史歐陽公司馬孫公，並望重題輿，才高展驥，親紆化鶴，共佐懸魚。縣令何公，共掞天下之才，共臨江縣，未摶風於九霄，且震雷於百里。福業寺綱維徒眾等，並貞諒不拔，維持有聲。莫不道俗相率，誠命於予，式歌文武之功，共紀招提之業。於戲！年更事遠，懼馨香之闕遺，詢諸碩才，備茲景行，勉抽鄙思，乃為銘曰：
昭哉烈士兮昂昂，擅波蜜兮自強。舍一家兮良田甲第，成三寶兮佛土僧坊。生則封侯兮傑出，歿而配廟兮名揚。聖後兮聰明光宅，何奸寇兮殘剝遐方。明神八絕兮宏祜，飛將一埽兮銷亡。悲盛績兮江南蕪沒，樹豐碑兮海內昭彰。
法海字文允，俗姓張氏，丹陽人，一雲曲江人。出家鶴林寺，為六祖弟子。天寶中預揚州法慎律師講席。
大師名惠能，父盧氏，諱行舀。母李氏，誕師於唐貞觀十二年戊戍二月八日子時。時毫光騰空，異香滿室。黎明，有二異僧造謁，謂師之父曰：「夜來生兒，專為安名，可上惠下能也」。父曰：「何名惠能？」僧曰：「惠者以法惠施眾生，能者能作佛事。」言畢而出，不知所之。師不飲乳，夜遇神人，灌以甘露。既長，年二十有四，聞經悟道，往黃梅求印可。五祖器之，付衣法令嗣祖位，時龍翔元年辛酉歲也。南歸隱遯一十六年，至儀鳳元年丙子正月八日，會印宗法師。宗悟契師旨，是月十五日，普會四眾，為師發。二月八日，集諸名德，授具足戒，西京智光律師為授戒師，蘇州慧靜律師為羯磨，荊州通應律師為教授，中天耆多羅律師為說戒，西國蜜多三藏為證戒。其戒壇乃宋朝求那跋陀羅三藏創建，立碑曰：「後當有肉身菩薩於此收戒。」又梁天監元年，智藥三藏自西竺國航海而來，將彼土菩提樹一株，植此壇畔。亦預誌曰：「後一百七十年，有肉身菩薩於此樹下，開濱上乘，度無量眾。真傳佛心印之法主也。」師至是祝髮受戒，及與四眾開示單傳之法旨，一如昔讖（以天監元年壬午歲，考至唐儀鳳元年丙子，是得一百七十有五年）。
次年春，師辭眾歸寶林。印宗與緇白送者千餘人，直至曹溪。時荊州通應律師與學者數百人，依師而往。至曹溪寶林，睹堂宇湫隘，不足容眾，欲廣之，遂謁裏人陳亞仙曰：「老僧欲就檀越求坐具地得不？」仙曰：「和尚坐具幾許闊？」祖出坐具示之，亞仙唯然。祖以坐具一展，盡罩曹溪四境。四天王現身，坐鎮四方。今寺境有天王嶺，因茲而名。仙曰：「知和尚法力廣大；但吾高祖墳墓並在此地。他日造墓，幸望存留，餘願盡舍，就為寶坊．然此地，乃生龍白象來脈，隻可平天，不可平地，」寺後營建，一依其言。師遊墳內山水勝處輒憩，近遂成蘭若一十三所。今曰「花果院」，隸藉寺門。
茲寶林道場，亦先是西國智藥三藏自南海經曹溪口，掬水而飲香美異之，謂其徒曰：「此水與西天之水無別，溪源上必有勝地，堪為蘭若。」隨流至源上，四顧山水回環，峰巒奇秀。歎曰：「宛如西天寶林山也。」乃謂曹溪村居民曰：「可於此山建一梵刹，一百七十年後，當有無上法寶，於此濱化。得道者如林，宜號寶林。」時韶州牧侯敬中以其言具表聞奏，上可其請，賜「寶林」為額，遂成梵官，落成於梁天監三年。寺殿前有潭一所，龍常出沒其間，觸撓林木。一日，現形甚巨，波浪洶湧，雲霧陰翳，徒眾皆懼。師叱之曰：「爾隻能現大身，不能現小身。若為神龍，當能變化，以小現大，以大現小也。」其龍忽沒，俄頃複現小身，躍出潭麵。師展缽試之曰：爾且不敢入老僧缽盂裏。龍乃遊揚至前。師以缽舀之，龍不能動，師持缽堂上，與龍說法。龍遂蛻骨而去，其骨長可七寸，首尾角足皆具，留傳寺門。師後以土石堙其潭，今殿前左側有鐵塔處是也（龍骨至已卯寺罹兵火因失，未知所之）。
