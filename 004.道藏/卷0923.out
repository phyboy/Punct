果，不知何許人。武後時隱中條山，往來汾晉間，自雲年數百歲。武後遣使召之，佯死不赴。開元二十一年，恒州刺史常濟以同遣使臍璽書邀迎之至東都。玄宗好神仙，欲以玉真公主降之，果不奉詔，懇辭歸山。乃賜號「通元先生」，銀青光祿大夫。為造棲霞觀於隱所。入恒山，不知所之。
夫渾然未兆，得喪無涯，名質既分，則凡聖義顯，然凡不自悟，必積感以求通；聖不棄物，亦因機而設教。教緒彌綸，寧容窮數，約其一應之跡，所謂道德。所言道者，極妙環中，圓通物化，因通立稱，故名為道。德者，殊能廣洽，全任無功，成跡可目，故名為德。然則道以通化彰名，忘通則會旨。德就全任標稱，泯跡則德全。斯二兼忘宗極無主者也。將欲顯彼元源，導茲弱喪，法不自闡，弘之在人。故先以老子，標為首題。萬物芸芸，封心華競，至人懸解，返本無為。故曰 「老子」。體雖泊然，機來則應，應跡嗣興，目之為子。德不自樹，妙成在法，本其所通，字之曰「道」。然道體虛凝，常為軌訓，其名不去，號之為「經」。建言至末，此章為首。故曰《道體論》。
陰符自黃帝有之，蓋聖人體天用道之機也。經曰：「得機者萬變而愈盛，以至於王；失機者萬變而愈衰，以至於亡。厥後伊呂得其末分，猶足以拯生靈，況聖人乎？」其文簡，其義元。凡有先聖數家注解，互相隱顯，後學難精，雖有所主者，若登天無階耳。近代李筌，假讬妖巫，妄為注述，徒參人事，殊紊至源，不慚窺管之微，輒呈酌海之見，使小人竊窺，自謂得天機也。悲哉！臣固愚昧，嚐謂不然，朝願聞道，夕死無悔，偶於道經藏中得《陰符傳》，不知何代人制，詞理元邈，如契自然。臣遂編之，附而入注，冀將來之君子，不失道旨矣。
夫九要者，要乃機要也。以應大丹九轉，故以道分九篇，法顯九門。九門合理，篇篇歸根。雖不得親師之旨，得此要如親師訓，得者坐獲天機，悟之者為之心印。若依行者，在欲無欲，居塵出塵。分立九門，還元二儀，學道君子，細意詳之。先序顯用，次要應體，以體兼用，性命備矣！
法善，括州括蒼人。自曾祖三代為道士，皆有攝養占卜之術。法善少傳符錄，尤能厭劾鬼神。高宗聞其名，徵詣京師，將加爵。固辭，求為道士，因留內道場。睿宗即位，稱法善有冥助之力，先天二年拜鴻臚卿，封越國公。仍為道士京師景龍觀。開元八年卒，年一百七歲。贈越州都督。
道士臣某言：臣江海野人，素無道業。澗飲木食，枯槁自居。屬聖朝宗道之門，大興元範，臣得沐皇化，服事五朝，竭忠盡誠，披肝瀝膽，一有所補，萬死無恨。況屬聖朝重張縣，再安品物，凡在含識，鹹用昭蘇。陛下不棄芻蕘，複收簪履。臣愚陋，過蒙恩渥，假其列棘之司，加以茅苴之封，褒榮忻被，澤漏泉扃。然臣胡顏堪此大造？灰身刎首，不能上答。前歲天恩賜歸鄉裏，殘魂假息，獲拜先塋，聚族聯黨，不勝悲慶。屬親姊莫年，百餘三歲，見臣還邱壑，載喜載悲，才逾一旬，奄忽先逝。雖死生有命，理則固然，而骨肉有情，豈無哀痛？積年之疹，一朝遂發，形容枯劣，殆不能勝。
往者虔奉綸音，俾投龍璧，奉使之後，禮應複命。心馳魏闕，意欲駿奔；病在江鄉，力難勝致。自前年之冬末，驟辭南土；去歲之夏首，才達東京。死魂餘步，抑難訓說。寧有形枯心疾，叨廁莫宜，紫綬金章，人臣極貴，自非功高帶礪，不可錫其光寵。況道本希夷，無關視聽；謬膺匪服，實玷國猷。伏願陛下，特賜餘魂，得歸邱墓，則物善遂性，天覆無涯。方違闕廷，不勝攀戀，無任懇禱之至，謹詣朝堂上表以聞。臣誠惶誠恐，死罪死罪。謹言。
道士臣某言：二月二十一日扶病陳誠，特乞餘魂，歸修塋墓，而高天未聽，地無所。因此舊氣發動，殘生如線，未辭聖代，奄成異物！幸賴天覆含育，未即泉壤，及餘命，得遂微心。臣前奉絲綸，賜歸桑梓，既臍龍璧，備曆山川，夙夜周章，恭承國命。比及鄉裏，時迫嚴寒，屬數年失稔，百姓逃散，親族餒饉，未辯情理。欲樹碑碣，私願莫從，而碑石猶在蘇州，未能得達鄉裏。臣焦心泣血，以日為歲，若此不遂，死不瞑目。伏惟陛下覆燾亭育，昆蟲遂性，孝理之教，被及含生。臣皮骨空存，命均風燭。乞餘喘未絕，所願獲申。一聞聖恩，九泉無恨。方當辭違宸極，舁疾江湖，伏枕疏襟，不勝悲戀。謹詣朝堂上表以聞。臣誠惶誠恐，死罪死罪。謹言。
臣聞孝道之大，人行所先。故洪覆無言，神女有卷綃之應；厚載至廣，江鱗表充膳之徵。斯實感於神祇，通於天地者矣！
伏惟皇帝陛下，孝道葉天地，聖德符神祇，齊郡擢靈芝，陵寢降甘露。此陛下孝感之應，故當錫類及物。而臣幸生孝理之代，目視靈應之符，身無橫草之功，虛受茅苴之錫。九卿之任，下譬江海；五等之爵，上應星緯。臣崦嵫日迫，泉壤無幾。生我父母，竟未答於劬勞；覆我聖恩，實有重於山嶽。臣誠則微物，豈能無心？自忝辱朝列，日夜惶懼，生無益於聖代，死實負於康時，而犬馬私情，切有所願。乞以陛下所授爵位，回贈先父，臣上不違陛下孝道之風，下得展臣罔極之念。一遂哀疚，萬死為幸。且臣雞皮鶴發，開骸若是，殘魂假氣，奄忽無時。去冬辭違闕廷，輿疾道路。曲蒙陛下覆養之德，複喜生全，令得重謁紫宸，趣躡丹地，及茲餘喘，披瀝微誠。陛下所假臣厚祿賧錢，乞納天庫，官名封號，以被泉門，則聚族糜軀，合宗隳膽。存亡幸甚，所不敢言。伏願天慈沛然聽許，再生非重，百身靡贖。不勝哀苦悲懇之至，謹詣闕上表以聞。臣誠惶誠恐，死罪死罪。謹言。
汝將吾詩及書進上，不得求官。當奉詔監喪，歸葬括蒼。吾去後百六十年，外卯山當出一人，更過於吾。若有人於吾舊居修行，即其人也。
元英，字子實，陝州人。隱居東海。貞觀五年召至京師，永徽中流鬱州。
夫莊子者，所以申道德之深根，述重元之妙旨，暢無為之恬淡，明獨化之窅冥；鉗鍵九流，括囊百氏，諒區中之至教，實象外之微言者也。其人姓莊名周，字子休。生宋國睢陽蒙縣，師長桑公子，受號「南華仙人」。當戰國之初，降衰周之末，歎蒼生之業薄，傷道德之陵夷。乃慷慨發憤，爰著斯論。其言大而博，其旨深而遠，非下士之所聞，豈淺識之能究？所言子者，是有德之嘉號。古人稱師曰「子」，亦言「子」是書名，非但三篇之總名，亦是百家之通題。所言《內篇》者，內以待外立名，篇以編簡為義。古者殺青為簡，以韋為編。編簡成篇，猶今連紙成卷也。故元愷云：「大事書之於策，小事簡牘而已。」內則談於理本，外則語其事跡。事雖彰著，非理不通；理雖幽微，非事莫顯。欲先明妙理，故前標《內篇》。《內篇》理深，故每於文外別立篇目。郭象仍於題下即注解之。《逍遙》《齊物》之類是也。自《外篇》以下，則取篇首二字為其題目，《駢拇》《馬蹄》之類是也。所言《逍遙遊》者，古今解釋不同。今汎舉紘綱，略為三釋。
所言三者，第一顧桐柏云：「逍者銷也，遙者遠也。銷盡有為累，遠見無為理，以斯而遊，故曰「逍遙」。第二支道林云：「物物而不物於物，故逍然不我待。元感不疾而速，故遙然靡所不為，以斯而遊天下，故曰《逍遙遊》。」第三穆夜云：「逍遙者，蓋是放狂自得之名也。至德內充，無時不適。忘懷應物，何往不通？以斯而遊天下，故曰《逍遙遊》。」《內篇》明於理本，《外篇》語其事跡，《雜篇》雜明於理事。《內篇》雖明理本，不無事跡。《外篇》雖明事跡，甚有妙理。但立教分篇，據多論耳。所以逍遙建初者，言達道之士，智德明敏，所造皆適，遇物逍遙。故以「逍遙」命物。夫無待聖人，照機若鏡。既明權實之二智，故能大齊於萬境，故以「齊物」次之。既指馬蹄天地，混同庶物。心靈凝澹，可以攝衛養生，故以《養生主》次之。既善惡兩忘，境智俱妙，隨變任化，可以處涉人間，故以《人間世》次之。內德圓滿，故能支離其德，外以接物。既而隨物升降，內外冥契，故以《德充符》次之。止水流鑒，接物無心，忘德忘形，契外會內之極，可以匠成庶品，故以《大宗師》次之。古之真聖，知天知人，與造化同功，即寂即應，既而驅馭群品，故以《應帝王》次之。《駢拇》以下，皆以篇首二字為題，既無別義，今不複次篇也。而自古高士，晉漢逸人，皆莫不耽玩，為之義訓。雖注述無可間然，並有美辭，鹹能索隱。元英不揆庸昧，少而習焉，研精覃思，三十年矣。依子元注三十三篇，輒為疏解，總三十卷。雖複詞情疏拙，亦頗有心跡指歸，不敢貽厥後人，聊自記其遺忘耳。
觀夫天德惟溥，亭育肇其不差；人靈本智，聞見資其愈甚。是以役成則百用不足，事逸則萬物皆勤，莫不鼎鉉黃金，尊崇居處，❥❥❥❥資養性靈，青襟慚於履霜，白首成於聚嶽。但畏途捷徑，豈所般遊？風葉寒荄，忘其飄踐。假使維捎掛席，終違寶岸；縣車束馬，詎越崇山，❥未有若斯之甚者也。至人應世，為而不處。援手濡足，拯溺救焚，滌其含垢之性，複其既迷之轍。立關鍵，樹堤防，艤慈舟於罕濟之川，明慧炬於未昕之夕。當其虛往，應以真知，被薜紉蘭，吞虹噬月。踐赤墀而宏眾妙，排翠扆而播元風。踵牧台之舊蹤，襲❥山之遺軌，勝業與鼇峰並峻，睿澤共鯤海同流。理絕名言，事忘稱謂，可久可大，猗歟偉歟？
法主姓王，諱遠知，字廣德，琅琊臨沂人也。眇跡周❥❥❥❥❥❥❥❥❥❥襲於上賓之胄；非同薛族，讬❥於平輿之門。垂密雲而灑潤，禦長風而縱響，道無常器，應有常倫，故得幽貺鬱其枚條，潛祉被其遐構。則有葉縣奇蹤，雷門逸響。❥❥閱世，伯喈珍其異❥❥信遁時，威明貴其縫掖，故乃百川紛湊，滄溟浸無涯之廣；累石不窮，惟嶽至極天之峻。法主大父景賢，梁征北將軍江州刺史。考曇選，散騎常侍太子右衛率輕車將軍、陳車騎將軍揚州刺史建安郡公，食邑三千戶，鼓吹一部，班劍二十人。袞華載鬱，台扃啟曜，動成儀表，肅以具瞻，法主鎮五石於生宮，韞三田於命府，降靈以資妙氣，受煉而浴蘭池。❥❥漱其芳津，二儀賦其純❥望德門而直指，卷華宗而誕曜。母氏濟陽丁夫人，陰祇降嬪，柔德垂美，夙有神明之契，先稟嘉祥之符。嚐因晝寢，夢身為飛鳳所集。既寤，見赤光貫乳，遂感而娠。七日便啼，聲聞於外，才經少選，而載❥焉。昔浩靈受錫，仰神嗣於妃瑛；柱史流沙，讬日精於元妙。葉符元慶，高騰聖跡，複迺流光外朗，豫顯火傳之教；希聲內發，先聞導俗之音。既而聖縱自天，稟至知於弱植，道❥❥❥備❥❥於藏往，孝友冥至，就養無方，業隆幹蠱，情忘健羨。加以俯同學斅，盡銳典墳，三易述其殷周，四時傳其鄒魯，著康成之韋簡，聽季長之絲竹，鑿藻三古，琴瑟百家。玉書見重，金籯取貴，明毀縣鏡，照奪清淄。迺深棄俗纏，早生厭離，寂寥愛網，牢落塵情，望元關而一息，傃蒼雲而長往。
時有國師宗道先生，識洞幽微，智深元妙，宣風黃道，作訓紫宸，九重致禮，百工興敬，攝齊撰履，妙簡英奇。法主以體二沐元風，知十升堂奧，握照廡於荊藍之下，抱燭乘於隨合之濱。宅空成性，智之所漸。沿無致學，惟幾必彰。理詣希微，忘所言而知道；情遺徑庭，就日損以為德。爰在冠年，虔修上法。迺有族雲浮紫，群鶴呈素，晻曖高垂，徘徊迥屬。周尹候氣，詎可參衡；晉野揮弦，曾何扶轂？斯蓋元心廣運，遠結冥祥，故能幽貺不言，嘉瑞爰發。法主顧眾芳以指信。因群靈以攄抱，內戰斯止，道勝則肥。去有欲之廉，息多聞之智，六經三史，縹帙緗囊，昔所研味，並皆棄絕。物色真應，耽尚元虛，吐納六官，去來三景。峻巢由之節，勵夷皓之行。便即辟穀休糧，惟資鬆水。六塵不染，智照杜其氛埃；五味性空，慧口絕其甘旨。遂乃避聲於銜枚之路，滅影於至陰之域。茅山華陽，即三十六洞天之第八也。峰秀龍文之鼎，水葉鳳門之泉。仰三山以交真，思五便而佇聖。迺抗表闕廷，願歸岩穀，黃門侍郎賀徹，奉宣中旨，繼是山棲，所須並令官給。既而雅誌獲從，幽襟獨往，高蹈俗外，舉手時人。群公祖道，衣裾聚觀。法主投簪有所，終焉是托。潤淹草樹，光溢林泉，佛雲徑以展足，援喬枝以移視。雖複金錞和鼓，獨韻新聲；玉琯調時，偏諧雅氣。與夫道風遐暢，遠秀鬆筠之表；勝趣挺生，孤映煙霄之外。安可亂其清越，革我寒暄。故以仙伯嗟其格高，雲將談其氣遠。仍值旗藎南歇，禮樂西歸。法主養粹中岩，不染氛穢。
隋開皇十二年，晉王分陝維揚，尊崇至教，欽味夙範，具禮招迎。辭不獲命，出自山穀。長史王子相，承候動止，諮議顧言。每申談對，法主豪墨所至，必罄今古，辭義所該，殆無遺逸，幽尚有本，固請還山，晉王重違所守，遣使將送。遂投於天窗，背嶺鑿崖考室，卷晦聲跡，才可修行。十三年正月七日夜，端坐精思，彷佛朱衣羽人，握節而進，謂法主曰：「岫隱川藏，事由獨善。寓形寰宇，宜宏利益。重官品藻，以卿開教一方，可宣揚法味，開度後學。」既受茲靈誥，始有應物之心焉。於是澄止水於眾象，竦貞鬆於群望，應運元機，盛談名理。重關複奧，故以啟其幽深；六瑚四璉，曾不矜其器用。山門著錄，三千許人，並立精舍，實為壯麗。十九年，敕使鄭子騰送書詢問，欽尚殷勤，誠深下輦。大業七年，煬帝遣散騎員外郎崔鳳齎敕書迎請，於涿郡之臨朔宮。帝迺歎曰：「朕昔在揚州，師已素發。今茲重睹，更有童顏。豈非道固存焉，養之得理者。」六軍返旆，扈駕洛陽，奉敕於中嶽修齋。
俄而炎德遂卑，忠良解體，欃槍遠燭，格澤旁流。沈馬謬三十之占，膠船無五反之慎。蒼生塗炭，天命有歸，大唐景運龍興，元象斯構。皇上繼明理物，光宅黔元。參天二地，經文緯武，神謀廣略，道屬雲雷。躔晷曜於已晦，綴參辰於將落，毀隅具固，❥❥廓清，複修衽席，還為俎豆。非夫唐風惟大，大章可以作歌；軒德如雲，雲門所以流詠，其孰能至於此乎？故使天成地平，其武功也如彼；戢戈歸獸，其文德也如此；諒可以四三王而六五帝，蹈東戶而穆南風，瑞發雲星，祥應赬素。涸泉獻醴，茂棘垂柔，神筵衛廚，芳蓂翊砌，巍巍蕩蕩，未有若斯之盛者歟！猶複役情動慮，旰食已勤，克己思治，宵衣彌篤，仁高穹昊，澤漏重泉。於是嗣興至教，尚想元極，在昔藩朝，頻經降問。法主卷懷處世，三變市朝；語默人間，一逢有道。既遇龍田，方知必舉之翼；將攀鳳羽，故審扶搖之勢。以茲先覺，曲招恩禮，累有陳聞，乞還江外。迺詔洛州資給人船，並施法服，敕潤州於舊山造觀一所，賜田。度道士七十人，以為侍者。貞觀九年四月至山，敕文遣太史令薛賾、校書郎張道本、太子左內率長史桓法嗣等，送香油鎮彩金龍玉璧於觀所，為國祈恩。複遣朝散郎蕭文遠齎璽書慰問，並賜衲帔幾杖等。皇太子以其年六月，又遣將仕郎張萬迪送香油龍璧，供山中法事。敕又遣桓法嗣送香，八月十三日至觀。法主沈吟久之，方遣恭受。謂弟子曰：「此香何能燒盡？可分四近諸觀，廣供齋講，冀能感徹。
十四日午時，適因睡寤，喜形於色，侍者在旁，諮問所以。答曰：「吾向蹔遊洞宮，仙官見報，欲以疲朽補為仙伯，名位已定，行在不久。」十五日，沐浴冠帶，焚香正坐，集諸弟子，述聖朝立觀之由，勵學人策勤之誌。十六日旦，忽聞異香入室，鳥獸哀嗥。顧謂侍者曰：「日時早晚？」曰：「辰時。」迺應曰： 「好」。即轉身平臥，自正衣冠，九易之形，一朝解束。春秋一百二十有六歲。肢體柔耎，顏色不變，停殯旬餘，倍勝常日。州遣行參軍馬君偉訃山吊祭，並以狀奏聞，越二十八日，以符竹托祔定錄神山之右。夫劍解之道，皎昧難知，至於刊名伯劄，勒功仙品。青銑成文，召帝晨之旨；紫玉為簡，錫太元之命。建圖獨立，總要群靈，若得之於千載，猶逢之於萬劫，自許、葛以來，未之有也。
初法主從容謂所親曰：「國家為吾造觀，恩德極重。自惟徵應，恐不見其成。」至是時也，斧斤始就。前刺史辛君昌與五縣官人爰集山所，定方準極。八桂運於瑤阜，五杏伐於緇林，塹荊峰而求寶玉，決河宮而取珠貝。郢人負其塗器，般匠獻其奇斤，百姓子來，四方悅服。❥排若堵，鍤動如雲，商略雲崖，考量泉石。迺於積金洞門之右，太元降真之地。其山則峰岫開天，逼乾行之峻；谿穀括地，窮艮象之深。滴瀝縣流，因風振響，葳蕤喬木，承雲聚翠。於是式摹大壯，建其精宇，據修原而卻指，陪秀嶺以斜列。飛陛排雲，危墉列漢，構元櫨以翏轕，累丹栱以崔嵬，儼香閣於煙空，鬱珍台於倒景。烏容拂曉，假道璿題之間；兔色分宵，晦影綺疏之側。埃壒滅而瑤甍遠，寒暑隔而寶殿深，綺霞共藻棁爭輝，清風與琅玕競響。披軒回眺，鬱鬱之千岩不窮；鑿牖俯臨，蒼蒼之萬壑同色。螭龍鱗甲，動青玉之鐙；雲霧光芒，列赤矞之案。罽❥九色，雜流蘇而回卷；華幡百戲，拂藻井而斜縈。霜鍾韻鳧氏之音，仙蓋盡輪人之妙。列邛佺於東序，憩羽客於南榮，簷度玄霜，庭凝絳雪。昔漢宗萬乘，元宮才峙於豫章；齊侯九合，正寢止聞於拱柏。未若綸誥爰發，雕礱勝地。元都萬雉，植立天窗之間；蕭台九層，輝耀洞天之表。故以一罄昆驪，中貧海瀆。又於內殿奉為文德皇後造元始天尊像一軀。二真夾侍，擬香園之妙，寫空歌之儀。遐邇歸依，人天讚仰，法輪常轉，洪恩不替。
州伯武陟公李使君諱厚德，真人胄裔，衣冠舊緒，天潢分其遠派，帝圃竦其旁枝。政循化穆，途謠裏頌，崇信法門，義不忘本。弟子陳羽，弱年服道，暮齒不疲。稟洞神之言，得入微之致。平昔應徵，已當付囑；今茲綜理，複隆堂構。弟子王軌，夙挺機緣，幼恭德宇，鑽仰聞於奧室，舉措循於綱常，清言餘論，演暢有歸。羽等迺與遠近同門，道俗耆舊。以為日月回薄，總盈縮之期；春秋遞代，運盛衰之道。實宜騰芳垂茂，遠播清塵。但韋編既絕，宣尼深易道之歎；簡書遽落，束皙補由庚之辭。是用樹彼高坦，題其琬石，立言紀事，傳諸不朽。上願皇圖定七百之基，符千載之運，同玉京而等固，與金闕而俱遙。敢述徽猷，迺為銘曰：
生靈蠢蠢，世界悠悠。吉凶並騖，愛惡相謀。如彼華，望晷不留。如彼蕙菌，棄朔無秋。至人顯用，夙膺元籙。勝己克勤，導揚斯屬。非相遊道，無言匡俗。物有可甄，寧憚濡足。幾探其妙，鑒獻其明。煉微毓德，凝元肆情。才高楚澤，價重秦城。義堂縱辯，文路蜚英。跡淪青嶂，聲邇丹屏。蹈禮河濱，當仁茨嶺。師臣是屬，如綸攸騁。爰召瑰材，構茲嚴整。偉哉瞰迥，壯矣淩虛。儀形元圃，輝映方諸。簷垂疊璧，甍間連珠。岧嶢仙阜，焴爚神居。迷迭香階，合昏奇樹。擾麐遙集，馴迥赴。入歲招缺，騎箕引傅。蔽虧日月，杳冥雲霧。化周道息，靜鑒潛神。鸞旂宛宛，象躅鱗鱗。乘飆叔茂，析理元賓。永言終古，無絕清塵。
崇，武後時太清觀主。授金紫光祿大夫，鴻臚卿員外置同正員，河內郡開國公。
夫至道難究，虛皇不測，雖無為無形，而有情有信。無為無形也，忘功用而起視聽；有情有信也，孕生靈而運寒燠。乾坤得之以開辟，日月得之以貞明，天子得之以致理，國祚得之以太平。為一切之祖首，萬物之父母也。若乃虛空自然，變見生為，凝靈結氣，化成聖人，即元始天尊之謂也。故經云：「無狀之狀，無物之象，是謂恍惚。」又云：「恍惚中有物，恍惚中有象。杳冥中有精，其精甚真，其中有信。」又云：「元始者，道之應化，一之凝精。因氣感生，轉變自然。」此既不由胎誕，因經姓係。夫有天地，方有人焉。有人焉，方有氏族。天尊生於混沌之始，何宗祖之有乎？其後改號示變，應跡垂靈，讬胎洪氏之胞，降形李母之腋，蓋有由矣。」
然五身既分，三代斯別，隨機應物，拯溺安危。汲引群迷，財成庶族，慈悲覆燾，難以勝言。所謂真身者，至道之體也。應身者，元始天尊太上道君也。法身者，真精布氣，化生萬物也。化生者，堀然獨化天寶君等也。報身者，由積勤累德，廣建福田，樂靜信等也。然元始天尊太上道君高上老子，應號雖異，本源不殊。更讬師資，以度群品。或命尹喜入天竺，以化胡人；或與鬼穀之昆侖，以行聖教。慈濟之道，無遠不通。蓋方圓動靜，黑白燥濕，自然理性，不可易也。吹管操弦，修文學武，因緣習用，不可廢也。
夫自然者，性之質也。因緣者，性之用也。因緣以修之，自然以成之，由此而言，高仙上聖，合道歸真，固增廣善緣，精進無退。度人濟已，通幽洞冥；變粗為精，煉凡成聖。而惑者遂云：「神仙當有仙骨，骨法應者，不學而得。」何其謬哉！然法界高深，天官悠曠。五億五萬，布其方域；三千大千，分其國土。則有元都妙境，玉京延至聖之遊；宛利仙居，寶台致神君之化。真庭杳眇，陽和七曜之天；妙躅深沈，太微九靈之觀。斯乃存諸浩劫，著自遐齡，厥跡紛綸，卒難詳載。夫津梁所建，開度攸先。國土不安，陰陽致沴，凶衰係起，疫毒流行。遂能保祐帝王，安鎮黎庶，此之功德，何以加焉？
然道士立名，凡有七等。一者天真，二者神仙，三者幽逸，四者山居，五者出家，六者在家，七者祭酒。其天真神仙幽逸山居出家等，去塵離俗，守道全真，蹤寄寰中，不拘世務。其在家祭酒等，願辭聲利，希入妙門，但在人間，救療為事。今劍南江表，此道行焉。所以稱之為道士者，以其務營常道故也。至於法衣，非無差降。黃裳絳褐，式崇正一之儀；鳳氣飛雲，用表洞元之服。載諸經教，此不縷陳。原夫真經，實惟深奧，或凝空結氣，自然成章；或浮黎協晨，聖人演妙；或天書下降，玉字方傳；或代出聖師，撰述靈旨。其後遞相傳授，使得流通。或寶座敷揚，十方聽受。所以護持帝王，使國土安寧；拔度淪亡，使魂神遷陟。利人濟已，契道冥真，法力幽通，難以為喻。崇信者因而享福，毀謗者於是挻災，若影之隨形，響之應聲也。是以軒轅、夏後，崇信也，致昇仙之道，成太平之功；梁武、齊宣，毀謗也，招禍敗之辱，受覆亡之報。
我國家承宗李樹，襲訓騫林，恒締想於真靈，每稽芳於道德。無為無事，載揚垂拱之風；迺聖迺神，逾闡不言之教。既而彤闈少事，紫掖多閒，披鳳笈之仙章，啟龍緘之秘訣，文多隱諱，字殊俗體。欲使普天率土，廣識靈音，故敕金紫光祿大夫鴻臚卿員外置同正員上柱國、河內郡開國公、太清觀主臣史崇為大使，銀青光祿大夫、檢校太子仆射、上柱國臣盧子真為副使，宣議郎、試右領軍衛長史臣杲為判官，與銀青光祿大夫、檢校中書令兼太子右庶子、昭文館學士、上柱國、平安縣開國子臣崔湜，金紫光祿大夫、行禮部尚書、昭文館學士、上柱國、晉國公臣薛稷，銀青光祿大夫、右散騎常侍、昭文館學士、權檢校左羽林將軍、上柱國、高平縣開國公臣徐彥伯，銀青光祿大夫、右散騎常侍、昭文館學士、權檢校右羽林將軍、上柱國、壽昌縣開國侯臣賈膺福，銀青光祿大夫、行黃門侍郎、昭文館學士、上柱國、讚皇縣開國男臣竺乂，銀青光祿大夫、行太子右諭德、昭文館學士、兼宋王侍讀、上柱國臣邱悅、正議大夫行工部侍郎昭文館學士、柱國臣盧藏用，正議大夫行秘書少監、昭文館學士、柱國臣韋利器，正議大夫、行太府少卿、昭文館學士、上柱國、吳興縣開國臣沈佺期，通議大夫主爵郎中、權檢校右羽林將軍、兼昭文館學士、上柱國臣李猷，正議大夫、行太子洗馬、昭文館學士、上柱國臣張齊賢，大中大夫、昭文館學士、輕事都尉臣鄭喜，朝散大夫、檢校秘書丞、昭文館學士臣胡皓，金紫光祿大夫、崇文館學士、上柱國、魯國公臣祝欽明，銀青光祿大夫、行黃門侍郎、兼修國史崇文館學士、東海郡開國公臣徐堅，朝散大夫、守中書侍郎、崇文館學士臣王琚，銀青光祿大夫、崇文館學士、上柱國、平涼縣開國子臣員半千，銀青光祿大夫、崇文館學士、上柱國臣胡雄，銀青光祿大夫、行國子司業、崇文館學士、兼皇太子侍讀、上柱國臣褚無量，通議大夫行秘書少監、崇文館學士知館事、上柱國、居巢縣開國子臣劉子元，朝議大夫、行中書舍人、崇文館學士、上輕車都尉臣賈曾，朝散大夫、中書舍人、內供奉、崇文館學士、柱國臣蘇晉；大德京太清觀大德張萬福、大德劉靜儼、大德田君楷、大德阮孝波、京元都觀主尹敬崇、大德京東明觀主寇義待、大德京太清觀法師孫文俊、大德時居貞、大德單大易、大德高貞一、大德張範、大德田克勤、大德範仙廈、大德宗聖觀主侯元爽、大德東都大福唐觀法師侯抱虛、上座張至虛、劉元良、大德絳州玉京觀主席抱舟等，集見在道經，稽其本末，撰其音義。然以運數綿曠，年代遷易，時有夷險，經有隱見。或劫初即下，劫末還昇；或無道之君，投以煨燼；或好尚之士，秘之岩穴：因而殘缺，紊其部伍，據目而論，百不一存。今且據京中藏內見在經二千餘卷，以為音訓，具如目錄。餘經儀傳論疏記等，文可易解者，此不詳備。其所散逸，佇別搜求，續冀修繕，用補遺缺。而經且久遠，字出靈聖，梵音罕測，雲篆難窺。或為無識加增，或為傳寫妄誤，或持浮偽之說，竊揉真文。或采菁華之言，將文釋典，不可齊其所見，斥以靈篇。今之著述，或所未晤，中間闕疑，用俟能者。名曰《一切道經音義》，並撰《妙門由起》六篇，具列如左。及今所音經目與舊經目錄，都為一百十三卷。崇等學昧琅書，情昏寶訣，伏承天渙，敢罄謏聞。披錦蘊而多慚，對絲言而自失。
先師族王氏，俗諱暉，法名元覽。先祖自晉末從并州太原移來，今為廣漢綿竹普閏人也。太霄繼體承華，蒙恩入道，豈能敞先人之舊德，測天性之涯量哉？伏聞鄉老說，師年十五時，忽異常日，獨處靜室，不群希言。自是之後，數道人之死生，兒童之壽命，皆如言。時人謂之「洞見」。至年三十餘，亦卜筮數年，雲不定，棄之不為。而習弄元性燕反折法，捷利不可當，耽玩大乘，遇物成論，抄嚴子指，歸於三字。後注《孝經》兩卷，及乎神仙方法，丹藥節度，鹹心謀手試。既獲其要，乃攜二三鄉友，往造茅山，半路覺同行人非仙才，遂卻歸鄉裏。歎長生之道，無可共修，此身既乖，須取心證。於是坐起行住，惟道是務。二教經論，悉遍披討，究其源奧，慧發生知。思窮天縱，辯若懸河瀉水，注而不竭。而好為人相蠶種，逆知豐損，別宅地之利害，見墓田之氣色，識鬼神之情狀。況眾鹹信重之。
嚐有一家欲造屋，材木已具，問立屋得不？不許立。至明年，又問得不？又言不得。更至明年，又問得不？亦言不好。於是數月間，家遭官事，屋宅資財，無以供賣，此人方念斯言。有一家兒子患眼，為祭其門前桑樹朽孔，遂差。或有問病，為處方合藥，驗後以為奇。有人平常請問災厄，或報雲至明年四月一日方好，果至月前三十日夜中亡。縣中故人家有患難，無遠近皆往問，即便為言臧否，人信之，及還如所言。或到深厚家，莫不盡出子女親表求相，皆為列言其貧富壽夭，預鑒於未然。行事多奇，皆此類也。亦教人九宮六甲，陰陽術數。作《遁甲四合圖》，甚省要。
年四十七，益州長史李孝逸召見，深禮愛，與同遊諸寺，將諸德對論空義，皆語齊四句，理統一乘。問難雖眾，無能屈者。李公甚喜。時遇恩度為道士，隸籍於至真觀。太霄時年兩歲也，既處成都，遐邇瞻仰，四方人士，欽挹風猷，貴勝追尋，談經問道，將辭之際，多請著文。因是作《真人菩薩觀門》兩卷，貽諸好事。曾往還州路，遇道靜人稀時，有賢者在後數十步。有一老人，如隱者狀，逆行來過，顧視師良久。逢賢者語云：「此人是真人。」賢者問若為？老人曰：「眼瞳金色。」言訖行去。以是論之，亦元會於嘉號矣。年六十餘，漸不複言災祥，恒坐忘行心。時被他事係獄一年，於獄中沈思，作《混或奧藏圖》。晚年又著《九真任證頌》《道德諸行門》兩卷。益州謝法師、彭州杜尊師、漢州李煉師等及諸弟子，每諮論妙義，詢問經教，凡所受言，各錄為私記。因解「洪元」義已後，諸子因以號師曰：「洪元先生」，師亦不拒焉。又請釋《老經》，隨口便書。記為《老經》《口訣》兩卷，並傳於世。時年七十二。
則天神功元年戊戌歲，奉敕使張昌期就宅拜請，乘驛入都，閏十月九日，至洛州三鄉驛羽化。嗚呼！人而雲亡，道焉乎在？非經文翰，千載誰傳？《蘇遊靈驗記》，雖略陳梗概，太霄以暗乏，不明慈訓，有預聞見，寡於深遠。謹集諸子私記，分為兩卷，並為序傳。題曰：「元珠」，取其明淨圓流，好道「元」。人可貴為心寶，故以「珠」名之。師亦名之為法寶，故《法寶序》云：聖人之經，淺者見之有淺義，深者見之有深理。深淺俱通，真偽等用。竊以往古當今，元文空論，清言脆句，趨道之速，未居於上。非得之於赤水，奚以鑒諸雲爾。
