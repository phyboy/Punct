繁陽山麻姑洞，即三十四化之第一，陽平之別名也。在繁水之陽，因以為名。《本際經》云：天師張道陵所遊太上說經之處，在成都府新都縣南陵江十五裏，眾山連接，孤峰特起是也。神武皇帝潛龍之時，光化二年己未五月四日丙申，山土摧落，洞門自開。縣吏時康鄉所由楊靖道士張守真等以事申府雲，自洞門開後，每日有百姓往來者。府差縣典楊澤、畫工任從同往檢覆，畫圖申上。稱把燈燭入洞看檢，其第一門對北，高二尺，闊三尺五寸，入至第二門，約五尺以來，第二洞門方一尺六寸，入內並是黑處，長一丈二尺，闊六尺。有石窟兩處，有東畔並西南有洞門兩路：南畔一路，圓闊一尺六寸，入內長一丈二尺、闊一丈、高四尺。南畔有窟三處，西畔兩路，入內通繞門，圓闊一丈七尺，內各闊五尺，高六尺以來。門相去一丈，門屋一所，高五尺，闊四尺。從內往來，有刻枓栱<甬瓦>瓦，約山作石日月，兼作日字月字。隔子房一所，闊二尺五寸，高一尺五寸，刻枓栱<甬瓦>瓦。石灶一所，高一尺，闊一尺五寸，門闊五寸。石窟三處，各闊七尺。又西入洞門，圓闊一尺七寸。彎曲入，向南門屋一所，高六尺，闊四尺。從內往來，有石枓栱<甬瓦>瓦，又有灶模兩所，共一床，高一尺，闊二尺三寸。門闊八尺，有石枓栱。西北角又有一門，方一尺六寸，四方二丈以來。南畔、西畔、北畔各窟一所，南角又有一洞，圓闊一尺六寸以來。將燈燭近前，有黑氣出，燈火即滅，更入不得。其洞連接繁陽本山，相去三裏以來。其山據諸鄉張生、張贇等狀稱：繁陽是古跡山，每準敕祭祀。其洞亦是元有，往往閉塞。元和中，南康王韋皋蒞蜀，洞忽開。時人咸云：洞門開，即年豐物賤。尋又閉塞，至是複開，其後果豐稔，其洞本名「麻姑洞」，側有麻姑宅基，蓋修道之所也。
綿州昌明縣豆圌山，真人豆子明修道之所也。西接長岡，猶通車馬；東臨峭壁，陡絕一隅。自西壁至東峰，石筍如圌，兩崖中斷，相去百餘丈，躋攀險絕，人所不到。其頂有天尊古宮，不知所制年月。古仙曾作繩橋，以通登覽，而縆笮朽絕已久。里中有言曰：「欲知修續者，腳下自生毛。」相傳如此。
咸通中，山下有毛意歡者，幼而為道，常持誦五千言，著敝布褐，於市乞酒。醉而登山，攀緣峭險，以絕道為橋。山頂多白鬆樹，係之繩，橫亙中頂，布板緣繩上，善男女隨而度焉。數年，繩朽橋壞，無復緝者。咸通歲，令與賓客醮山於西峰，時展禮毛師。他遊人謂令曰：「此峰之側，有小徑抱崖，才通人跡，無所攀援。」意歡常遊此而去，逾旬不出，令疑其隱在穴中。座內有廣陵郭頭陀者，令請由此徑往探求之。頭陀驚眙不能語，久之而後言曰：此徑去約三十餘丈，然到一穴口，才三五尺，下去平地猶數百尺。穴內可坐十餘人，中有巨木櫃，緘鎖極固。意歡讀經處石麵平滑，有足膝之痕，而經卷在焉。不知意歡之所，其家有一妻一女而已，疑其得道者也。歡每多持燈碗度繩橋，山側居人視之，以為常矣。山多毒蛇猛虎，里中人莫敢獨往。意歡夜歸，亦無所畏焉。常有二鴉，客將至，必飛鳴。意歡整飾賓階坐榻，未畢，客果至矣。
蓋聞天元設象，運日月以璿衡；地道綱維，布山河而列政。有王屋山者，在洛陽京北百餘裏，黃河之北，勢雄氣壯。岡阜相連，高聳太虛，倚懸列宿，西接於昆邱，東連於滄海。謹按《龜山白玉上經》曰：「洞天周回萬里，山水之源。」《圖經》曰：「上則接於昆邱，下即侵於蓬島。」最高者首名「天壇山」也。《黃帝內傳》云：「為之瓊林台。」《真誥》云：「瓊林者，即清虛小有之別天也。其下即生泡濟之水，中有水芝，人得服者長生耳。」
昔黃帝上台，見一級高可及二丈許，下石二級，高可七十尺許，四方壁立，皆造化融成。黃帝於此告天，遂感九天元女西王母，降授《九鼎神丹經》《陰符策》，遂迺克伏蚩尤之黨。自此天壇之始也，其上多石，可生草木，實為五嶽四瀆、十大洞天、三十六小洞天神仙朝會之所。每至三月十八日及諸元會日，五更之初，天氣清明，輒聞仙鍾從遠洞中發，寥寥之聲，清宛可入耳。將日出，則日氣炯炯，可以見生死之情狀，觀天地之變化。當曉時分別之際，則聞仙雞報曉，往往飛棲下地，象小於家雞，其毛如雪。
又壇心有石燈台，四門，中高可丈餘，制造甚奇，鎮於洞天。諸元會日，靈山真聖皆朝會壇所，考校學仙之人，及世間善惡籍籙之案。是日往往則陰雲蔽固，竟日方散。是日有道之士，學修仙之人，投簡奏詞，醮謝其下。壇隅有《造石燈台小碣記》云：「天寶八年，新安尉公使內使宮圍令符筵喜因為國為民醮壇置，碣陰刻盧仝、高常、嚴固。至太和五年，凡字缺損。壇心高突，秀出群峰，每日初出，影西度，掩西方山脊，亦可及千餘裏。上無飛鳥，風若鬆聲。太虛中孤危而四面無礙，人立於上，衝和血氣，狀如勇心直脛而立，目視曆曆，亦可自辨其形影，似憑高眺遠，飛越崖穀。長天未曉，身若浮萍，又如精氣所乘，飆不得落，此果乃真仙遊行之所也。心若不誌，銷爍其精魂耳，似有怖懼。凡有道之士，身若輕舉。天明日朗，則夜聞人語笑之聲，或簫鼓奏於其上。
又壇西有懸泉，名曰「太一泉」。其水味甘如醴，其泉水流如線，落在石鬥中，深可數尺，千人飲之不耗，經年不汲如故。次西一石岩，名曰「黑龍洞」。洞上半崖，高數十丈。有一洞，深二丈許，正射西北天門，名曰「按雲庵」。舊有葛梯，人蹬躡可到，昔太乙元君修道於此。其太一泉水，伏流其下。東為濟水。其泉次南有一岩，曰「紫金堂」，昔軒轅黃帝駕憩於此。沿堂側其道徑甚險，至一石門，側身可上，乃止壇頂。其門名曰「東天門」，門樂有換衣亭，壇頂上有三清殿，東西有廊廡。壇畔有四角亭，臨崖百尺。憑闌四望，南視嵩峰少室，大河如帶。西有王附山。東北有王母三洞。壇東北隅有一石，長丈餘，闊尺許，突出崖頭，下深百丈。登壇人供侍香火，朝拜王母三洞，心有恐怖者不敢上。石名曰「定心石」。北望析城山，東北望太行。東觀日出，如生滄海。四面瞻視，群山卑如丘阜，方顯洞天之獨尊，高表神仙之聖跡。壇東一峰甚秀，名曰「日精峰」，壇西峰名曰「月華峰」，峰南一平嶺，號曰「躡雲嶠」，下有一澗，名曰「避秦溝」。西南下十八盤，次南曰「仙人橋」。東有伏龍嶺，南一小峰，名曰「雞子峰」。次下仰天池，次南路有歇息亭，自壇頂至上方院八裏，又曰「中岩台」，乃司馬子微修行遊息之所。前下紫微溪，至陽台觀八裏，中有仙貓洞、不老泉。觀東有燕真人洗耳井仍存，在陽台觀東北百餘步，俗呼「燕家泉」。其觀前分八岡，名曰「八仙岡」。
昔司馬承禎天師，河風溫城人也，乃西晉司馬宣王之後，今溫縣西二十裏招賢城是也，尚有晉三帝墳在焉。唐睿宗皇帝女玉真公主好道，師司馬天師。天師住天台山紫霄峰，後睿宗宣詔住上方院。其司馬初師嵩嶽潘師正，師正師茅山王昇真，昇真師華陽隱居陶仙翁，其四世不失正道。唐明皇即位，於開元十二年敕修陽台觀，明皇禦書寥陽殿榜，內塑五老仙像。陽台有鍾一口，上篆六十四卦，曰「萬象鍾」。有壇曰「法象壇」，有鍾樓名曰「氣象樓」。殿西北有道院，名曰「白雲道院」，司馬號白「雲先生」，有亭曰「鬆亭」，有先生廟堂。先生撰文一部，曰「白雲記」，篆書別為一體，號曰「金翦刀」，流行於世。先生未神化時，注《太上昇元經》及《坐忘論》，亦行於世。至開元十五年八月十五日，有雙鶴繞壇西北而去。彼時白雲自堂中出，聞簫韶之聲，此先生顯化之驗也。王屋縣宰崔日用聞奏，明皇異之。先生神化時年八十有九，諡贈銀青光祿大夫，諡「白雲先生」。堂西壁上畫先生遊行，乘駕黃犢車，白雲步步相隨。
觀西有山神廟，即王屋山神也。天寶年，其神用陰兵助郭子儀破安祿山，後明皇封為總靈明神天王，仍敕修其廟。觀南有太山廟，南王屋縣去西八裏有藏花洞，其水春綠夏赤，秋白冬紫，水味甘美。壇東南附山名「青羅峰」，下有青羅仙人觀碑存焉。壇北有五鬥峰，通蔴籠、藥櫃二山。王屋山中有洞，深不可入，洞中如王者之宮，故名曰「王屋」也。藥櫃山次東有趙老纏，昔趙真人修道於此，及四真人煉丹於此。有石室二十餘間，霍仙人修煉於此，名「霍師堂」，壇東南有山名 「齊嶺」，下有山名「垂簪峰」，又側有清虛小有洞，洞內周遊萬里。昔唐建三清殿及清虛觀，其洞內有因兵火，居民避亂，穢氣所觸。民出洞後，有石落，塞合洞門。《真誥》云：「其洞中日月，晝夜光明輝映，朗接太虛，與外日月無異。」此乃為日月伏根也。日曰「神精」，月曰「陰精」，明照在洞天之中。天亦高大，星宿雲氣，無草木萬類。洞宮之中，有金玉之殿，及多寶貝黃金，琉璃瓊璧，不可名狀。有五闕五山，加於五嶽，上生紫林方華，星髓金津，碧毫朱靈，夜粲細實，並壺中洞天之所生也。人得食之，乃長生神仙矣。洞主王君，掌校仙籍，善惡之錄，處事其中矣。太素三元上道君遣青真左夫人郭靈蓋、右夫人楊玉華，齎神策玉璽見授王君，為太素清虛真人，領清虛小有洞天。王分主四司，左保上公治王屋山。洞天之中，給金童玉女各三百人，掌上請玉章太素寶元秘籍。上品九仙靈文，山海妙經，盡掌之焉。又總洞，中明景三天寶錄，得乘龍跨虎，金輦瓊輪，八景飛輿，出入上清，受事太素，寢宴太極也。小有洞天者，乃十大洞天、三十六小洞天、七十二福地之宗首也。仙都所宗，太上所保。故重其任，以委群真矣。元始天王曰：「夫小有洞天者，是十大洞天之首，三十六小洞天之總首也。」齊嶺東一山，名曰 「玉陽山」。山東次南有瀑水如練，長百尺，落半崖。澗下有深潭，名曰「攛鍾泓」。其山名西玉陽山。靈靈都宮東北有山名「東玉陽山」，山有洞深百尺，國家時投金龍於此。洞旁有一憩鶴亭，高數丈，上有鶴跡存焉。昔因周靈王太子王子晉與師浮邱公遊天壇回，憩鶴於此。天壇四面附山，峰巒澗嶺，泉穀勝跡，總目於後。頌曰：
王屋天壇福地元，清虛小有洞天仙。無窮勝境於人物，有感神通今古傳。
長安富平縣北定陵後通關鄉，入穀二十餘裏，有二洞。一名「東女學」，一名「西女學」，其東女學崖壁懸絕，洞門在崖麵，躋攀不及，夜往往聞讀書之聲。其西女學約山有路，可到洞門。近門一石室，可容一二十人。其洞門時有人秉燭可入，行一二十裏，兩麵有五門，皆各有題記，或雲通蓬萊及諸仙境。近年有石摧下，遮閉洞門，不通人入。
又山頂有一天井，直下深二丈許，有自然橫石旁出。石下天井亦可二丈餘，可通人過。共底傍有崖龕，梯磴而上，曲屈甚廣。龕內有道經數萬卷，皆置於柏木板床之上。有一石人，俯首憑案而坐，形如生人。天井之底，有道門所投之簡，委積朽爛，不知其數。其大順年中，富平奉道人姓徐第七，曾於洞內取《養生經》，出外傳寫，卻送山洞中。
又向北行二十餘裏，有三泉山穀，中有石山嵌，可容二三百人。當穀內有三石盆，其盆各廣丈餘，制度光滑，殆非人功。三盆湧出，泉水常滿，餘水流出山外。故老雲，時有仙人浴此盆。大都此山有人觸犯，即立致雷雹，傷損苗稼。由是鄉裏多隱蔽蹤跡，難於尋訪。山上有仙人鬥聖蹤跡極多。東女學山前有神雕一窠，常護洞門。人或侵犯者，神雕擊之，立致隕斃。古有道流刻五石人，置於山上。民有鋤禾者，為雕所驚，走避於石人之下，置笠於石人頭上，雕即擊之，石人頭隕，於今見在。其山下通關鄉多姓公孫賈家，山上石保村多姓呂氏、麻氏。
亢旱自天，豈容私禱？急難告佛，實出微誠。恭惟定光菩薩智海難量，便門廣辟，不辜眾生之願，肯辭千里之遙。靉靆慈雲，既無心而出岫；滂沱法雨，端有意於為霖。
世人多以隸書始於秦時程邈者，非也。隸書之興，興於周代。何以知之？按《左傳》，史趙筭絳縣人年曰，亥有二首六身，是其物也。士文伯曰：然則二萬六千六百有六旬也。蓋以「亥」字之形，似布筭之狀。按古文亥作「亢」，全無其狀。雖春秋之時，文字體別，而言亥字有二首六身，則是今之亥字。下其首之二畫，豎置身傍亥作豕，此則二萬六千六百之數。據此亥文，則春秋之時有隸書矣。又酈善長《水經注》云，臨淄人有發古塚者，得銅棺，棺外隱起為文，言齊太公六代孫胡公之棺也。惟三字古文，餘同今書。此胡公又在春秋之前，即隸書興於周代明矣。當時未全行，猶與古文相參。自秦程邈已來，乃廢古文，全行隸體。故程邈等擅其名，非創造也。
臣聞太上開圖，元皇演教。三籙定金明之典，功被人天；九幽懸玉匱之科，惠周存沒。竊尋經旨，遵按元文，仰祈遷拔之恩，輒備懺陳之懇。今月二十五日，是臣先妣唐楚國夫人蜀追封宋國太夫人劉氏忌辰。今月三十日，是臣先考唐丞相太子太師致仕蜀追贈太尉忌辰，謹齎油燭香花供養之具，於成都府玉局化北帝院，奉修靈寶明真道場一晝一夜。道士一十四人，三時行道，三時轉經，對乾象以披心，馳香龍而上奏。
伏惟高尊憫鑒，眾聖垂光，普告四司，關明三界，降九龍符命，開長夜寒庭，煉沐形魂，遷拔神爽。出元陰之府，入洞陽之宮，罪咎蠲消，冤讎解釋。落名地簡，列籍道階，輪轉福鄉，克登仙品，九元幽識，鹹遂超昇。誓勤修奉之心，上答真靈之澤。
伏以妙道元功，濟時佐國，真經秘旨，拯物救人。肇宏規於億劫之前，宏大化於萬天之內，宗之者儲祥納祐，修之者駕景登晨，披究古今，昭彰典誥。張氏克承禎貺，運偶聖明，被沐天光，輝華帝澤，循懷顧分，常抱兢憂，省已修躬，每為炯戒。實恐往世之積瑕未懺，此生之累釁將深，幽陰有注誦之書，冥漠有考延之籍。又張氏今年天符臨於木墓之位，暗曜住於飛化之年，火星照於身宮，仍當克之性分。大運逢王金之上，火力稍微；小運值生金之鄉，木氣已薄。緬思厄會，倍用憂虞。竊惟大道無方，施恩普洽，式申虔祝，必介休祥。是用蠲潔丹心，修崇黃籙，像瑤壇而肅列，按瓊韞以敷陳。質信諸天，燭蘭缸於午夜；告明三界，飄檀蕙於九時。露懇馳誠，希恩悔過。
伏惟高尊太上，萬聖千真，憫鑒叩祈，昭宣渥澤，敕天司地府，命陰職陽寮，黑簿落名，青宮著籙，和平債訟，消解冤讎。北都除執對之篇，年齡增遠；南極定延長之紀，祿作尤宜。五行祛災滯之文，九曜息照臨之咎。常歡舜日，永蔭堯天，眷屬樂康，子孫忠孝。九元七祖，往逝先亡，或拘滯昏衢，未超福路，願承道力，便遂往生，利佑見存，允蒙貞吉。其有三塗六趣，夜府寒鄉，亦因懺滌之緣，盡獲逍遙之果。陰陽將吏，宅宇龍神，長悅豫以安寧，俾凶衰而殄息。上原皇圖遐廣，聖壽延洪；卜年克大於姬周，享祚更隆於炎漢。寰瀛一統，書軌混同，共傾捧日之心，鹹沐自天之祐。
伏聞道本無為，降元精而生二象；象而後數，羅五緯而備群形。維地麗天，無違於律曆；陽舒陰慘，鹹係於裁成。由是善惡循環，吉凶倚伏。乾剛坤載，不能排九六之期；蟾魄烏輪，不能革盈虧之勢。況乎二儀稟質，三命定生，未超變化之機，固有推遷之理。是宜兢懷省己，審過知非，常加策勵之心，冀動真靈之鑒。臣夙承元蔭，早沐洪休，運偶睿明，身叨寵任。推忠陳力，未申匡濟之勞；翊聖扶天，累荷超逾之渥。將壇相印，委遇益隆；蒼佩行師，徽榮彌厚。戒滿盈而徒切，報君父以何階。尚恐動靜行藏，有乖於素分；屬心舉念，有忤於神明。或在公有失於賞刑，統眾有愆於裁斷，或往世之尤違未解，或積生之冤債未祛，有一於斯，皆宜懺滌。又今年二運俱逢於墓位，飛天仍直於火星，雖居華蓋祿德之方，恐有刑克照臨之數，以茲兢懼，倍切懇誠。徐氏年運之中，亦有災滯，大小二運。金火氣微，飛宮遇於計都，天符臨於生月，恐為災滯，誌在懺祈。是敢恭備信儀，虔申齋潔，按元都品格，修黃籙道場，嚴香花於二日六時，召真聖於諸天諸地，凝神注念，瀝懇披心。伏惟萬聖回光，眾真流鑒，憫其丹款，錫以休祥，赦已往之罪瑕，息將來之厄滯。明星暗曜，無臨照之凶，三命五行，除衝妨之會。冤仇和釋，債訟消平，嗣允繁昌，壽祿延益。九元蒙福，幽夜開光，眷屬康寧，龍神安豫。上願聖躬萬壽，大業永昌。布聲教於九圍，鹹歡舜澤；混車書於八極，共樂堯仁。百穀豐盈，六氣均暢。誓傾忠孝，上酬英睿之慈；克勵精誠，仰副真靈之祐。
伏以大道元功，至真妙感，隨方流貺，應念垂慈。佐國齊人，恩周於動植；祛災降福，惠及於幽明。凡所啟祈，必蒙昭鑒。某氏以今年大小行運之內，恐三命衰微；陰陽宿曜之中，恐五星臨照。致成災厄，無所告祈。竊聞黃籙妙齋，功德廣大，無災不解，無厄不禳。輒罄丹誠，冀蒙元祐，謹依科法，開置壇場，三日香燈，九時懺謝，至真冥應，有感必通。伏願三境諸天，高真眾聖，降無涯之澤，垂廣覆之恩，為某氏解除積世罪瑕，多生冤債，隨懺消平，應時除蕩。眷屬安貞，公私和泰，誓傾忠孝，永奉聖朝。
伏聞冥寂之初，混元之首，道生一氣，分彼兩儀，陰陽有昇降之殊，清濁有仙凡之異。是則紫清金闕，高居太妙之庭；黃軸風關，下鎮窮泉之域。隨機染惑，因生進退之疑；委跡沈浮，遂有飄零之痛。既非先覺，必在指迷。元元大帝當東漢之季年，啟南宮之寶笈，首傳真籙，大拯群生，修之則駕景衝虛，行之則濟人佐國。或蕩平氛沴，惑懲革凶妖。正日月之天綱，風雲葉候；靜災邪於地紀，生植無愆。曆代所尊，垂休靡極。臣夙承道蔭，獲奉皇慈，功輕而渥澤愈隆，力薄而君親未報。常思稟窺秘籙，宗受靈文，勤旦夕之香燈，勵精虔而禱祝。所冀家國，同納禎祥。今則嚴備信儀，恭開壇墠，通宵懺滌，稽首歸依。蘭燈夜燭於九冥，檀炷晨飛於三境，恭馳款款，冀達尊靈。伏惟太上三尊、元元大帝、十方眾聖、三洞威神，鑒丹懇之誠，賜通感之應。靈官真氣，鹹賜授傳，使內保身安，外祛災沴，名臻道籍，罪滅陰曹。九元離積夜之香，永棲長樂；舉族享無涯之善，常奉休明。算壽遐延，公私清泰。上願龍圖悠久，鳳曆延洪。增聖壽於無疆，乾坤共永；布皇恩於有截，海嶽鹹安。同為至道之風，共暢無為之化。
臣聞靈寶陳規，齋戒感希夷之兆；真文設教，行藏通修煉之功。莫不啟之於心，宏之於道，上可以虔祈穹昊，昭達元微，次可以宣布精誠，祇延福祐。永言奉信，敢薦虔恭。伏以皇帝劃地開基，法天垂覆，定禍亂而爰承土德，闡真明而克應金行。翼翼小心，宏朽索薄冰之懼；朝乾夕惕，有櫛風沐雨之勞。備曆歲時，益勤祇敬，是致年豐歲稔，國富兵強，定蜀漢之疆圻，扼黔巫之襟帶。允文允武，鹹序彝倫；至公至平，式崇治本。四方慕義，萬里歸仁，梯航無隔於高深，書軌盡同於風教。蓋九霄之靈蔭，信大道之冥扶，用啟帝圖，聿昌宸算，永言戴仰，彌切兢持。近者以星象留行，稍掩時景，分野觀矚，實資禱祈。是用潔誌清心，忘機滌慮，名十洲之法侶，約三洞之元科，敬設清齋，仍啟大醮。伏願上真降鑒，眾聖宣慈，回機軸於玄關，啟輝光於丹道。凡言災沴，並獲消除；但有吉祥，皆承應感。增聖壽於千秋之外，播皇猷於萬宇之中，壽山罙峻於五山，福海更深於八海，與乾坤而齊固，共日月而合明，葉華戎推奉之情，遂臣子依憑之懇。盡繄至教，俯契微衷，冒瀆真仙，無任兢惶戒懼激切屏營之至。謹遣得一大師賜紫張茂卿等一十四人，虔修法事，願鑒丹誠。
伏聞道運虛無，泮元黃為九元之始；象疑恍惚，標化育為獨化之源。於是覆載以乾坤，照臨以日月。三才共道，剛柔之用迭興；品彙攸生，善惡之端遂列。然後降之以君父，佐之以股肱，法高皇不宰之慈，體大帝無言之煦，宏安疆域，大庇黎。
伏惟皇帝陛下出震臨人，承乾禦曆，稟樞機之精耀，含嶽瀆之靈源。明契三辰，運符四序，當天人之允屬，表讖瑞之鹹臻。因念陵夷，遂康烝庶，鎮寧郡國，割裂江山，辛勤侔大禹之功，化洽媲成周之德。豈忘宵旰，莫憚焦勞。是用和平，永期清泰。某等今以時當端月，節遇正陽，屬二氣之將交，處午位之炎景。思宏百福，用薦千齡，啟金籙之靈壇，造玉京之勝地。伏願皇帝明齊月桂，壽比天榆，握金鏡以禦寰瀛，致衢樽而歡億兆。垂旒問道，睹元凱之忠貞；負扆調元，獲夔龍而翊讚。四三皇而共固，一六合以無虞，仰奉虛皇，俯垂元造，冀納虔祈之誌，共申懇禱之誠。
伏以浩邈無涯，育乾坤者至道；彌綸莫極，運造化者元功。凝一氣以生三才，周六虛而吹萬有。所以春皇秋帝，雲紀火官，承妙用以禦寰瀛，體無為而統天地，曷嚐不含和韞粹，端拱穆清，執大象以臨人，乘飛龍而布化。雖流金爍石，湯德彌光，懷山襄陵，堯風益扇。皇帝應圖負扆，握鏡開基，慕元元慈儉之宗，仰黃帝華胥之躅，日慎一日，雖休勿休。故得聲教旁敷，京坻積稔，俗臻暇豫，民樂雍熙。交歡自洽於鄰封，賝贐爭來於絕域，倍增寅畏，祇荷穹旻。昨以垂象飛芒，天文炯戒，躔次雖殊於分野，禱祈勵切於焚修，恭啟皇壇，敢希鴻福。仰玉清之元化，稽首知歸；開金籙之道場，齋心發願。所貴者達誠碧落，薦壽皇躬，與日與月之同明，共天共地之鹹久。青詞奏禦，俾金慧以韜光；丹表通真，致珠囊之葉度。災躔永息，禎瑞常臻，鳳曆克調，狼煙不警，政隆三五，祚越億千。位忝儲宮，實欽仙境，輒傾素懇，仰望元慈。
