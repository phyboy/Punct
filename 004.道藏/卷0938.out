伏以岷蜀雄都，西南巨鎮，下蟠萬壑，上拱九清，為造化之殊庭，乃神仙之奧府。瑤宮璿闕，深秘於洞台；翠壁丹崖，仰呀於雲霧。高真之所棲息，上聖之所宴遊，實掌休祥，以福寰海。臣獲逢道化，夙荷元慈，慚無塵芥之功，難報乾坤之德。而立身處俗，易結罪尤，往世此生，寧無過咎？五行三命，恐值災衰，躔次星文，慮為臨照。或冤仇所滯，或債訟未明，有一於茲，是用憂懼。輒敢披心靈嶠，稽首仙都，輒備信儀，遙申禱祝。伏願鑒其丹懇，錫以元恩，使景福潛資，壽涯延益，災凶銷蕩，罪咎蠲除，冤債和寧，祿祚繁永。兼乞子孫嗣續，宗緒昌隆。誓傾虔奉之心，以答仙靈之祐。不任。
伏聞道化裁成，天元立極，申命真宰，主張眾靈。於是乎賦命稟神，流形挺質，鹹資籙籍，以係上元。臣荷大道生成，感睿明倚注，地分岷楚，任極鈞衡。功業所彰，未裨於造化；恩榮所錫，已冠於古今。況屬天步艱難，皇輿省狩，恨不得手扶宸極，身衛帝車，克定乾坤，重清日月，永安大寶，以致中興。虔叩真靈，冀扶忠節。仰惟青城巨鎮，天國仙都，群聖依棲，列真統制，必能振揚神力，驅役陰兵，蕩災運而靜中原，拯橫流而匡大業。爰遵秘格，虔啟醮壇，願回不測之威，以介無疆之福。使妖氛寧息，帝祚隆昌，鳳曆龍圖，天長地久。臣積生咎釁，未兆災蒙，因此懺祈，鹹希銷解。臣今年大小二運，俱在酉鄉，與命辰對衝；又火星所照，既臨分野，仍在身宮，土躔厄會之方，金伏乖背之宿，年臨三殺之位，仍當六害之門。恐災咎所加，伏深憂惕，惟憑醮酌，以達精虔。所祈災數克平，忠誠大展，盡報主酬君之節，成摧凶定難之謀。光佐聖朝，實佇靈祐。不任。
伏以二象炳靈，三元運化。稟形毓質，仰資大道之仁；賦命受生，率荷神明之德。臣獲承元蔭，叨遇休明，累忝恩榮，載塵職祿，顧勳勞而未立，感寵澤以殊深。而慎行謹身，敢忘惕勵？運心屬念，尚慮曠遺。況所主重難，務當宰膳，宴賓犒士，須備烹羞，撫眾訓戎，時行懲賞。實恐刑章之內，或爽於重輕，庖割之中，寧無於故誤，因成冤債，遂積罪瑕。或往世此生，宿愆未解，五行三命，厄運未祛。今年則暗曜土星，在身宮之上；天符五鬼，臨行運之方。火星近刑厄之宮，金星躔克性之位，忽成疾苦，久未痊除。伏恐災咎方深，叩祈無所。竊惟至真濟物，大道好生，廣開禳謝之門，俯示感通之力。是敢按遵科典，虔啟醮壇，遍九曜以披心，瞻列星而瀝懇。伏冀天光下鑒，聖造旁資，解故傷誤殺之冤，赦積世他生之罪，銷平厄會，清蕩災凶，六氣宣通，百屙痊複。續將盡之福，祿祚增延；賜再生之恩，算命延益。公私昭泰，眷屬乂寧。仰望元慈，不任。
伏以虛無大道，孕育於群生，天地萬神，主張於庶品。至於誕形稟氣，垂象炳靈，鹹資鼓鑄之功，率賴生成之力。臣內惟涼德，夙荷道慈，勳勞未讚於聖朝，寵遇已隆於藩翰。隼龍節，疊奉殊榮；相印兵符，頻叨睿獎。顧茲虛薄，實切兢憂。每慮賞罰不明，刑章不當，舉措有乖於理體，綏和未葉於物情，興修有土木之煩，宴犒有烹燔之費，故傷誤殺，往債宿冤，兼此罪尤，成其譴責。或五行三命，暗曜列星，共結災躔，遂為疾厄，尚未痊複，倍用驚危。臣今年大運居衰氣之鄉，小運在馬破之位，木星退身宮之上，土星照三合之方。金水二星，臨乖背之宿；飛天火曜，居本命之辰。九宮土星，複當生月，睹此災運，深切禱祈。是故按靈寶元科，《河圖》秘格，設周天大醮，懺謝上元。伏冀萬聖感通，眾神照鑒，納其懇誌，介以福祥，解宿債前冤，赦深災重過，續其祚祿，增其壽年。五星四景之中，永銷危厄；天府地司之內，別注休禎。所疾蠲平，克賜安豫，益堅忠孝，上奉君親。即仰荷眾尊祐護之恩，不任。
臣聞垂象炳靈，代天行化，發揮道用，昭著神功。粵自剖判之初，即顯司明之力，生靈動植，鹹賴元恩。臣獲稟天慈，深叨帝澤，功業未酬於覆載，寵榮已冠於人臣，常慮綏撫乖宜，賞刑有失。金科玉律，或爽於哀矜；伐叛誅凶，或輕於鈇锧。前代之冤仇未解，此生之過咎旋彰，於此省循，常懷震惕。又臣今年大小二運，俱在對衝，首尾蝕神，皆為臨照。支幹火木，在衰氣之中；天符飛行，居驛馬之上。並為災滯，尤切憂惶。近則微恙所嬰，尚未痊複，希恩謝過，倍切禱祈。輒因本命之辰，虔誠奉醮。伏惟至聖，俯鑒丹襟，赦已往之罪瑕，解將來之厄會，增延算祿，和釋冤疑，得以罄竭微衷，扶持大寶，撫安疲俗，匡讚中興。誓傾修勵之心，永答真靈之貺。不任。
伏聞三光麗天，下司群品，死生是係，罪福攸司。臣以塵微仰蒙鑒祐，而三命之內，水火力微，值辰戌魁綱，為天羅地網，二運逢墓，並屬災期。又火星到元首之宮，暗曜在命宮之位，災數重疊，憂懼殊深。是敢遵按明科，虔申醮奉，仰崇齋福，精備醮祈，三日恭嚴，九時關奏。伏冀元慈俯燭，洪澤濡臨，賜臣災運銷平，凶衰超度，克延祚祿，允介福祥，永保乂安，常加護祐。奉親事主，報國寧家，誓罄丹誠，上酬元澤。不任。
伏以稟氣分靈，全資大道，挺生毓質，仰係上元，報有盈縮之期，理協始終之分。五行倚伏，二氣推移，實憑宰制之功，敢怠敬恭之懇？臣今年火曜，居本命之方，九宮金星，在行年之上，久躔疾苦，未獲痊平。竊慮履行運心，有虧陰騭；字人育物，有曠政經。或積生釁咎未除，或往世冤讎未解，構茲重厄，無路懺祈。況境控仙山，地當洞府，明誠可告，真鑒難誣。敢因本命之辰，虔備醮祈之禮，洗心謝過，瀝懇希生。伏惟少駐鸞驂，下臨塵壤，湣其歉迫，假以恩休。輟死籍於黑書，再延命祿；定生名於丹籙，盡赦疵瑕。冤債和平，災凶銷解，公私昭泰，眷屬安寧。敢忘策勵之心，上副真靈之祐。不任。
伏以三氣肇胎，九元裁質。清浮濁厚，真精鑠造化之爐；出震乘乾，大易乾坤之韞。堯天繼覆，舜日傳明。五教允敷，未革懷襄之數，四門是辟，尚纏昏墊之憂。惟我睿明，拯茲下土，驅馳四載，勤瘁萬方。浩浩無虞，百穀識朝宗之路；岩岩可仰，群山知維嶽之尊。區別九州，撫寧庶彙，鑄鼎之功既集，錫班之報攸彰，懋此宏勳，光於終古。臣夙承洪澤，獲奉仙祠。巴雨巫雲，捧臨瑤殿；岷江楚澤，瑩蕩瓊階。願回疏曠之慈，俯鑒虔祈之懇。探經玉洞，展醮靈岑，副蜀王遐祝之誠，遂微臣歸還之願。不任。
伏以道氣分光，元功宰制，下鎮靈化，上配列星，萬聖之所宴遊，群仙之所棲息，肇於曆劫，以逮茲辰。玉女上賓，認香泉於江滸；元元駐駕，留玉局於城隅。耀天日之祥華，以安井絡；啟洞宮之徑隧，以福坤維。為錦都靈勝之墟，乃蜀國神仙之府。而繕營久曠，蕪薈幾侵，清壇為蹂踐之場，殿染膻腥之雜。我蜀王迥開神鑒，矚此玄關，遽命澄清，俾其嚴飭。拂煙煤於石壁，早挹仙儀；蒿攸於荒階，再窺靈洞。邇後累加締葺，漸獲精新，堂宇相望，樓台櫛比，複還門闥，俯及康衢，夕磬晨鍾，得以備朝修之禮；朝香暮火，得以申蠲潔之儀。報德何階，感恩有自，輒陳醮祝，冀達真靈。伏惟廣灑神休，大頒嘉貺。增聖主遐長之算，寧謐萬方；延蜀王椿桂之年，乂安三蜀。連營將校，各崇竹帛之勳；比屋生靈，共樂和平之化。龍神悅豫，稼穡豐穰，疵癘無侵，鋒鋋永戢。其有薰腥穢瀆，穿鑿侵傷，承此懺祈，鹹蒙銷解。臣等佐時濟俗，行教立功，奏禦上通，遵修鹹契，公私貞泰，眷屬利安。然願往化法流，先師舊德，冥關無滯，道果速圓。內外職寮，陰陽將吏，遷功加品，永讚福庭，克宏至道之風，常荷尊靈之澤。不任。
伏以真精表瑞，元氣分形。積秀氣於人寰，凝為仙嶽；集幽奇於物外，儼設洞天。上屬星辰，下福邦國。由是瓊宮珠闕，秘邃難窺，羽蓋霓幢，飄颻特降。二真人三都跡顯，九鼎功成，白晝登真，丹霄控景，威靈益振，物象長新。寶冊真經，琅函玉篆，貯靈宮而作鎮，與嘉躅而常存。遐想玄風，遙馳素懇。今以三川觀化，累遇幹戈。鳳劄龍書，靡存於魯壁；虎符龜籙，難訪於秦坑。大教淩夷，所宜宏拯。是用翹勤翠巘，稽首白雲，申醮酌之儀，冀神仙之鑒。輟鶴洞緘藏之本，為人天宗奉之經，佇建殊功，卻還舊所。竊惟道無不在，法許流通，仰望鴻休，允諧丹款。亦願潛回禎貺，普及寰瀛。元元之祚允繁昌，聖主之宮城匡複，九圍寧謐，萬彙昭融。臣境宇乂安，生靈康泰，災躔自息，算祿增延，永持忠赤之心，上副至真之祐。不任。
伏以元化既分，茲山作鎮，前臨楚望，旁控巴城。眾流回環，嚴設龍蛇之府；群峰拱衛，秀為真聖之都。二真騰翥於前朝，千載昭彰於懿躅。岩巒蔽日，鬆檜參雲，禎祥時耀乎簡編，福祉潛資乎邦國。蜀王扶天茂績，命世雄姿。八國二江，早列封圻之內；黔城楚硤，皆歸陶冶之中，惟此仙山，光於境❥。仰靈蹤而稽首，遙展誠祈；望境以馳心，虔修醮酌。將以求書禹穴，佇逢八會之篇；探簡洞庭，願值五符之訣。敷宏奧賾，演暢真宗。況屬大教淩遲，中原多難，俾其紹習，須俟流通。某躬泛長波，式遵成命，焚香昭告，願鑒丹誠。所期汜水橋邊，不獨傳於漢相；典陽泉上，豈止授於幹君。捧秩西歸，中興聖教。不任。
伏以道冠虛無，功先覆載，陶甄有物，亭育無私，綿劫曆以長存，後天地而悠久，裁成不竭，生化彌彰。臣夙荷玄休，克承道運，功輕塵露，任重台衡。數千裏之山河，周旋六鎮；十七年之臨撫，宰制一方。每虞福過為災，力微成釁，兢榮循省，憂懼難勝。況複大駕未還，中原多壘。訓兵勵士，徒懷於報國勤王；望闕馳心，其奈於天高日遠。微勳靡效，孤懇何申？今複大遊四神，方在雍秦之野；小遊天一，仍臨梁蜀之鄉。地一次於坤宮，月孛行於井宿。仰茲緯候，緬彼災蒙。深慮鳳輦鸞輈，百二之關河未複；陵園寢廟，九重之城闕猶虛。惟切禱祈，佇回鑒祐。是用按依元格，遵煉明科，修黃籙道場，設羅天大醮。九清三界，鹹陳懺謝之儀；天真地靈，備展奏祈之禮。普日月星辰之域，遍山川嶽瀆之司，畢罄齋莊，用期通感。伏冀天尊降命，聖祖貽休，俯借神功，載康國步，鴻圖克固，鼎祚中興。齊北極以常寧，比南山而共永。臣允承天澤，長奉唐年，享椿鬆延廣之齡，竭金石忠貞之節；境無災沴，歲洽豐穰，雨澤不愆，幹戈不作；龍神安鎮，士庶乂寧，幽扃霑開度之慈，絕域慕和平之化。誓宏清淨，以答真靈。不任。
伏以元蓋上浮，黃輿下鎮，元精降瑞，應運開圖。握六紀以君臨，恩周率土；體三才而司牧，惠洽群生。塞寰區而聲教攸傳，亙古今而光靈不泯。臣謬膺天澤，作鎮坤維，荷覆燾以難勝，誓忠貞而有守。屬乾綱未舉，天數中微，瞻雲而河洛方遙，捧日而山川尚阻，徒傾丹赤，莫展勤勞。今又大遊四神，在雍秦之分；小遊天一，次梁蜀之鄉。地一鎮於坤隅，月孛行於井宿，考遵緯候，伏切憂虞。是用披按明科；修崇黃籙，備羅天大醮，祈三界真靈，願假神休，共回天數。使忠貞義烈，振風雷埽蕩之威；文武尊神，借戡定經綸之力。重昌祚曆，永息妖氛，九圍睹清晏之期，三蜀荷安寧之賜；災祛未兆，福降無窮，動植存亡，同臻恩祐。不任。
臣伏按曆緯：今年大遊四神，在雍秦之分；小遊天一，次梁蜀之鄉。地一屆於坤宮，月孛臨於井宿。仰披天度，緬屬災期，省已拊心，伏增憂惕。是敢按遵元格，崇啟壇場，修黃籙寶齋，備羅天大醮，輒披元蘊，敷露真文。伏冀尊神回景上元，貽休下土，旁垂禎貺，永息災躔。賜臣封境乂安，龍神輯睦，生靈康泰，遠近昭蘇，疵癘無侵，幹戈弭戢。唯虔修奉，上副神功。不任。
伏以二象昇淪，剛柔定位；三靈恢廓，川嶽裁形。坤儀彰厚載之功，品物荷資生之德。雖混淪莫極，猶虞九六之期；廣博無疆，以係屯亨之數。今以陰陽所運，曆緯所甄，天一小遊，既移於梁蜀；四神太乙，亦次於雍秦，地一屆於坤宮，月孛行於井宿，仰惟天度，伏用震惶。竊以臣叨荷寵恩，久司藩屏，封圻六鎮，襟帶重江，水惟四瀆之尊，山居五嶽之長。仙壇靈化，皆驂虯馭鶴之蹤；珠岸金堤，乃禹導秦通之野。真靈攸處，祥應實繁，必介休符，以副虔祝。是敢齋陳黃籙，醮啟羅天，冀眾聖之垂光，會萬靈而降福，共安天步，永奉帝圖。蕩昏曀於神京，重瞻聖日；混車書於海宇，克保唐年。臣境土安寧，生靈舒泰，邊無烽燧，俗洽謳歌，息未兆之災躔，解已往之愆咎。誓虔砥礪，以答神功。不任。
伏聞元功宰制，道化宣行，稟象流形，凝神運氣。天覆地載，爰起於渺茫；日照月臨，肇分於萬有，至於陰陽昇降，劫曆推移，乾坤有九六之期，烏兔有盈虧之數，將期拯護，允仗真靈。臣以微躬，遭逢昌運，叨塵異渥，踐履殊榮。龍節虎符，攝封壤山河之重；金科玉律，掌生靈性命之權。常慚撫育非才，每以滿盈為戒。而屬中原多難，天步方艱，社稷綴旒，寰瀛塗炭。訓齊武旅，徒懸報國之誠；迢遞神都，莫得扶天之路。今者稽求曆緯，考察經圖，大遊四神，方在雍秦之野；小遊天一，傍臨梁蜀之鄉；地一屆於坤宮，月孛躔於井宿，緬維天度，彌切憂兢。是敢披靈寶簡文，按《河圖》品格，設羅天大醮，開黃籙寶壇，仰金闕玉京，虔祈萬聖；遍寰中象外，普告眾靈，馳意馬以披心，讬香龍而薦懇，冀蒙鑒佑，允降威神。伏惟三界諸天、四司五帝、乾元主宰、地府尊靈，降陰陽不測之神，假變化無窮之力，神兵密助，真應潛彰。大業中興，萬方安泰，皇基永固，四海澄清。埽彗孛於長空，剿鯨鯢於巨浪，常瞻聖日，共載堯天。賜臣境域安寧，災凶弭息，五兵韜戢，四氣均調；黎元無瘥疫之虞，稼穡有豐登之望；三川六鎮，士庶龍神，克洽歡康，同臻貞吉。其有幽魂滯識，六趣三塗，沐元澤以生神，詣朱陵而受福，存亡開度，動植蘇舒。誓傾忠孝之誠，仰副神明之鑒。不任。
伏以人為神主，神依人以變通；神福於人，人資神而讚祐。承天統地，有國有家，惟古及今，率由斯道。我大唐皋陶種德，聖祖垂休，光宅中原，傳二十帝，元風扇於萬，皇澤浸於九圍，遍彼群倫，鹹蒙覆燾。而運鍾艱否，時屬播遷，天數未寧，帝車未複。忠臣義士，皆懸報國之心；望日瞻天，敢怠勤王之誌？今以小遊天一，躔梁蜀之鄉；大遊四神，在雍秦之野。月孛行於井宿，地一次於坤宮，緯候所明，兢憂是切。是敢按遵元格，披考靈科，修黃籙寶齋，設羅天大醮，下窮九壘，上極三清，嚴陳懺請之儀，願假感通之應。伏惟尊神眾聖，憫鑒丹誠，雷發神威，風回景貺，埽欃槍於碧落，殄氛翳於皇都，永固鴻圖，中興大業。次願封疆分野，銷解災蒙，祛厄會之期，致和平之氣；龍神輯睦，風雨均調，疵疫無侵，戈鋋允戢。誓勤握政，上副神功，黍稷馨香，必虔於蠲潔；蘋蘩蘊藻，克展於齋莊。瀝懇陳情，不任。
伏以元穹列耀，上表於龍星；方局裁形，下分於仙化，實司命籍，以統人倫。臣獲稟元機，夙臻景祐，早承寵渥，牧此烝黎。綰六鎮之封疆，德慚涼薄；控諸化之靈勝，誠切欣榮，常虞政理之乖，莫副真仙之鑒。今屬太乙行運，分野慮災，或臨梁益之方，或在雍秦之境，月孛躔於井宿，地一災於坤隅，稽考緯書，伏增憂懼。況歲當丁卯，是臣元命之年；月屆仲春，是臣稟命之節。詣本命之化，以本命之辰，虔備香燈，精申禱祝。伏冀元尊憫矚，眾聖鑒臨，騰素款於上宮，錫鴻休於下土。帝圖興複，息災期而輦蹕還秦；境康寧，銷否運而禎祥介蜀。俾罄報君之節，允符憂國之心。百穀豐登，群生和泰，龍神貽貺，疵疫無侵。臣七祖生天，年齡增永。誓宏道化，以答靈恩。不任。
伏以元道聿分，化機肇啟，清濁定昇淪之位，陰陽運刑德之樞。南斗主生，垂吉昌而勸善；北宮紀死，編罪惡以繩非。神明用之以化人，帝王用之以致理，纖微不失，今古攸同。臣宿稟真謨，仰宗元訓，敢忘勖勵，以自秉修。而叨備官榮，屬茲多事。雖加勤恪，實有懼於曠違；徒切兢憂，固取譏於屍素。誅奸癉惡，或舉刑章，或督懲愆，或施鞭楚，犒士或開其宰戮，宴賓難廢於烹燔，恐因故殺誤傷，遂結深冤厚釁。又臣行年所曆，小運逢災，宿曜所躔，火星為照。月臨申未，天符居本命之辰；位對醜寅，飛旗當衝破之地。慮我厄會，彌切震驚。雖省已循懷，寬刑慎行，減饌節酒，遠色防非，猶慮凶咎未蠲，福祥莫應。恭披典冊，虔詣靈山，按南斗文儀，法上元分緯。九微燈影，星羅遠擬於六星；一德香煙，雲色高連於三素。竹殿既招其虛實，鬆軒可降於真靈，向此披心，敢期符祐。伏願六宮上聖，輟死籙以延生；五緯尊神，碎禍車而流福。冤尤銷解，災厄和平，骨月安寧，境邑康泰。風雨調順，穀稼豐登，寇盜不興，沴瘥無作。所請靈寶玉篆，赤帝天書，伏願解臨照於南丹，錫恩慈於下土，永承貞吉，以遂禱祈。不任之至。
伏聞元天垂象，鬥極居尊，統萬彙以無私，禦四時而成歲。下司命籍，總制吉凶，有感必通，有祈皆應。臣粵自童丱，竊仰威靈，以七星為天地之樞，五氣為裁成之本，主張禍福，制錄鬼神，傾心每奉於上元，有醮必存於北斗。疊蒙昭祐，累降禎祥，動若影隨，事猶響答。至或願捐所職，謝病尋醫；或懼履禍機，違凶就吉。或雪誌於侵誣之際，或滌瑕於猜忿之中，潛瀝懇於長天，暗馳誠於永夜。至真在鑒，有願咸從，而多事所縈，靈恩未報。常期精潔，冀啟醮筵。今者天徇深衷，神諧夙望，幸叨攝任，獲在仙鄉，玉闕瓊都，咫尺封隅之內；凝嵐積翠，高低城邑之旁。況屬命辰，仍當秋景，遂得躬披鬆檜，深躡雲霞。展三獻之禮容，猶申公務；酬積年之祈禱，兼遂私心。省分循懷，既榮且忭，是敢奉持詞款，營備香燈，雖澗蘋行潦之微，難回聖鑒；在隨感赴機之德，願納愚誠，所祈答已往之恩，佇將來之澤，賜其貞吉，介以康寧。俾縣境無虞，農功有歲，人和俗阜，遠睦邇安。臣或本命五行，災衝所及，天文九曜，臨照所經，或政理有所未明，賞罰有所未當，新冤往債，故殺誤傷，並乞蕩除，永承恩祐。不任。
伏以二氣肇分，五行運化，鼓陰陽之橐籥，執生死之樞機，亭毒無私，陶融靡倦。司短長於五帝，校善惡於三官，維鬥居尊，總禦群品。臣自維幽陋，仰荷裁成，獲備冠裳，每憂叨竊。遵素儒之明訓，守元聖之格言，尚慮動息成非，行藏乖道，難階福善，易結過尤。仍恐三途推移，或逢災數；九曜躔次，或在厄宮。況今年天符臨勾絞之方，小運當伏吟之位。十三宿內，月孛所經；大運行年，猶居衝破。以茲疑懼，恐履災凶，敢用本命之辰，虔申醮謝。伏惟真聖，俯鑒誠祈。赦已往罪尤，和冤釋結；錫將來福祉，增祿延年。眷屬寧康，公私和泰，即永荷眾尊慈祐之恩。不任。
