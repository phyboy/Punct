臣等宿值福緣，獲逢道化，至真垂教，元旨宣行，仰承覆祐之恩，常切兢營之懇。但慮行乖禮讓，動履愆瑕，處俗順時，率成罪目，積生今世，罕有懺祈。伏聞三天垂章醮之科，正一著修禳之格，敢因吉日，同勵丹誠，恭詣壇場，虔申祝謝。伏惟三官九府，五帝高尊，鬥極真君，命辰靈將，錄其素懇，降以鴻慈，赦已往之過尤，釋將來之災厄。星曜息照臨之數，行年除妨克之凶；年祿增延，福祥繁會；公私貞吉，族屬安寧。常期祐護之恩，永誓焚修之誌。不任。
伏以元象垂光，物無不照；帝車周運，感無不通。臣以幽微，仰蒙鑒祐，頃以大順二年，身陷危厄，性命是虞。輒瀝丹心，上祈元造。遂發誠願，奉錢十萬貫文，旋獲安寧，克蒙清雪，螻蟻之生已保，真靈之澤未酬。尋以奔迫道途，辛勤南北，難逢良會，莫報宿恩，冰炭在懷，寢食增懼。今則歸心靈化，稽首瑤壇，虔備香燈，精修醮酌。自今年四月至今月，五度奏錢，滿十萬貫，兼於玉局化北帝殿塑造北斗真君像，薄修功德，用申素懇，上答元恩。伏惟聖慈，曲賜昭納，使誓圓昔日，願滿茲辰，宿罪蠲消，餘災蕩滌，冤讎和解，年祿增延，公私葉貞吉之期，眷屬享乂寧之福，存亡咸泰，品彙霑恩。不任。
伏聞大道融真，天尊演教，赤明禦運，靈寶開圖。八會成文，凝結太空之表；五符流跡，昭宣大有之中。五帝受之以度人，九天得之以定位，降於下土，護國濟人，摧伏凶妖，誅滅邪惡，凡所興造，皆許遵行。臣頃以營繕所居，土木將畢，恐有幹犯，難備考詳。竊按元科，請行符命，修崇黃籙，關奏清都，刻五方大帝之文，依三洞鎮禳之格，下告五土，上奏九微。伏願眾聖垂慈，萬靈孚祐，敕命符吏，頒示職司，降以威靈，布其真氣，蕩除魔怪，安靜龍神。八卦九宮，五行六甲，陰陽刑殺，太歲將軍，各鎮方隅，永祛災咎。其有伏屍故氣，金土邪精，滯爽遊魂，幽靈暗魄，各乘善力，俱遂逍遙，克保安寧，永臻福祐。不任。
伏聞人之稟生，資於二氣，陰陽定體，魂魄守身，稍或愆和，即成災否。三會之日，是三魂攢奏之辰，罪福吉凶，纖毫無失，增壽奪算，賞罰甚明。所宜積善除非，立功補過，用祈吉應，以保遐齡。元聖格言，真經明訓，敢不遵守，以戒身心。臣等數年以來，於下會之日，共申祈醮，以罄焚修。昨者迫以塵緣，運違佳節，中心憂惕，不敢遑安。今則別選良辰，旁招善友，同營香火，特展醮祈。靜夜寒更，冥心注念，真經必降，誠願冀通。伏惟萬聖回光，千真鑒映，錫其禱祝，除彼災凶。制魄拘魂，各遂修生之望；回凶變吉，鹹開遐永之程。臣等或三命衰微，九宮厄滯；或星文照臨，災運縈躔；或宿債未平，餘殃未息；或故傷誤殺，積過深瑕。俱乞蕩除，克賜昭祐，合家蒙福，九祖生天，公私有通泰之祥，眷屬荷乂安之澤。不任。
伏以三光麗天，照臨萬有；眾星垂象，統御群形。南斗文昌，實掌生籙，為正陽煦物之本，乃帝王壽命之司。按天元上清等經，若五月五日值丙午之辰，則啟福延恩，濟生利物，和寧品類，安鎮邦家，陽德所資，普享其福。今年以火水金土四星，聚於實沈之墟，又逢日度所經，皆為順伏。五月合朔，太陽當蝕而不蝕；洎乎既望，太陰當虧而不虧。斯乃五日得丙午之辰，純陽所應，顧惟寡昧，欽荷元功，慚化理之未周，念聲教之未普，敢祈流貺，以及微躬。所願大道延慈，上天錫祐，俾九州四海，俗泰民康，年豐而六氣均調，候正而四時和暢。弢弓偃革，歸馬休牛，咸臻保命之祥，克廣好生之德。冥心丹禁，稽首元壇，瞻八景以低臨，冀九光之遐燭，鑒茲醮酌，介以禎休。辰輝炳靈，幽讚之功已著；人天交感。協和之氣可期。混一車書，大同寰宇，式虔祇荷，上副元慈。不任。
臣聞風雨霜雪之不時，則星辰示象；蘋蘩蕰藻之可薦，乃天地垂休。緬是前修，實為通論。臣恭臨大寶，虔奉丕圖，不敢遑寧，若臨冰穀。而頻移圭律，七變槐檀，慮兆庶未康，恐一物失所。或刑政乖謬，或恩信未孚，幹戈猶駐於疆場，正朔未同於夷夏。水旱不節，富庶未臻。昏墊劄瘥，繼聞於群縣；盜賊欺誑，尚恣於鄉閭。雖則務嗇勸分，貶食省用，不邇聲色，永絕畋遊。瓦器蚌盤，敢忘於刻己；雉頭虎魄，豈事於娛情？猶慮上曹，重書厥罪，顓蒙有愧，首謝無由。近則金火二星，水土兩曜，並聚蜀分，皆次實沈。日月為薄蝕之期，朔望卻史臣之筆，太陽順伏，分野垂休，豈此禎祥，並歸衝渺。益勵退修之誌，彌彰戒懼之心，敢因午日之嘉辰，聊答上元之厚貺。靈官渺邈，紫府深嚴，雖昭告之備申，慮誠明之莫達。齋潔選日，懇悃陳詞。寂寂元壇，儼威儀於乙夜；飄飄仙馭，降福祐於人寰。伏冀八表乂安，黎民清泰，邦家鞏固，社稷永寧。六府孔修，九功攸敘，簪裾奉職，書軌同文。不任。
伏以楚蜀連封，西南重地，江馳萬派，嵐積千峰。天帝以之會昌，龍神以之固護，惟茲奧壤，獨擅雄名。三層燭煙月之光，八洞靈仙之宅，常宏勝利，以祐蒸人。年無旱潦之傷，俗保安貞之吉。致溯沿之攸濟，獲絲枲之蕃豐，銜三觀威靈，荷二真慈貺，傳諸遠近，載彼經圖，翹首注心，共歌元澤。臣名拘輦轂，望切林泉，每憐素豹元猿，常戲芝岩桂岫。延頸企踵，跡滯神遊，輒贄微香，遙陳孤懇。臣以所居北帝院，齋醮所給，鍾虡未周，雖申降福之儀，幾闕飛霜之韻。始聞仙山之內，法器且多，既無考擊之期，虛備鏘洋之美。道隨誠感，鍾固可移，願減有餘，資其不足。輟於翠嶽，遷就皇都，清聲漸遠於彤雲，洪響佇聞於紫禁。願俞誠祝，永鎮京華。謹差正一弟子張諫卿奉詞陳請以聞。不任。
伏以大道融精，是分二象，元尊布化，以播萬靈。鹹稟運於裁成，共輯寧於邦國，欽哉群望，實總休禎。伏自應天順人，開基創業，雖未致昇平之理，而幸成庶富之鄉。四國爰來，百辟鹹在，人心允若，天意昭然。而或教失義方，情牽慈愛，付粢盛之大任，委監撫之重權。庶人元膺，益恣胸襟，都忘孝敬，用奸邪之扇惑，興背叛之凶狂，矢石欲及於乘輿，金鼓近喧於侍從。猶賴上天垂祐，靈化降祥，不容梟獍之心，坐殄豺狼之黨，未更昏旭，悉已蕩除，中外再寧，寰海稱抃。爰擇良日，仰報威靈，遠申昭告之誠，輒罄潢汙之薦。敢期鑒祐，永葉安貞。不任。
伏以道化所覃，神休普被，上惟邦國，下及人倫，鹹資拯護之功，潛假保持之力，古今無爽，水陸攸寧。臣猥以常材，叨逢聖運，經綸締構，慚無竹帛之勞，渥澤超昇，累荷乾坤之造，遽蒙睿獎，顯授兵符，登韓信之齋壇，授呂侯之金鉞，錫茅分閫，推轂專征。省循徒切於兢營，倚注靡容於陳謝，選辰練日，遄命啟行。況楚硤上遊，錦江下瀨，舳艫則千艘亟駕，溯沿則萬派爭奔，實用真靈，總斯陰騭。皇帝宸襟所屬，每切敬恭，思布化以睦鄰，亦申謀而懷遠。雄師銳旅，首在此行，將解纜以乘流，爰潔誠而致醮。伏惟元元大聖、五老高尊，命靈將元司，助洪休巨福，迅浪皆期於利涉，驚湍盡變於安流，萬里通津，百神加祐，克昌大業，更廣鴻基。外屏中朝，共臻禎福。不任。
伏以天鑒孔明，有感斯應，神道正直，無祈不通。每垂拯護之仁，以副禱祈之願，祛災流貺，猶響應聲，竊佩斯言，常虔片誌。每因元命，得備焚修，式勵深誠，實荷明祐。但慮塵機未息，過咎易盈，宦路所拘，悔尤難逭。因星辰臨照，值年運衰危，但懼災躔，敢思福會。自從軍鄰部，寓跡外封，一駐戎軒，兩周天序，既闕奏陳之禮，必招逋慢之愆。本俟凱還，並申醮謝，今則方當劘壘，未議櫜弓，久曠香燈，不遑寧處。是用馳心靈觀，遐叩至真，備三醮之物儀，同一壇之關告。伏惟元聖，俯鑒丹誠，解厄消災，延生保命，宿瑕蕩滌，往咎蠲平，克睹成功，永臻多福。不任。
伏以二氣資靈，五行稟象，法元穹而定命，體厚地以流形。罪福吉凶，皆由陰騭；運心履行，鹹係主張。況荷殊榮，久叨重寄，循涯省分，常切兢慚，每因章醮之壇，敢忘敬恭之禮？冀憑修奉，上答君親。今屬元君之辰，詣本命靈化，精誠香火，祈叩真仙，願鑒丹襟，俯頒鴻福。俾臣罪瑕除滌，壽祿增延，疆乂安，生靈康泰；災毒無侵於四境，農桑克美於有年，得傾葵藿之心，永奉昇平之運。不任歸命虔誠之至。
伏以九隴名區，三仙化跡，上通心宿，下鎮錦川，雲霞疊綺繡之光，鬆桂竦煙嵐之色。五宮高闕，狀西靈南極之儀；四輔交輝，列東華北真之像。最標形勝，獨占幽奇，斜界玉輪，旁臨石澗。而屬師徒俶擾，鉦鼓震驚，火彗橫空，霜戈照野。熊經鳥伸之士，抗步不還；漱流枕石之人，拂衣長往。眷茲勝異，一變榛蕪，崇樓之金碧塵銷，廣坐之儀容蘚剝。緬惟殘毀，深可歎嗟。況某本命之辰，配於茲化，宜申締葺，用答真靈。乃命三洞道士唐洞卿，伐木鳩工，揆星選日，得風箕直事，當甲子良辰，虔告至真，恭修大醮。伏冀鑒其誠懇，錫以休祥，災沴無侵，功庸速就，續昔賢之遺構，成曠劫之良規，播美洞天，勒銘雲穀。然願真靈誕祐，川境謐寧，稼穡滋豐，災氛殄息，受靈丹於九輔，聞至理於重元，常傾拱極之心，仰副上真之貺。不任懇願之至。
伏以上清仙山，葛真靈化，為川中之勝境，乃天下之福庭。呀玉洞以藏雲，聳瓊巒而蔽日。彩霞朝散，神燭夜飛，乳滴幽岩，泉鳴深竇。九井之光靈自顯，三真之蚃常存，拱鶴觀於中方，應龍星於上境。紅軒紺宇，舊制相望，蕭殿韋碑，古跡鱗次，每彰休瑞，以及寰瀛。臣以本使蜀王元命之辰，配屬茲化，頃申締葺，遽獲周圓。飛閣層樓，奪晨輝於峭壁；風窗雲棟，增異境於崇林。再敞洞天，用安錦府。四十州之封域，歲稔京坻；五千裏之山河，俗臻富庶。人皆受賜，孰不知恩？臣曲荷陶鎔，實深造化，唯虔禱祝，少答恩慈。輒備醮筵，上祈道力。伏惟九天孚祐，眾聖鑒臨，下燭丹誠，廣垂洪澤，三川鏡廓，八國塵清，稼穡蕃登，災氛蕩滌。神傳靈藥，克享於遐年；功讚聖朝，永隆於大寶。再安社稷，常福寰區。臣不任禱福希恩虔誠歸身之至。謹詞。
伏以垂象上元，照臨下土，帝車運載，杓的指揮，罪福吉凶，咸歸主宰。臣等頃因銜命，遠涉道途，踐曆艱危，登臨險阻。每持丹懇，潛祝元真，果蒙鑒祐之恩，克獲安寧之貺。仰承靈澤，誌切上酬，敢因某日之辰，虔備焚修之禮，炷香答願，拜荷元恩。仰冀高真，采納微款，祛災蕩厄，增祿延齡。來往坦夷，公私貞吉，路歧無滯，眷屬咸安。常親日月之光，克奉休明之主。不任。
伏以大道希夷，神仙變化，示無方之妙用，垂不測之元功。幽讚帝王，潛扶邦國，惟今及古，史冊煥然。所以唐堯姑射之遊，軒後具茨之謁，周穆之登瑤水，漢皇之幸昆山，皆披眄煙霞，瞻窺冰雪。是用享年遐永，致理和平，克振宏休，允彰道祐。顧惟涼德，啟創丕圖。金闕玉京，敢怠敬恭之禮；九清三境，每懷寅奉之誠。粵以永平二年壬申七月二十一日丁卯，漢州什邡縣獲太上老君錫命讖文，留玉篆於仙居，刻銅符於厚地。生辰命屬，時日姓名，敘奕世之蟬聯，明卜祚之延久。四年八月二十四日戊子，利州團煉使王承賓奏，此山靈洞，顯見神仙。遂命威儀任可言、高品、楊知淑專申告謝，仰答光靈。十月一日甲子，才啟醮筵，再聞應見。雲旌羽旆，參差崖壁之中；鶴態神儀，羅列洞門之內。事邁於昆山瑤水，美超於姑射具茨，祇荷禎祥，彌增震惕。是用考諸典禮，特舉封崇，以是月甲申，改道長山為「玄都山」，陽謨洞為「紫霞洞」，景穀縣為「金仙縣」，封元都山神為「玉清公」，創厥壇場，鼎新觀宇。自初揆構，逮於畢功，累見真儀，益彰靈貺。謹遣金紫光祿大夫、左諫議大夫廣成先生蔡國公杜光庭等一十二人，齎信幣香花，按元科具典，於紫霞仙觀，修金籙道場。況屬下元，允當大節，式陳昭謝，再顯旌封。伏惟洞府眾聖高真，仙官寮宰，鑒茲丹懇，錫以元休，便九土乂寧，萬方平一。天宮地府，常垂愷悌之恩；卜世享齡，克葉延洪之福。稽首謹詞。
伏聞誕質流形，鹹資大道；稟生賦命，必係上元。荷乾坤覆載之慈，均氣運陶甄之力，惟精修勵，寅奉真靈。伏念臣獲以微塵，累叨皇澤，入參輔衛，出領藩維。曾無涓露之功，常切滿盈之懼。今則曆象之內，身宮之中，暗曜正臨，火星對照，慮成厄會，無所告祈。竊惟太上垂文，元皇設教，正一著修禳之品，《河圖》有陳醮之科，苟罄精勤，必蒙昭祐。敢因本命之日，爰伸九曜醮祈，蠲潔丹心，歸依元極。伏惟眾真大聖，俯鑒明誠，蕩滌罪瑕，解除冤債，消平災厄，延續年齡。增祿祚於南宮，落凶衰於北府。洗心克己，上酬真聖之恩；奉國推忠，永答君親之德。臣不任。
臣聞天地之德，以生為先；生成之恩，以福為本。臣叨承福會，獲奉昌期，蒙三光照燭之慈，荷聖主儀隆之澤，便蕃寵遇，履曆顯榮，每虞於福過災生，惟切於持盈約己，彌增惕懼，豈敢遑安？今則躔次之中，身宮之位，火星對照，暗曜正臨。仰垂象以冥心，何階告謝，顧微生而勵誌，但切憂兢。是敢於本命之辰，備《河圖》醮禮，虔披丹悃，冀降元慈，伏乞賜臣災咎消平，凶衰殄息，壽年增益，祿祚豐延。得傾嚴奉之誠，永答至真之祐。
伏聞至道元通，隨機赴感，冥丹心於下土，動元鑒於上清，響答無私，影從靡隔。妾夫王宗侃男承肇等，去年以統戎伐叛，助國勤王，俯迫孤城，遽淹旬月，烽煙警急，音問寂寥。瞻褒沔以魂馳，望山川而目斷，憂危徒切，祈叩無門。遂虔詣道宮，乞申章奏，嚴陳法席，降請天兵，蚃感通，真靈保祐。俄開堅壁，大破凶狂，成掃蕩之功，副聖明之獎。骨肉團聚，師旅凱還，克平實自於睿謀，護助亦兼於道力。輒因良日，昭答玄休，重申章醮之儀，式罄謝陳之禮。精心備信，拜手然香，仰真駕於三十六宮，祈大儀於八十一好。庶祥輝炟爚，低臨壇墠之前；巨貺滂洋，永錫邦家之吉。聖圖遐永，舉族蕃昌，誓勤嚴奉之誠，克副靈真之煦。不任荷聖謝恩虔切之至。
伏聞道氣宣行，元功鼓鑄。三靈資稟，乾坤司覆載之權；五緯操張，寒暑柄推遷之運。由是挺生賦命，鹹係天關，福善禍淫，畢由神化，是宜恪勵，以奉靈休。粵自幼衝，即逢聖日，便蕃異獎，寵沐殊恩。北省南宮，亟榮於踐曆；紆朱曳紫，已極於輝華。常推報國之誠，每切律身之戒，尚慮陰陽揆課，或值凶衰，厄曜運行，或為臨照，興功動土，有忤於龍神；履行立身，或虧於畏慎。未申祈懺，倍用兢憂。今則立運臨於命辰，天符飛於艮地，大運在戌，仍值魁罡。土星方伏於身宮，所照對衝於醜位，懼成災咎，彌用驚危。伏聞南府文昌，主生銓善，北宮鬥極，舉過懲非。吉凶無爽於錙銖，報應有同於懸象。真教開懺陳之格，惟感必通；元經垂醮謝之儀，有祈皆應。輒因吉日，虔備醮筵，披瀝丹誠，冀回真鑒。伏乞賜臣解消災滯，蠲釋凶衰，厄會平夷，過尤除蕩，更增祿算。允介福祥，誓勤忠孝之規，上答君親之念。永銘素懇，祇荷元慈，不任謝過祈恩懺災之至。謹詞。
伏以軫翼雄區，匡廬真躅，位尊五嶽，地控九江。玉闕金城，包括神仙之奧府；爐峰雲蓋，合藏真聖之高都。宛然凝碧之中，迥秀洪波之上。每申瞻禱，必介福祥。臣頃歲以謫宦九重，漂蓬一葉，途經境，心禱上真。冀回濟祐之慈，必備椒漿之獻。精誠既啟，蚃垂徵，尋以路阻戈矛，波驚艫艦，孤帆有隔，假道言歸，常貯素誠，未酬元祐。今則頒宣聖澤，棲憩蜀都，尋禮道宮，追思宿願，輒申醮酌，恭達明誠。竊聞惟感必通，道無不在。期回羽仗，豈雲萬里之遙；稍降科車，不以三川為遠。納茲丹懇，顯錫鴻休，前願克圓，殊恩遐被。乞為臣更蠲罪錄，永削災躔，成匡堯讚禹之功，享二首六身之壽，得傾忠孝，以奉君親。誓當備勵虔恭，歸依道力。不任。
伏聞三靈肇位，萬象稟形，體陰陽之至和，韞天地之真係。於是挺才賦命，各有職司，主死領生，互分關鍵，纖微具舉，考校無遺。臣伏慮前世今生，至於累劫，愆違易結，罪咎旋彰，秉持未契於神明，履行或虧於恭恪。因星文臨照，值年命凶衰，遂構災危，罔知禳謝。今則躬依玉化，虔對瑤壇，選卜良辰，肅陳醮禮。伏冀南宮六聖，別賜生名；北斗七真，明祛死籍，三官消罪，五帝除災，酬往願於名山，降休祥於聖澤。又臣既頒詔命，將赴闕廷，江山有登泛之憂，水陸有舟車之險，實資明祐，俯契深誠，獲達帝鄉，克賜元吉。敢忘修奉，上答真靈。臣不任。
伏聞太極肇分，三靈設位，巢穴之風既替，棟宇之制聿興，太古聖人，隨時立教。蓋所以庇寒暑燥濕，備風雨晦明，其後象類滋繁，擬義殊廣，錯之以乾坤震兌，體之以徵羽宮商，推彼陰陽，運其刑德。乙辛庚癸，互列職司，子午醜寅，旁羅主宰。六神四殺之界，龍虎交馳；五黃九紫之鄉，禎祥藂萃。法覆載而成用，揆星日以程功。乃考吉凶，實聞顯據，所以鵲隨太歲，燕避將軍，況在最靈，敢忘戒懼？臣頃以所居室宇，淋陋非宜，遂卜良辰，再申締構，取諸大壯，棄彼僭奢，慕剪茅築土之風，佩山節藻棁之戒。圬墁雲畢，土木告周。竊慮畚鍤所興，或違禁忌，功用之際，或犯神靈，乖五姓之宜，虧二宅之要。或侵傷地脈，或穿鑿岡原，或汙瀆吉神，或鎮壓凶位，因成災咎，曾未懺陳。是用詳按元經，勵精丹懇，虔修大醮，恭請真文，啟靈寶赤書，依洞元符命，辟斥凶惡，安複龍神，謝過延恩，祛災請福。伏冀三尊降鑒，五帝垂光，敕八會威靈，命三元將吏，保寧宅宇，清肅方隅，赦已往之罪尤，賜將來之貞吉，允膺祐護，永遂乂安。其有住宅之中，土地之主，古今遷易，五姓雜居。因此醮壇，兼申奠祝，歆茲誠禮，各保逍遙，往陟福庭，勿為疵癘。俾臣舉家蒙澤，九族同榮，常傾忠孝之心，以奉君親不德。不任。
伏以一氣分華，三光擒耀，照臨群品，司牧萬方，遵黃道而有常，麗元穹而不紊。大則係乾坤劫曆，邦國興亡，否泰所宗，安危攸屬。次則係人倫善惡，年運吉凶，祚曆短長，咸歸主宰，臣以身宮之內，土曜所經；本宿之中，暗虛所曆。大小行運，皆值衝妨，命位之鄉，天府所駐，災危重疊，疾厄嬰纏。徒訪三醫，未祛久疾。恐是積生罪目，構此凶衰；往世愆違，成茲滯厄。或理務之所，刑賞不明，立身以來，過尤結集，神明咎責，年命屯蒙，夙夜憂兢，願申祈謝。是用考詳躔緯，披按科文，恭詣靈壇，虔修醮禮。仰中方而瀝懇，瞻列象以馳心，拜手炷香，披誠悔過。伏冀元司眾聖，垂大有之慈；至道高尊，降載生之澤。蠲除罪犯，解削災期，和釋冤讎，銷平殃對，使百關宣暢，六氣均調，疾苦痊瘳，福祥臻會，延生南斗，落死北宮，克承覆祐之仁，敢負真靈之貺。
