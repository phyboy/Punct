伏聞大象既分，三靈設位，各稟自然之道，俱垂不宰之功。無為則天地長存，有用則衰榮易變，吉凶悔吝，由此而成。於是南極丹篇，生名所係，北都黑簡，死錄所歸。二宮之考校無私，萬化之死生有屬。臣夙資善貺，獲履昌時，沐浴皇風，稟承元化。但慮運心動念，乖越五常；累過積非，彰明二簡。五行三命，陰陽有刑克之期；暗曜列星，遲速有照臨之數。未申神祈懺，因結災凶，敢以吉辰，虔修醮禮。虛壇夜靜，靈化晨清，元念必通，真靈可降。伏冀丹台六聖，司命開延永之符。元極七真，大帝除促齡之日。憂危自泰，年祿更增；幽明同浴於殊恩，眷屬咸均於巨福；公私貞吉，老少乂康，即永荷二宮眾聖罔極之恩。不任。
伏以瑤闕琳宮，星房羽殿，森列三清之上，宏開八景之中，萬彙之所朝宗，群真之所遊息。於是裁模世域，垂象人寰。周穆西歸，掖層台而結宇；漢皇南矚，遵太乙以疏基。由是仙觀靈墟，駢羅海嶽，風簷霞棟，煥麗煙林，為真聖之所棲，亦福祥之所萃。頃以龍興觀肇基隋運，曆載唐年，日月既深，凋摧雲久。是用鼎新營構，特懋功庸，況越歲時，深虞撓觸。爰申醮酌，安複龍神，所期國泰民和，時康俗阜，克隆鴻祚，永錫元休。不任虔祝之至。
粵若二氣，是分五靈，惟龍司造化之機，運降升之妙，寄神功於乾象，孕元德於坎宮。昔我祖明皇，巡功蜀甸，果聞飛躍，實效禎祥，爰俾濬池，用資安處。今則年光遞易，堤址荒殘，草積波痕，砂封泉脈，應靈未爽，蚃猶傳。每垂霖雨之恩，以濟嗇夫之望，眷言故實，深用軫懷。朕寡德承圖，撫時有寇，省方巡俗，尚駐坤郊。龍其申彼霆威，震其風令，掃渠凶於北陸，清氛霧於中原。克洽理平，永臻多福。不任。
臣聞元穹廣覆，無勞仰祝之辭；碧海周涵，亦納涓添之露。敢緣斯旨，輒罄明誠。某月日是皇帝生日，本命甲戌之辰。錫秘記於先天，豫昭靈貺；湧珍符於厚地，潛契明文。卜年開萬葉之榮，推策彰百神之助。爰申大醮，虔俟鴻休，集三元萬聖之祥，永北極南山之壽。昭明丹懇，恭望元恩。臣某不任稽首虔祈激切之至。
伏以道化無方，真仙有應，於恍惚希微之內，示元黃變化之容。下盼塵寰，以度群品，考諸事跡，載彼經圖。所以丁令歸時，曾窺丹頂，蘇耽降日，亦顯霜翎。流萬古之美譚，標當年之瑞牒。今者忽聞靈鶴，棲止雲峰，乃玄元行化之山，是彭祖昇天之所。元壇{翳}薈，久無焚薦之蹤；林木陰森，果致感通之事。實聖朝之上瑞，豈藩閫之所招？願祈山壽鶴年，以奉龍圖鳳曆。遐瞻煙嶠，伏切歡愉，冀憑奏醮之儀，以達歸依之懇。謹差賜紫大德上官知真兵馬使王承琛，精誠香火，上告真靈。不任歸命虔祝之至。
伏以稽考前王，握圖受命，必荷元貺，以讚鴻基。頃屬海嶽多虞，生靈靡讬，遂膺推戴，奄宅岷嶓。四方之琛貢雖來，中土之山川或阻，凝懷求理，夕惕晝乾，砥礪戈矛，申嚴號令，佇行吊伐，以拯顛危。非有尚於佳兵，蓋欲靖其多難，以茲軫念，倍用焦勞。而郡國諸侯，頻獻祥瑞，鱗介羽毛之品，藂林竹樹之間。或挺質稱奇，或成文顯跡，每加撝讓，累抑奏陳。永平二年秋七月，於仙居雲山，獲古篆銅讖，乃太上《通天》之記，是章真所鑄之文。名姓生辰，子孫年數，重重顯跡，一一合符。周公探策之求，郭璞揲蓍之得，真為天授，克驗神功。顧寡昧以多慚，豈欽承之敢怠？是用創新觀宇，別署嘉名，備像設之儀，改鎮縣之額，齋修金籙，醮啟瑤壇。雖陳昭報之誠，難答上元之賜。章真人親緘秘字，李真人首鎮仙山，共洽休禎，光於郡國。須展褒封之禮，以旌讚助之功，爰舉彝章，式陳歉款。今封章宏道為「鑒聖真人」，封李八百為「元應真人」。謹遣廣成先生、金紫光祿大夫、左諫議大夫蔡國公杜光庭，精備香燈，虔申醮告。伏惟辟九清之日闕，降八景之雲輿，俯鑒明誠，滂流惠渥。俾九州六合，蕩氛靄以為家；地久天長，混車書而成化。式遵元訓，永勵丹襟。不任虔祈之至。
惟君名標丹簡，天付仙才，人間之玉軸珠軒，何嚐眄顧？物外之雲棲霞飲，自得貞間。早受靈書，精窮緯候，鉤深索隱，藏往知來，鏤銅篆於仙山，證金行於蜀國。二百餘年緘秘，蹤跡長新；五十八字周旋，禎祥盡驗。顧惟薄德，祇奉靈休，雖揆構華居，崇嚴塑貌，新邑市之額，展齋醮之科，尚歉素懷，未酬元貺，爰申典禮，特舉褒崇。今封君為鑒聖真人，謹遣杜某，虔啟霜壇，恭申昭告。鸞軺鶴轡，將從文始之遊；綠室瓊幃，敘列太元之品。真人更垂幽讚，常假靈光，俾一統於九圍，庶永昌於大業。惟勤宵旰，以泰生靈。謹詞。
惟君仙李芳枝，關雲令緒。元丘自誌，元非促景之才；道骨真風，本列長生之品。振衣世表，抗跡雲間，厭駒窗電逝之勞，得鼇嶺雲行之趣。棲遊蜀國，顯晦塵寰，三隱靈峰，八百餘歲。神丹化石，猶存昌利之山；拔宅昇天，遂表仙居之宇。爰於舊址，果獲靈文，緘藏久秘於瑤墟，出見克符於金運。緬惟涼德，祇荷殊休，雖繕飾蹤基，肅嚴像貌，率齋莊而告謝，命羽褐以焚修，尚歉素懷，未酬元德。今則考茲具禮，薦以嘉名，想星佩霞裳，早升真位。而芝泥露篆，願表勤誠，循省衝襟，良多愧。今封君為「元應真人」，謹遣杜光庭，恭設醮壇，虔申昭告，冀流元蔭，永福皇基。開宣室以遐思，佇高真之俯鑒。謹詞。
臣聞至道無為，包萬天而成化；元功有作，運四象以陶鎔。覆載含宏，古今無爽。由是三靈克敘，五緯循常，景福被於幽明，鴻休覃於邦國，人天荷賴，渥澤遐霑。臣夙感靈慈，獲逢昌運。累曆殊寵，出居符竹之榮；頻洽隆恩，入奉重難之寄。顧惟虛薄，未著勞能，省分憂惶，兢懷震惕。雖傾心戮力，誓酬君父之私，懼福過災生，或履晦蒙之數。竊恐主張戎伍，宰制封疆，理民有獄訟之繁，奉職有賦輿之廣，沮勸有賞刑之用，送迎有宴犒之常，殺傷有故誤之憂，裁斷有重輕之失，因成罪目，曾未懺祈。或往債前冤，未蒙和釋；或星文命運，猶值災期。粵自夏初，至於秋月，久嬰微恙，未獲痊除。非憑至道之緣，孰致真靈之祐？今屬醮陳翠墠，詔降紫泥，高仙蚃以停輿，萬聖昭彰而介祉。敢因勝會，輒備香饈，披寫丹誠，虔祈元蔭。伏惟鑒護，賜以福祥，俾臣罪咎蕩平，冤仇和釋；災凶超度，年祿增延；疾厄蠲銷，休禎臻集。將壇師律，勵陳翼聖之勤；青蓋朱輪，敢怠行春之至。不任歸命披心之至。謹詞。
伏以二氣運行，五材生化，稟形賦命，鹹係上元。顧惟微眇之資，叨荷裁成之澤，克逢昌運，累冒寵榮，入居近密之司，出領河山之寄，主張戎伍，臨蒞黎元。慚非經濟之才，常懼滿盈之戒，果乘厄會，遂蹈危機。實深睿聖之慈，再齒簪裾之列，夙興夜寐，感聖懷恩，寸心徒切於勤劬，微效未酬於君父。伏自累年之內，災滯縈仍，中秋已來，疾恙頻作，雖加醫砭，靡就痊瘳。竊以土星居身命之宮，於茲數載；火曜臨田宅之位，猶在子方。太歲為六害之辰，小運當歲破之上，雖冬首有木星之福，而即時值行運之災，履此凶衰，倍深憂懼。又恐理民主務，皆係重難，用刑或寡於哀矜，主膳或誤於烹宰，久為冤債，未遍懺祈。又恐往世罪瑕，幽關絓注，或住宅有龍神犯觸，或鄉關有塋壟損傷，流逮於身，致茲危厄。拊心思過，惟切禱祈，敢因本命之辰，虔備香燈之禮，仰元穹而請命，罄丹懇心希恩。伏惟天地真靈，陰陽主宰，降流巨祜，采鑒深衷，蕩滌罪尤，銷除災厄；和平冤釁，解釋殃流；先人獲泰於冥津，後嗣期安於聖日。三關腠理，無壅閼之虞；六腑機衡，有均調之望。賜其痊愈，介以福祥；續年齡於將盡之秋，保形命於再生之日。刳心投泣，瀝懇祈真。誓傾修奉之誠，上答尊靈之祐。臣某不任虔祝之至。謹詞。
臣聞裁成天地，陶鑄陰陽，三元為布化之辰，五緯為主生之紀，總其宰制，歸乎至真。用能福被邦家，惠兼幽顯。南昌丹籙，式宏進道之階；北部黑書，爰示繩非之旨。是申戒勸，廣庇人天。臣獲奉真宗，常遵明訓，惟勤惕厲，上副元慈。伏念荷國恩深，致君力寡，功未刊於鼎鉉，賜已冠於人臣。出擁節旄，總司戎旅，薦新寵澤，載踐崇榮。青瑣位隆，黃樞寄重，循懷增懼，報主無階。但虔焚祝之儀，冀答君親之德。今屬天官禦節，太皞司方，少陰敷煦育之仁，大宥布生成之令，是敢精持香火，恭啟醮祈，仰景象以冥心，佇休禎之應念。上願寶圖悠久，聖壽延長，中外樂康，寰區寧泰。八紘九土，鹹歸一統之尊；歲稔氣和，永葉無為之理。冥關朗晏，動植舒榮，率土普天，鹹登壽域。臣某祈災凶蕩滌，冤債和平，罪咎蠲銷，福祥臻萃。公私有泰，眷屬長寧。誓傾忠孝之心，克讚休明之運。不任。
妾聞天真憫物，大道好生，常宏拯護之慈，俾遂安全之願。顧惟至化，育此含靈，氤氳之二氣裁形，昭灼而三元定命，吉凶罪福，上稟天司。妾以命祿俱衰，納音在墓，雖值合神之吉，又當衝破之凶，遊年既值於天符，本命仍逢於五鬼。身宮之內，暗曜所躔；鈍滯宿中，土星所曆。刑厄位上，復值火星，重疊災衰，遂成疾瘵，未復痊退，彌切憂惶。竊恐前代今生，罪尤未解，負財負命，冤債未除，非憑大醮之筵，難罄懺祈之懇。是敢舍其服玩，備此香饈，嚴設壇場，虔申禱祝。
伏惟諸天憫護，眾聖矜憐，申再造之仁，全好生之德。三官五帝，暗曜七元，南斗北辰，天司列宿，嶽瀆尊聖，地府明靈。及妾本宮遊年八卦，內外應感，三界靈司，賜於府曹之中，簡籙之內。有冤仇罪犯，厄運災期，敕命所司，特賜原赦。續其祚祿，加以年齡；蕩滌凶衰，蠲平疾苦；百關宣適，六腑安和；重睹天光，再履人事。推心勵節，永酬濟祐之恩；念善參元，上副真靈之澤。不任瀝懇披心希生請命迫切虔祈之至。謹詞。
妾聞元元道祖太上老君，凝神三境之中，屬念普天之下，將加拯度，爰降真儀。垂太陽五色之華，駕旭日九龍之舉，夢渦川而寓景，攀仙李以誕生。陸地開蓮，初承玉步，虛庭湧井，瑩濯瓊姿，宸容彰挺特之儀，睿旨闡希微之教。萬天宗稟，曆代師資，標令節於昌辰，錫殊休於品物，宜崇勝會，用表精誠。妾早悟真乘，嚐參寶籙。延生妙篆，紫陽丹陛之文；飛化靈圖，絳闕朱宮之籍。正身心於九室，檢神氣於三關，滌過蠲邪，利幽濟顯。每勤修敬，敢怠香燈？爰因大宥之期，恭備醮真之禮，是用馳誠鶴宇，矚想龍輿，瀝丹款以騰詞，拂碧壇而蕆事。天闕地府，日域星躔，三官五帝之曹，北部南丹之署，下周川嶽，旁遍幽靈，畢罄明誠，冀蒙昭鑒。上願皇基隆永，睿壽遐長，道化和昌，聖教宣布。九區四裔，常尊道德之風；庶類群生，共樂昇平之運。妾九元七祖，往逝先靈，擢質丹陵，生神碧落，災祛未兆，善降無涯，年算更增，罪瑕俱釋。誓虔注念，上副鴻慈。不任歸命之至。
伏以三天布化，正一垂文，煥起元功，廣濟群生。欲使天光下燭，陰關息幽翳之悲；凡懇上陳，陽景遂宣通之願。由是敷二十四籙，命千二百官，統領人倫，主張真籙。騰心靈為騎吏，飄香穗為驛龍，積思而感契可期，拯護而誠明必達，古今宗奉，惠渥昭彰。臣夙慕正真，常叨蔭祐。將壇相印，未申報國之勞；潔己澄心，每切修生之願。今則虔膺綸詔，暫撫遠邊，爰屬生辰，輒祈靈貺，恭陳醮禮，精備章文。伏惟大道延慈，天師鑒祐，降兵官將，福祐護持，俾戍遏成功，烽煙罷警。殊方革麵，鹹繈負以歸仁；獷俗悛心，盡梯山而向化。佇清寰海，永致雍熙。臣祿算增延，災凶殄息；道運寧泰，將吏輯和；普及幽明，俱承元祐。不任歸命虔祈之至。謹詞。
伏以大道開光，玄精垂化。氣分五緯，五帝操代謝之權；節布三元，三官主死生之錄。由是百神受職，品物知歸。寒暑推遷，成歲功而明罪福；支幹配合，統人事而定吉凶。今古攸遵，應靈無爽。臣叨承元蔭，獲佐昌時。福過災生，每切持盈之戒；才輕任重，惟虔報國之誠。今者候及上元，序新六甲，考校當天官之首，司明值甲子之初。屬此今辰，恭修大醮，敢祈元聖，俯鑒丹誠。臣某伏念身遠庭闈，禮遙溫清，今茲迎侍，尚阻江山，況隴硤縈紆，江波濬險，惟憑神力，冀保畏途。伏惟五帝高尊，三官大聖，六十甲子，應感威神，俯回蚃之靈，特降昭彰之祐，使輕舟利涉，萬里無虞，靡勞陟屺之吟，速遂彩衣之養。俾諧懇願，敢負明恩？誓勤嚴奉之誠，永答真靈之祐。不任歸命披心禱祝祈恩激切之至。謹詞。
伏以至道分光，仙曹列品，上浮辰曜，下結名山，包洞府以深嚴，擁雲霞而秀異。潛符邦國，大庇生靈；統錄人天，主張命籍。降災降福，有感必通。臣獲奉聖明，叨榮爵秩。總領戎伍，慚無韓白之功；部握魚符，愧乏龔黃之政。常虞盈滿，以致災衰，早罄丹心，歸依元教，傳修經籙，宗仰真靈。所願國祚延洪，聖壽遐永，萬方一統，四海會同。臣某削落災危，蠲銷罪咎；六親蒙福，九祖生天；祿算惟增，功名克著。誓虔忠孝，永奉休明。庶期修勵之心，上副真仙之祐。恭修醮酌，庶達明誠。不任歸命虔祈之至。謹詞。
惟彼仙山，奠茲南山，雄盤厚地，秀拱穹旻，控綿洛之川原，總岷峨之形勝。岩巒捧日，洞府棲真，連空之鬆檜扶疏，千載之威靈肅穆。果聞祥異，顯此福庭。垂至陽生化之功，變枯柏凋摧之質，柔條迥茂，灑瑞露以飄香；密葉重榮，動晴風而嫋翠。神仙幽讚，宗社福招，葉此元休，永茲禎貺。是用精嚴醮祝，仰答真靈。凝心宣室之中，翹想雲峰之外，冀華夷昭泰，海嶽晏安，稼穡滋豐，氛埃蕩定，永期祇奉，以副元私。稽首謹詞。
臣聞道用無方，神功不測，隨機應念，惟感必通。正一垂文，傳寶章而拯物；盟威立訓，陳醮品以濟民。粵自古先，逮於茲日，惠覃顯晦，澤普天人。臣某夙荷元慈。獲逢聖日，天波浩蕩，人爵優宏。慚無經濟之能，深慮寵榮之極，況居司戎伍，出鎮魚符。或賞酬乖善惡之宜，刑律有重輕之失，俗懷谘怨，民抱傷嗟，有一於斯，式彰譴咎。又恐五行三命，運值災蒙，暗曜明星，或當臨照。或經過水陸，侵觸龍神，或土木興修，犯幹禁忌；或前冤往債，或故殺誤傷，動結罪條。兼逢厄會，致成疾恙，彌切兢憂。
竊惟大道好生，至真設教，著祈禳之典，開懺謝之門，是敢虔備壇場，精修章醮，拜天悔過，瀝懇希恩。伏惟三境高尊，諸天大聖，降流慈施，憫鑒塵微。敕天府地司，遍陰曹陽境，解消災厄，原赦罪尤。削落凶衰，和平冤債；蠲除疾苦，安鎮魂神；六氣均調，百關宣暢。易短促之數，賜延永之齡，萬罪千災，鹹遂超度。誓虔修勵，仰奉真靈。臣某不任謝罪祈恩披心請命之至。謹詞。
