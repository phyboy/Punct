君姓曹，名因，字鄙夫。世為番陽人。祖父皆仕於唐高祖之朝，惟公三舉不第，居家以禮義自守。及卒於長安之道，朝廷公卿，鄉鄰耆舊，無不太息。惟予獨不然，謂其母曰：「家有南畝，足以養其親；室有遺文，足以訓其子。肖形天地間，範圍陰陽內。死生聚散，特世態耳。何憂喜之有哉？」予姓周氏，公之妻室也。歸公八載，恩義有專。故贈之銘曰：
其生也天，其死也天。苟達此理，哀複何言？
應真，牛肅長女。適弘農楊唐源，著有《遺芳集》。
庚辰歲，予嬰沈痼之疾，不起者十旬。毀頓精神，羸悴形體。藥物救療，有加而無瘳。感莊子有魍魎責影之義，故假之為賦，庶解疾焉。魎魎問於予影曰： 「君英達之人，聰明之子。學包六藝，文兼百氏。賾道家之秘言，探釋部之幽旨。既虔恭於中饋，又希慕於前史。不矯性以幹名，不毀物而成已。伊淑德之如此，良精神之足恃。何故羸厥姿貌，沮其精神？煩冤枕席，憔悴衣巾？子惟形兮是寄，形與子兮相親，何不誨之以崇德，而教之以自倫？異萊妻之樂道，殊鴻婦之安貧，豈痼疾而無生賴，將微賤而欲忘身？今節變歲移，臘終春首。照晴光於郊甸，動暄氣於梅柳。水解凍而繞軒，風扇和而入牖。固可蠲憂釋疾，怡神養壽。何默爾無營，自貽伊咎？」
仆於是乃勃然而應曰：「子居於無人之域，遊乎魑魅之鄉。形既圖於夏鼎，名又著於蒙莊。何所見之非博？何所談之不長？夫影依日而生，像人而見。豈言談之足曉？何節物之能辨？隨晦明以興滅，逐形骸以遷變。以愚夫畏影，而蒙鄙之性以彰；智者視陰，而遲暮之心可見。伊美惡兮由已，影何辜而遇譴？且予聞至道之精窈兮冥，至道之極昏而默，達人委性命之修短，君子任時運之通塞。悔吝不能纏，榮曜不能惑。喪之不以為喪，得之不以為得。君子何乃怒予之不賞芳春？責予之不貴華飾？且吾之秉操，奚子智之能測？」
言未卒，魍魎惕然而驚，爾而起曰：「仆生於絕域之外，長於荒遐之境。未曉智者之處身，是以造君而問影。既談元之至妙，請終身以藏屏。」
君徽，字文姬，鮑徵君女，善詩。德宗嚐召入宮，與宋若昭姊妹齊名。每賡和，賞賚甚厚。
臣以草茅嫠婦，重荷寵恩，自謂生有餘幸矣！獨念妾也幼鮮昆季，長失椿庭。室無雞黍之餐，堂有垂白之母。衷情迫切，臣不啻隱忍，方慮控訴無門焉。茲者幸遇聖明，詔臣吟詠，一入禦庭，百有餘日。弄文舞字，上既以洽明聖之歡心；搦管揮毫，下既以倡諸臣之賡和。惟是煢然老母，置諸不問，豈為子女者恝然若是耶？臣一思維，寸腸百結。伏願陛下開莫大之宏恩，聽愚臣之片牘，得賜歸家，以供甘旨。則老母一日之餘生，即陛下一日之恩賜也。臣不揣愚昧，冒死以進。
妾溫氏言：邕效職不謹，狀涉貪狼，逼迫囹圄，獲罪以聞。誠宜不待刑書，便當殞滅；然事有所隱，恐負明時。天地敻遠，號訴不敢，倉卒之際，分從嚴誅。豈謂天鑒仁明，邕得生竄荒外，再造之幸，上答何階？死罪死罪！
邕少習文章，薄竊時譽。疾惡如讎，往任拾遺，奏張昌宗之黨；後參憲府，劾武三思之罪。坐此為累，不容於眾。秉邪佞者切齒，攻文章者側目。由是頻謫遠郡，削跡朝端。不見闕庭，何啻十載？歲時凝戀，聞者傷懷。屬國家有事東嶽，大禮告成。法駕西旋，路遊近境。普遵牛酒之獻，各展臣子之心。不意天澤曲垂，恩私屬沐。邕當再躍，何以為心。懇至夙誠，冀遂申效。妾聞正直見用，邪佞生憂。邕之禍端，自此為始。且邕比任外官，竟無一議。天顏暫顧，罪則旋生。諺云： 「士無賢不肖，入朝見嫉。」伏惟陛下明察此言，妾之微軀，萬死無恨。死罪死罪！
邕初蒙勘當，即便禁身，水不入口，向逾五日。孤直援寡，邪黨相趨，窘急至深，實不堪忍！氣微息奄，惟命是聽。遣邕手書，事生吏口，貸百姓蠶糧，抑稱枉法，市羅以進，令作贓私。吏以為能，寄此加罪。當時匭使朝堂，潛皆守捉，號天訴地，誰肯為聞？嚴命將行，恭往奔逐，泣血去國，沒骨災荒。長任欽州，示以無用。願邕充一卒之用，效力明時，膏塗朔邊，骨糞沙壤。使得身死王事，成邕夙心，妾則碎首粉身，萬死為足！妾夫婦義重，常見其誌，不避罪責，冒死上聞。儻天光垂照，即當殞滅，妾之榮幸，實荷再生。謹奉表投延恩匭。
元真，越王貞之元女孫。曾祖珍，於先天中得罪，配流嶺南。元真祖父皆亡歿嶺外，雖經恩赦，而未昭雪。元真進狀，請歸葬越王墓次。詔許之。即敕於咸宜觀安置為女道士。
曾祖名珍，是越王第六男。先天年得罪，流配嶺南。祖父皆亡歿嶺外，雖累蒙洗雪，未還京師。去開成三年十二月內，嶺南節度使盧均，出俸錢接借。哀妾三代旅櫬，暴露各在一方，特與發遣，歸就大塋合祔。今護四喪，已到長安，旅店權下。未委故越王墳所在，伏乞天恩，允妾所奏，許歸大塋。妾年已六十三，孤露家貧，更無所依倚。
妾聞天地之性，貴剛柔焉。夫婦之道，重禮義焉。仁義禮智信者，是謂五常。五常之教，其來遠矣。總而為主，實在孝乎？夫孝者，感鬼神，動天地，精神至貫，無所不達。蓋以夫婦之道，人倫之始，考其得失，非細務也。《易》著乾坤，則陰陽之制有別；《禮》標羔雁，則伉儷之事實陳。妾每覽先聖垂言，觀前賢行事，未嚐不撫躬三複，歎息久之。欲緬想餘芳，遺蹤可躅。妾侄女特蒙天恩，策為永王妃。以少長閨闈，未嫻詩禮。至於經誥，觸事麵牆。夙夜憂惶，戰懼交集。今戒以為婦之道，申以執經之禮，並述經史正義，無複載乎浮詞。總一十八章，各為篇目，名曰《女孝經》。上至皇後，下及庶人，不行孝而成名者，未之聞也。妾不敢自專，因以曹大家為主，雖不足藏諸岩石，亦可以少補閨庭。輒不揆量，敢茲聞達。輕觸屏扆，伏待罪戾。妾鄭氏誠惶誠恐死罪死罪！謹言。
愔，號「見素子」，居太白山，注《黃庭內景圖》一卷。
夫王主陽，食人以五氣；地主陰，食人以五味。氣味相感，結為五髒。五髒之氣，散為四肢十六部三百六十關節，引為筋脈、津液、血髓，蘊成六腑、三膲、十二經，通為九竅。故五髒者，為人形之主。一髒損則病生，五髒損則神滅。故五髒者，神明魂魄誌精之所居也。每髒各有所主，是以心主神，肺主魄，肝主魂，脾主意，腎主誌。發於外則上應五星，下應五嶽。皆模範天地，稟象日月，觸類而取，不可勝言。若能存神修養，克己勵誌，其道成矣！然後五髒堅強，則內受腥腐，諸毒不能侵；外遭疾病，諸氣不能損。聰明純粹，卻老延年。誌高神仙，形無困疲。日月精光，來附我身；四時六氣，來合我體。入變化之道，通神明之理。把握陰陽，呼吸精神，造物者翻為我所制。至此時，不假金丹玉液，琅玕大還。自然神化衝虛，氣合太和，而升雲漢。五髒之氣，結五雲而入天中，左召陽神六甲，右呼陰神六丁，千變萬化，馭飛輪而適意。是以不悟者勞苦外求，實非知生之道。是故太上曰：「精是吾神，氣是吾道。」藏精養氣，保守堅貞，陰陽交會，以立其形是也。
愔夙性不敏，幼慕元門，煉誌無為，棲心澹泊。覽《黃庭》之妙理，窮碧簡之遺文，焦心研精，屢更歲月。伏見舊圖奧密，津路幽深，詞理既元，賾之者鮮。指以色象，或略記神名。諸氏纂修，異端斯起，遂使後學之輩，罕得其門。差之毫釐，謬逾千里。今敢搜羅管見，罄竭謏聞，按據諸經，別為圖式。先明髒腑，次說修行，並引病源，吐納徐疾。旁羅藥理，導引屈伸，察色尋證，月禁食忌。庶使後來學者，披圖而六情可見，開經而萬品昭然。時大中二年戊辰歲述。
楊氏，宏農人，宰相王搏妻。著《女誡》一卷。
予有令子，儉衣削食。以紀先功，誌刊貞石。彼蒼不遺，俾善莫隆。今予建立，痛冤無窮！
