體群物以舉要，多井功之大成，灑元氣之洪液，翕泉源之至精。巽下坎上，創庖羲之畫象；鍤壤畚土，喜伯益之初營。澹其味，澄其清，同不變以育德，履剛中而益平。汪濊津潤兮物得其利，沃蕩盥漱兮人賴其生。是以養而不窮，則取之而逾出；止而有分，即舍之而不盈。故啟幽人之三徑，首先王之五行。若乃寒漿是汲，美人至止，玉甃駢固，銀床遝起，轆轤宛轉以旋目，素綆逶迤而度趾。羅袖互引，扇皓腕而生香；金瓶數傾，曲纖腰而貯水。雖騰突於溜源，不混淆於泥滓，汔至而繘瀉就，猶尚潛聲而駭耳。濯之既潔，漱之則美，何自下而汲上，與溪壑而殊旨？故其旁搜詭跡，遐評殊見。土精攸出，惕賁羊之怪奇；缺角已沉，鬱神龍之氣變。金色化粥，山形留殿，源洞德陽之兵，勢匿江陵之縣。秦分星聚，邛都火煽，漢皇應於雲飛，葛公一窺而電烻。斯故潛怪之所蓄泄，吾不可得而言遍。徒美其括坤之靈，包坎之德，往來井邑，用之不忒。秉虛澹而能施，守卑靜以自得，終勿幕之有孚，保元吉而無惑。苟在時而不泥，庶當渫而見食。
臣無際才非馬融，位叨麟閣，屬秘書監博陵崔公畫秋千障，而得一觀皓齒蛾眉遍於後庭秋千之歡樂焉。考古之文苑，惟秋千賦未有作。況秋千者「千秋」也，漢武祈千秋之壽，故後宮多秋千之樂。今因睹斯畫而善前名。臣雖不敏，謹述《漢武後庭秋千賦》以歌之。詞曰：
大哉漢武兮尊一人，域中無事兮天下皆春，豐比黍兮欲東巡，風雨時若兮輝光日新。百寮良哉，六宮清謐，外無金革之警，內取玉帛之逸。王母呈益地之圖，素女授延齡之術，河鼓效職於永巷，洛神負書而入室。
當是時也，初度禖燕之辰，未屆親蠶之日。鬥春服，競新裳，臨鏡台，耀殿堂。態越千金之態，香殊百和之香。下珠樓，巡玉砌，並伍徐出，叢三連袂，照綠池而嬌多，步晴天而影細。妍兮雅，佳兮麗，爭攀桃李之花，競說間以紅綈。叢嬌亂立以推進，一態嬋娟而上躋，乍龍伸而蠖屈，將欲上而複低，擢纖手以星曳，騰弱質而雲齊。一去一來，鬥舞空之花蝶；雙上雙下，亂晴野之虹。徑如風，捷如電，倏忽顧盼，萬人皆見，香裾颯以牽空，珠汗集而光麵。時進時退，以遊以遨，類七縱而七舍，期必高而讓高，第取其至樂，靡辭其體勞。徒觀其天仙步虛，飛鳥頡頏，飛鳥不離於羽族，天仙不舉而自上。
漢皇由是辟昭陽，臨未央，歌虞舜，誡幽王，知所以失，知所以昌。察六宮之閒曠，耗五彩之衣裳；念一朝之罷織，想十月之寒霜。俾遊者有禮，乃輟而不荒。豈茲賞之為樂？蓋欲習夫采桑。必令動也無害，何必勞而有妨。詔宮掖，慕共薑，克勤筐篚之事，繼美葛覃之章。則知漢武之德，與堯舜而齊芳，於昭聖王兮，穆穆兮皇皇。
嶰穀修篁，移值仙堂，左聯溫室之樹，前對鳳池之芳。一生孤貞，四時青蒨，不爭麗於夏色，不改貞於秋霰。保此歲寒之容，得蔭宰衡之院，露冪ャ以珠綴，風清泠而響繁，雜金絲於北掖，對稷卨於西垣。曉視含煙，朝窺捧日，挺八桂以獨秀，與三槐而交密。若夫制為用也，則笙可以下鳳凰，笛可以奏宮商，筆可以播文章，管可以調陰陽。信無施而不可，若有待而韜光。
亂曰：讬根勝地兮擢幹梢雲，抱貞節兮蔥鬱氤氳。若賞七賢之清曠，不可一日無此君者也。
聖人順動，文思欽明，天地貞觀，品物鹹亨。去憑虛而就安處，麵周洛而背鹹京，雲旗電發，霜戟林行。太陰用事，其日在鬥，萬國來庭，百神奔走。泉潛動而荄落，水益壯而冰厚，冠異氣於繚垣，吐嘉麰於寒藪。不忌風雪，全抽兩穗，逼日月之光華，得雲雨之攸利。芒纖纖而擢隴，葉青青而聳翠，同黍穀之移暄，類榆林之因地。瑞紀增煥，嘉禾異植，出天苑以稱奇；該人寰而未識，淩玉霜而表勁，挺金莖而孤植。顧擢穎於年和，望生成於地力。倬彼藩翰，其代天工，即漢庭之相國，類晉室之清通。拜殊祥而北首，列圖史於南宮，紆容於有穆，冠鴻業而無窮。實穎實栗，是崇是奉，可以為瑚璉之粢，可以為穜稑之種。偉長至之馭序，同少陽之在候，成粒貴於鳥銜，覆苗期於雉雊。
夫瑞也，百王之珍事；其生也，二儀之大德。道泰則稱物呈形，政乖則群方皆忒。伊小草之何幸？逢大人之允塞。願均照於離明，祈作禎於王國。
惟唐累慶，惟天眷命。植平露之殊祥，表吾君之睿聖。不窺於牖，可以辨百寮之賢；不下於堂，可以觀四方之政。其儀可尚，其義可覈。平也者，所以表太平之時；露也者，所以彰雨露之澤。以此知庶類光讚，神功昭格也。希代以出，曠古而無，空嚐睹於青史，獨有驗於祥圖。借如嘉禾合穗，且生於隴畝；萐蒲扇食，未遠於庖廚。孰與夫薦祉於彤庭之際，含榮於紫殿之前，亭亭莖擢，的的規圓，屬乾坤交泰，風烈昭宣。是以執正自守，居中不偏，偶香階之蓂莢，對玉戶之賓連，以承君顧盼，以奉君周旋。非夫聖哲首出，英賢在位，君臣同心，上下一致。五帝可以六，三王可以四，亦曷能感於茲瑞？如或政有所缺，道有未光，則低枝傾蓋，應是知方。寧茲物兮自爾，信有神兮所將，似能存於炯誡，豈獨效於禎祥？
客有聞之而歎曰：「於戲哉！莫瑞匪靈，匪聖莫丁。偉茲平露，卓爾祥經。物之鹹若，國之康寧。睹珍符之有炳，敢不頌乎德馨。」頌曰：官惟賢兮政無失，君與臣兮德惟一。伊平露兮應時出，彰聖代兮光史筆。
岳州人王懷俊，幼喪二親，廬於墓側，負土成墳。至孝潛通，屢呈祥瑞，其地內生芝草兼白兔。刺史元利濟仁明訓俗，善績著聞。廉察使以為由刺史錄奏，懷俊不伏。
孝通神明，誠感天地，烏馴兔擾，聲高曩傳。芝秀董榮，事藹前史，嚐聞其語，豈獨古人？王懷俊性實由衷，行非外獎。風樹不靜，遽軫攀柏之哀；陟屺無望，終纏負土之感。豈唯坐帳警鶴，故已祥霄集雁。遂使金英孕彩，奪神葉於芝田；玉毳含輝，接仙毫於麗魄。斯固仁聖有道，至德潛通，兆庶沐化以自效，動植乘休而相感，非借瑞於閭裏，不乞靈於郡縣。而利濟仁明，不問喬卿之德；察使風績，未見王褒之頌。掠美竊譽，在濟雖是有心；假應移禎，於使無宜妄察。昔聞讓善，今見爭功，貪天之誠，頗同於往責；無伐之願，亦隳於前事。但論孝則義歸光國，於師則不許讓仁，與其抑俊而揚濟，未若舍貴而褒下。任雖通廣，孝實因心，許與一介之人，豈累六條之政？既經錄奏，須更申聞，勸獎之規，竊將合序。
為士殺犬豕，或人告君子遠庖廚。凡有血氣之類，不身踐。訴雲有故，準禮不坐。
禮標寧儉，士有等威，苟不體於牲牢，則無儀於享祭。惟乙命士，克由舊章。入戶僾然，感四時而展敬；祭神如在，瞻一廟以式思。告全將啟其血毛，備物乃利於犬豕。修戴禮而不忒，豈呂刑而可加！或人何斯？居然昧識。好生軫憲，徒有效於愛羊；速訟不稽，寧無慚於《相鼠》？雖庖廚可遠，身踐則誠爽至仁，而蠲潔在躬，親割乃允孚主敬。稱以有故，於何議刑？
得丁為小吏，好陵上。為人操下如束濕薪。議者稱酷吏曰：「其理有所效。」
為官擇才，以政化物，先甲申令，著於《易·象》。惟丁者何？效茲酷吏。循牆之敬，已殊於考父；束濕之理，將類於甯成。陵長而六逆在茲，滅德而九功失序。且仁以為寶，嚐聞得國。犯而聚怨，焉可定居？既紊彝倫之經，莫知哀矜之道。國之蠹也，刑其念哉。
人進素衣朱襮，欲從於沃。或告擅去，云：「我聞有命，不可告人。」
寵辱若驚，名器不假，亮采有國，欽若明憲，知繁實之必披，誠滋蔓而難除。衣襮者何？抑乃邦族。桐圭錫寵，晉國受其明命；椒聊盈掬，油沃得其熾昌。盍獻可持，以匡乃辟，胡棄即異，取戾厥躬。爰將樂於樹檀，苟取徵於揚水，遽聞有命，擅彼適從。未可告人，且宜安土，天工不曠，王政有經。懷遠附離，則上克用乂；勞謙匪懈，使下無覬覦。人而無良，不率大戛，或者之告，允協舊章。
於稽百氏，爰得六藝。射之制，伎之銳，既取象於逢蒙，且規模於飛衛。寢石遇而洞啟，蹲甲徹而激藝。於是盼牂牂之葉，引騂騂之弓，撥長肖而累氣，慮輕葉之搖風，心與手兮冥合，神與術兮元同。標的外準，精和內融，杯水凝而色粲粲，金鏑擬而光雄雄。亦既縱橫，鳴弦激羽，馳虛走空。柳雖大，忘於所誌之外；葉雖小，舍之必取其中。力不屈，道必通，牢籠五善之奧，總括百中之工。時稱絕技，實曰巧發，貴乎揖讓，賤乎矜伐。豈直忘歸貫星，繁弱銜月，雁迸落於雲霄，猨猿洞叫於岩樾而已哉！
客有睹之而歎曰：「弧矢之利，器之維新。而彼審鵠為美，曷若中葉可珍？」眾謂之葉，我視如輪。參於靈妙，達於鬼神。飛後鏃而挺出，劃前括而相循。養叔之複一矢，顏高之持六鈞。庸麗景而同塵，此射禮所以宜爾。善射所以溫如，其發也不虛。慎於末，善厥初，角弓猶有勁，楊葉碎無餘（不見「於、動、不」三字官韻）。
此鏡何代？良工鑄成，四規是徹，百煉彌輕。裁冰比麗，止水侔清，時開寶匣，以厭山精。時既荷於提挈，敢有疲於將迎，所以圖象必盡，遇態必呈，天地不藏，毫髮不形，悅孤鸞之舞影，怨垂淚之表情。曉掛玉堂，將助晴陽之照；夜流金鵲，不讓太陰之明。夫其月曙開奩，窗昏啟闥，目短自見，因君以達，發亂未理，待我將豁。
曩者久積氛霧，半沾沙土，蟾埋影澀，痕深翳聚，其性不耗，其器不窳。何造化之奇物，曆春秋之萬古。幸得懷鉛再治，負局斯臨，盤龍發彩，元兔生陰，篋笥見賞，緇塵不侵，鑒窮高遠，光燭湮沈，舉棄物於未廢，喜昔人之遺音（未見「今」字官韻）。何異荊山辨玉，豐城識劍，蓂莢虧而轉麗，平冰鋪而不陷，近日而陽燧無焰，向人而元發奪鑒。若乃秦樓對月，魏乘臨珠，共照而車中轉麗，雙明而台上不孤。持衡在人，銓署重其進退；元龜不遠，掌握通於有無。夫其創物斯妙，成規作典，蓋視有同異，而鑒無深淺，秦得金以龍興，夏亡玉而國翦。喻無不至，作戒示於後昆；湛而不流，比水通於上善。國工是作，端形是讬。將審己於寸心，察眾人之所惡。
金鏡精寶兮珠秀華，台插珊瑚之樹，鉤垂菡萏之花。映若無質，循則有體，洞碧空其何際，湛清潭其絕底。鸞舞翮於瞳，龍怒鱗於清泚。淮南王懸而玩之，東方朔見而稱曰：「此瑾瑜之榮，碝磩之英。負陰而內景冰澈，麵陽而外景花明。惚兮怳，其中有象；杳兮冥，其中有精。」
爾乃遇妖閒之佚女，陶清爽之芳時，爭捧鴛匣，臨乎鳳墀。既翻輪而隱耀，又飛花以生姿。如玉之明，如雪之皎，度翠壁以星落，薄承塵而霜，拂高淩深，緣隙入奧，乍滅沒而在空，遂迷失其所造。徒美夫不根不蒂，扈扈煌煌。若漢皋靈媛解仙佩，洛川神女獻明璫，似珠水之皎皎，日月之相望。芒角璀錯，罔兩搖揚。至用在無兮，摶之不得；極虛為有兮，應而不藏。淮南王曰：「旨哉大夫之體物也。」
天地之根，孰知其源，忽而化化，爾存存。琥珀拾芥，鳳形精蕞，物之冥會，出乎意外。於是氣以冥合，物由化造。礎因雲以積潤，燧取火而就燥。伊琥珀之為珠，亦鳳形而吸草。既璀錯以瓊豔，又熒煌而金藻。爾乃探其至賾，持其自然，手與心愜，視與目全。美寶擢色以臨矣，飛芒乘虛而附焉。此見機而作，間不可省。彼因感而應，道不可傳。故能異質吻合，殊途元通，播形的，透影玲瓏。似乎月含桂以貞明，泉泛籜而映淨，雲發彩於虹玉，竹乘陰於鵲鏡。
虞都尉見而言曰：「昔者楓丹岸綺，鬆翠山衣，膏淪甘壤，珠孕清輝。全其真詎蜂巢之所僭，守其璞寧鶴卵之能希。進乎潔己，一薰一蕕而並采；德以係物，拾蕭拾艾而同歸。且珠之於寶也至貴，芥之於草也至微，不以貴而黜菅蒯，不以微而替葑菲。君無謂我腐，為螢有耀，君之經是照；君無謂我弱，為舟有徵，君之流可乘。物猶尚爾，人亦諒隻。若泰初之偶蒹葭，長公之俯青紫，生芻對如玉之容，芳荷被懷璧之士。則珠豈草以相期，芥得珠以成美。吾乃今知然乎至矣！」
於穆聖君，功高德奧，利澤能廣，靈祇必禱。溢周夏之珍符，繼三五之徽號，順心而展禮，擇良日而大報。所以後土祈穀，圜丘祭天，雍雍濟濟，翼翼乾乾，建朱幹而日曜，張翠帳而雲懸。皇帝嚴法駕而戾止，詔群官而萃旃，藉白茅以肅若，望青壇而仡然。我君精潔，我後孝享，容衛翩翻，威儀森爽。就陽之位斯在，薦帝之儀罔失，陶匏必成，牲玉惟栗，風伯戒道，元冥司律。惟天命子之辰，惟帝告天之日，靈神以之保乂，昊穹以之宥密。肴核洋溢，鼓鍾鏗鍧，三靈同感，庶物皆精。
故祭者修禮之義，柴者告成之意。燎焜煌而上熏，煙勃窣而傍駛。朝野美乎聖澤，華夷讚乎能事，惠浹洽於渾庖，恩汪濊於民吏。則知柴而致福，祭示吉蠲，效周室之為禮，望虞家之有年，福福應兮飛焰，神神來兮駕煙。珪組既陳，酒醴皆潔，繼功前王，垂裕來哲。化成而萬壽無疆，禮畢而四方有截。諒夏郊之義舉，愧序能之筆拙。
夫聖人彰德以建物，表意以與名，禮容孔備，制度昭明，衣冠振序，簪紱齊榮。亦茲珮之為用，隨劍履而揚聲。觀其所興，爰自古昔，玉華既重於周後，蠙珠亦珍於漢辟，蓋將以威儀節度，知無不易，豈徒矜珠玉之芳聲，喧步頓之前跡。懿其符彩照燭，流耀暉光，宮徵合韻，左右鏗鏘，此亦邦國之儀範，為衣裳之典章。於是垂為臣，倚為主，式標上下，動合規矩。亦非獨洛妃解贈於陳思，漢女見投於交甫。爾其幽人所重，君子攸資，則蘭蕊馳馨於楚客，象環騰譽於宣尼。斯亦偶物昇榮，助荷衣之蔥翠，因時適用，陪藻服之葳蕤。既而天子會朝臣，禦華闕，冠蓋雲發，公侯進退而為容，卿士俯仰而趨謁。茲珮也，幸朝儀不棄，流響未歇，既連帶於虹霓，庶傳名於日月。
佩必有節，牙惟應聲，既熠熠以光動，始鏘鏘而韻清。馳聲曲折之間，突爾乃激；方隨步武之際，跳然若驚。嘉其琢自良工，飾於君子，冀靜聞而中矩，每徐轉而知止。乍旁達以散遷，忽高飄而間起，比於德寧無故以去身，習乎容諒和鳴而入耳。是知宮徵交應，周旋必聞，助清音而靡絕，混真質以才分。將觀其禮，朝於君，假抑揚而有耀，俟動靜以成文。故乃藉此相攻，彰夫必佩，窅爾同聲，服而非礙。顧規模之可則，宛在其中；聽寥亮之無差，不離於內。則知俯仰寧阻，進退皆由，引異響而非往，配禮容而必周。虛徐互振，寂寞相求，洞晨照而彌徹，驚微風而更幽。原夫制彼奇形，韻茲良玉，雖杳杳以將盡，竟遲遲而潛續，澹以成章，靜而應曲。重輕莫雜，恒宛轉而下垂，左右皆調，每玲瓏而中觸。
由是孤光屢進，片影彌輕，駐幽音而乍默，值逸勢而俄成。方將映組綬，廁瑤瓊，應疾徐而洞徹，順激射以鏘鳴。故其悄以分音，玲然自我，當待叩而逾寂，匪輕搖而孰可。豈不以佩服紛綸，威儀眾夥，徵衝牙之微旨，然後知古禮之不墮。
巍巍舜德，於今人稱，居北極而惟大，歌南風以敷宏。歌之伊何？制絲桐而合奏；風之至矣，信長育而有徵。茲可謂無為而自理，天縱而多能。美夫誠發深衷，物能應感，憫沃瘠之勞逸，均陰陽之舒慘。是用作則於世，利之孔多。風詠凱兮，美萬物之蕃衍；樂操琴也，佳五聲以同和；復而不厭，遠而匪他，方將煦嫗之為意。豈徒娛樂於斯歌！觀其發宮應徵，揚清激濁。自南習習，同詩人喻彼棘心；入夜泠泠，異貧士叩其牛角。則知聖人審音以知政，化俗而作樂者有矣夫！懿其出乎幽谷，應以繁聲，若雲龍之潛召，同律呂之相生。萬籟動，八音清，匪鳴條而扇物，方靡草而作程。是以人荷時康，功歸帝力，四氣以之而不撓，百穀從茲而蕃殖。節有度，守有則，始從邇以及遠，終自南而徂北。爾乃匪徐匪疾，乍遏乍聞。颯颯清音，疑少女之初至；泠泠餘韻，謂別鶴之求群。亦為父母之罔極，何必聲變而成文。是以德冠百王，致成萬物，正南面而恭己，懋功千載而不咈。
苗生有漸兮時不可逾，揠而求長兮是謂甚愚，謂坐致其滋茂，翻立見其萎枯，欲速之誠雖切，受益之理固無。計牽挽之功，雖則勞止；在播植之道，不亦疏乎？原夫勢惟探掇，心則陵遽，曾本固之靡思，徒末大以生慮。附麗無所，同伐木而蹶根；援引靡辭，似拔茅之連茹。苟離根而去本，必有損而無助。然則抽軋奚補？枯槁是招，雖盡區區之間，彌損芃芃之苗，助長且乖於載績，速成空望於一朝。殊不知潤以膏澤，托茲沃壤，待天時以煦，資地力以養。諒物生之有恒，何力拔而能長？豈不以立心有惑，措手無疑。俄見宛其死矣，猶雲有以助之，不發悟於盡瘁，空深迷於務滋。謂短長皆由於己，謂遲速不係乎時。勞而無功，殄乃自致，方握蘭而勢並，比捽草而功異，增高之望莫從，盡揠之助爰至。徇躁求之性，始望如雲；乖馴致之方，終貽委地。逆其理而如日，傷其物而由斯。欲益為謀，冀有秋之彌疾；過求生害，嗟不日而己萎。是以君子，明於休咎，每因緣於根本，不苟且於華茂。推於命，俟於時，無若宋人之大謬。
王者親政以虔，遲明於未明之前，佇來朝於昧爽，爰設燎以光宣。爛然具舉，赫以相鮮。燧人載馳，俾流光而燭地；群後鹹造，將辨物以朝天。時也四照方陽，千官是候，星尚泛於銀漢，夜未窮於玉漏。烘廣庭之際，以朱陽；曜紫微之傍，皎如白晝。伊有爛之通照，契無私之光覆。
於是逮其時，灼其姿，影搖丹檻，光動彤墀。淩霜氣而炎威轉熾，拂輕飆而委燼潛遺。設必有因，蓋欲司其明也；幽無不察，豈假望而畏之？事光乎國典，詠美乎周詩，如是則稱蘭膏者自滅影於是夜，言金釭者敢呈輝於此時。豈設王庭，其照能廣。既烈烈之傍達，亦勤勤於睿想。尚早斯至，激環佩以鏘洋；居高匪遑，燭宮闈而黨朗。功殊甸燎，事美蘭薰，焚五夜而幽明已辨，輝九重而鵷鷺斯分，小投炬以流景，嗤銜璧之呈文。息其焰而恒讓朝日，浮其煙而乍雜瑞雲。有以啟天顏，輝至德，磷亂炳煥，熒煌翕。連珠戶而散彩，英丹桂而混色。懿夫勳烈有融，用舍合理，當其晦可燔爇以生，讓其明可撲滅而止。原燎縱而奚匹？爟火通而何以？未若茲燎之舉，天庭之隈，可使九門洞啟，諸侯畢來。
蟻為質兮微眇，珠有竅而虛圓，苟一縷之是係，雖九曲而可穿。當通幽以洞微，莫能貫；俾有條而不紊，蟻可知先。始蠢蠕以中出，稍連綿而外延。豈不以內彼鴻輝，曳茲纖縷，才容小往之徑，乍見規行之迂（於武切，曲回貌。見《集韻》）。入惟追曲，窮瑩質以誠難；途匪履端，觀巧曆而可數。宛轉而進，縈紆是尋，似登折阪之峻，如出重泉之深。始九折以漸達，終一貫而克任。去似洞中，方遊剖蚌之質；動殊床下，奚聞鬥牛之音？
是知聖者之使，宛如窮理，誠在小而罔遺，俾入微而有以。蟻周遊而在內，進必束身；絲抽縷以貫中，屈如繞指。隔青熒而可見，如遙繞而未已。苟非委實而行之，安得茹柔而展矣？詰屈若茲，周流出之。當曲轉之中，才可容發；既旁通之後，亦既牽絲。苟柔弱之是引，則繚繞而奚辭？雖雲曲徑而入，終殊在垤之時。斯則貫累累而匪匹，達規規而如一，求蹊而投彼夜光，出室而曾非時術。茲蟲也，小而近智，故可以穿無類之質。
海環四方，東為之滄，有巨鼇兮，其大無極，戴仙山兮，其力難量。是山也根無附麗，彼鼇也勢則騰驤。積浪淪漣，拖其身而以動蕩；攢峰回互，加於首而隨以低昂。豈不以稟茲魁大，舉其峻極，當一動一息之際，見翻海迥山之力。延頸而群嶺騰青，聳身而半天映黑，徵物象之無比，見神用之罕測。亙橫天極地之質，邈爾形標；冠蓬萊方丈之尊，輕如首飾。然則神嶽之高兮莫知，大鼇之壯兮若茲。視鯤、鵬如纖芥，比嵩、華於毫釐。嶔之容，初結根於無地；突兀之狀，終冠首於此時。舉其大，吞舟不足稱也；喻於小，戴勝有以似之。觀其轉峰巒，偃波浪，萬派沸渭，特立放曠。荷至重而非重，見大壯而用壯，風水之運，贔屭而上。摩天垠邱山可勝，崷崒而高標海上。蓬台之靈，神仙之扃，獨冠岧亭，橫截滄溟，莫究其廣大之形。谿穀陵阜，嶄岩紛糾，仰戴於首，無可無不，乃與夫天地相久者哉！
茲嶺磅礴，隨流混淪，聳切雲之高，且知其抗首，鼓翻波之勢，想見其側身，順時而或踴而躍，推理而乃聖乃神。比愚公之移有異，想龍伯之釣無因。茲可謂氣冠渺彌，力均造化！則鼇之戴山也，以地載之力相亞。
風之壯兮，長川凝閉；狐之聽兮，將往複滯。慮陷身之有咎，常屬耳而未濟，究陰冰之厚薄，聽潛流之微細。蹀足將舉，故軫墜泉之憂；傾首不移，酷似枕流之勢。豈不以稟心回惑，澄思精專。欲趑趄以未進，恐凝沍之匪堅，青熒在目，懾栗臨川。躡彼素姿，恐有希夷之韻；憂其翠瀲，忽生步武之前。何危疑以立身，非果敢以行己，不處其薄，豈陷而止。蟲疑之理有殊，鶴警之聽可比。俯連白之上，唯恐有聞：顧莫赤之軀，重其所履。若將墜而常怯致身，謂蓋厚而方敢舉趾。
且夫冰結也徒稱百丈，狐疑也何啻三思！顧流音之蔑爾，增殺氣以淒其，同夫不可陷也，曷肯聞期行之！所以汔濟等在梁之固，保安同履地之時。蓋由乎懼彼其融，處於不磷，雖磑磑而罔釋，猶兢兢以克慎。馮河有誌，且居安以思危；濡尾是憂，故易退而難進。觀其俯皓質，映清光，惟審固而後行。或逗撓而不遑，審固而或行或止，逗撓而若迎若將。猜忌罔恤，雖稱妖婦之化；戒慎為意，未逾君子之防。所以誌無堅決，狀若虛佇。想清流之若驚，知素履之有所，諒躡虛以為警，將保全以為大。俟無聞而後行，豈貽乎滅趾之害。
物有相感，動無不濟，嗟水母之不明，假鰕目以能睨，因依倚以自警，當行止而有制。荷茲盼睞，非唯一目之所加；遊彼波瀾，固亦兩心之潛契。生雖異稟，趣則同途，讬清明之餘照，導茫昧之微軀，誠有利於攸往？胡可去其斯須，唯暗是投，唯明是假，彼動容而有類，此轉盼而奚舍？乍若蒙駒之未視，從彼母兮；又似瞽人之將行，待彼相者。備察察於清盧之際，共悠悠於碧波之下，俾其誠以明之，是同我之身也。斯則目非獨見，用必更相，形質既資於自晦，視瞻每比於偷光。分水類之餘睛，每能瞿瞿；遊泉室而有路，曾不倀倀。雖則視之不見，終似闇然而章。豈不以水母為名，鰕居其首，委雙眸而不吝，當四望之能久。處浩浩之無際，瞻之在前；俾冥冥之有知，不曰我後。由是審利害之所宜，俾出處之從時。合之則昭然發蒙，固無隱也；離之則寂爾無睹，豈不默而？既精誠之是達，在終始以相持。我無爾虞，既司明之不替；而為我目，其在暗而無疑。則知明不自守，昧者為偶，物有察而應心，功有逾於假手。是同久要之道，曾不吾欺，每思一盼之恩，慚非已有。
建侯行師，豫順以動，弦木羽蒿，暌威以作。數我軍實，昭彼文章，犀兕允著其壽年，熊虎方異其班飾。則考功有職，梓人不替，五等差數，三屬分明。實戎律之所先，誠保大之攸急，聿宜精其鎔範，勖彼弛張。對夫子之和容，拒養由之徹箭。且賓人實貫，昧我通規；函人之仁，衍乎所掌。是以綱不及地，將和容之未足；而或告非工，處常刑而誰舍？聖澤遐湊，皇明幽燭，射以觀士，武以備文。中罕主皮，賓有書於揖讓；作而不利，人無取於能函。晉陽之美既虧，矍相之儀何睹？請徵非道，方寘嚴刑。
秋官聯職，司人其位，克守爾典，用承天休。所以辨九土之廣輪，紀萬方之眾寡。生齒之日，必載版圖；弱冠之年，將均征賦。況陰陽殊氣，性有剛而有柔；男女異倫，齒或七而或八。以小大斯比，生死必登。爰稽五刑，罪也難麗；未及三載，詞之有乖。
門戶攸設，奸慝是禁，以開以閉，在昏在晨。當啟塞之從時，實終始而合制。若位崇列國，名大諸侯，因農隙而度功，既日至而斯畢。且魯門所作，邱明書以不時；長府匪仍，宣聖議其有改。蠢茲甲者，興事不臧。雖善閉之典聿修，而從時之宜或紊。糾之則可，稱「易」何為？
嚐觀夫乾位始造，坤儀廣生。運元和而產氣，因自有而含精。萬靈群分，立圓形以標貴；四體成物，包寸心而致亨。含妙有而成象，賁虛無而自明。故其端以居中，動不違正，藏牝穀而為主，辟靈台而作鏡。將黷之而不昏，因澄之而彌靜，既劃邪而窒欲，複窮理而知命。然後和精神，明情性，俾存存而不惑，恒皎皎而孤英。由觸類而感，有為必因；象物知器，乘時利人。敷禮經以導俗，馳精義以入神，探禍福而知運，任行藏而理身。所以君子處順而情逸，明王不言而化淳。若乃潛英議，蓄明斷，欲鴻蒙而未析，忽冒昧而相亂。凝至精而一臨，俾群疑而四散，故使立身者潔之而清真自守，入官者朗之而美化攸讚。語眾妙之元通，分萬殊於大觀。
然則物以心鑒，心由物遷，掇輕花而意豔，坐孤石而情堅。所以去彼取此，削觚為圓，將欲保至和而不撓，存大璞而自然。茲會有體，彼管攸設，選賢而官，知人則哲。端靈心之朗暢，拂清鏡之光潔，取舍妙諧於物宜，推擇靡遺於井渫，遣許、郭而齊鑒，與山、盧而比傑。可謂張英風，著徽烈！嗟小子之庸蔽，撫蓬心而望絕。
天作淫雨，害於嘉穀。東夏之人，實罹其弊。發倉賙餼，已軫聖皇之心；舉恩累折，猶有下人之請。雖承恩屏水，皆在當年；而經國寧人，事資可久。人惟邦本，本固邦寧；人或不康，君何足取？且禮莫盛於封禪，歡莫大於觀禮。人霑厚慶，自給非常之恩；歲及大祲，何阻後時之澤？請從周賚，以副堯心。
天子建國，酌疇庸之典；諸侯立家，重延賞之業。甲位居戎旅，道在千城，睹三邊之羽書，獻七縱之奇計。閫外之事，既受命於瓜時；軍中之法，幾申號於蔥嶺。雖王師有征，而胡兵尚寇，甲第之歡未展，庚日之悲已及。逝者何追，空怨盧龍之塞；嗣子克荷，爰受白茅之封。眷彼雁行，同夫鳥啄。韋賢之子，固是齊芳；劉憲之兄，宜其等列，棣華有訓，桃李無言，不慚孤竹之風，願守延陵之節，前史嘉其德讓，今人胡乃告論？即議霜科，寧符日用。
