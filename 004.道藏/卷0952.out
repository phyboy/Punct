乙將襲祖侯，以遺腹無識。訴云：「生而有文，小同為字。」
乙在夢蘭，生逢集蓼。岐嶷繼體，戀虧冶之餘徽；詩禮無聞，想山河之舊業。望九原而不作，松石增哀；思五等之崇班，茅封闕嗣。同夫嵇紹，未有識於巨源；類彼叔敖，亦無言於楚相。當今封比干墓，式商容閭，豈可使諸葛之苗，隨時歇滅；樂毅之後，沒代湮淪。況乎血屬詳明，宜存必復之始；手文昭著，須傳幹父之能。討以前聞，義何殊於仲子；酌其故事，跡頗類於周文。則知奠藻獻誠，禮不乖於大柄；析薪克荷，事可優於小同。
蓋取諸益，乃九扈之資始；仰法於旗，亦六齊之攸作。國家制事利物，順時設教。《豳》詩土鼓，不忘舊章；飲酒勞農，聿修前典。屬務畢南畝，歲居北陸。司穡無事，索以居；野人得所，草笠斯糾。我皇流澤，既一弛而一張；農夫力田，必強飲而強食。俾乎老物是息，畯人醉止；百禮以洽，一國若狂。瞻彼大酋，掌此公酒，既盎緹之有闕，雲秫稻之未備。人而是糾，方事畢修。職司其憂，必作事而謀始；欲求無咎，豈惟刑之可逃？
庚補觀生，所學未就。其師同算生例，徵束脩。訴云：「蓋伎術不可為例。必其抑納，遣出幾何？」師曰：「算之伎術。」生終不伏。
仰乎天文，用察昭應，辨彼雲物，以知休祥，矜術數以分官，列保章而命職。庚以幽微可尚，精妙希探，躡梓慎之陳跡，采劉向之故書。補職觀生，扣鍾師業。銀河宛轉，瞻一水而初分；玉漏蕭條，齊七政而寧察。業則未就，師何有言？且束脩自行，誨無倦矣！六藝有數，算其異歟？言生合有束脩，稱算不同伎術，始和昭布，甲令明懸。請從多少之差，方定是非之理。生之不伏，愚亦謂然。
孟壬具少牢祭仲已。遽執畢入。讚者告已有違。已云：「以備失也，得禮之中，何乃妄告？」俱詣博士定。博士曰：「禮和為貴，豈在爭乎？」科讚者不伏。
祭禮崇孝，祀事孔明，既前期筮賓，亦將獻諏日。於是辟廟門以展禮，所敬在供；列有司而行事，不敢違犯。孟壬義重五經，職惟三命。有豐卷之位，不請田以用牲；明周公之典，據少牢而乃給。然屍祝甚儼，雷洗具陳，剛鬛柔毛，則雲肥腯；簠簋普淖，所謂馨香。宰人銜命以抽扃，仲已遽資於執畢。又以舉肉，在禮實曰無違；讚者則那，每事奚其不問？患既自掇，爭乃增羞。博士勿謂於貴和，讚者終宜於伏罪。
甲祭，司人沃盥執燭而獻。人數未便陳玉徹奠。監祀糾其失儀。甲云：「來歲美惡豈玉能知？」
祭祀之儀，精誠為大；陳列之品，持玉攸先。苟違禮經，神將焉饗？故博碩肥腯，無禮不足為豐；潢汙行潦，有禮不嫌於薄。雖既灌之後，吾不欲觀；而陳玉之前，故為徹奠。有年雖不由玉，無禮誰愛其羊？覽甲訴之詞，覺其小失；詳監祀所糾，頗為合宜。
夫露者，陰陽之精氣，天地之靈液也。秋冬濁而春夏清，晞於朝而生於夕，隨時應變，不凝不積。遇物受彩，因象而光，滴滴瀝瀝，熒熒煌煌。爾其為大也，澄九天而淨六合；爾其為廣也。清四極而灑八荒。故能消歇氛埃，生成草木，冪ャ千品，沾濡萬族。其澤厚矣！其潤深矣！願聞其始，試言厥初。兆自元氣，生於太虛，巨人飲之而不死，上古吮之而穴居。天無雲兮珠的，野有草兮玉扶疏，寫蟲鳥兮為篆，懷蛟龍兮著書。河洛建都兮氣均風雨，甘泉築館兮名亞儲胥。或泛灩池台，或葳蕤竹柏，鶬鶊鳴兮色紫，鴻雁來兮光白。露之為德也，天乙所以為王侯；露之為文也，詩人所以歌《召伯》，既因甘而作頌，稱未晞而留客。
是時鷙鳥初擊，鳴蟬向晚，悲九節之相催，恨三危之路遠。或乃幽閨織婦，初下鳴機，徘徊空院，悵望秋暉。洞房月入，羅帳螢飛，看鴻雁之將度，怨良人兮不歸。灑交頤之玉箸，苦寒露之沾衣。至如關山氣寒，瀚海風急，胡侵隴塞，兵屯馬邑。征人此時，思歸下泣，不覺漣如，沾我衣濕。別有洛陽才子，人間秀士，遠自岩曲，來遊學市。有恨驚心，無人知己，聞墜葉而歎息，對浮雲而愁起。淒淒兮怳若有亡，睹蒹葭之蒼蒼，惜白露而為霜。宋大夫聞而歎曰：「歲乎不我與，一寒一暑。昔時春晚，拂楊柳於南津；今日秋深，落芙蓉於北渚。古人未達，平生羈旅，君何為而絕弦，感知音而相許？」重曰：「白日黯黯兮秋風多，綠川蕭蕭兮空水波。聞郢中之有曲，試調露而為歌。」歌曰：「天降氣兮地凝精，皇德茂兮芝蓋平。金盤漬兮玉杯清，葉有露兮落有聲。遼東之鶴中夜驚，日南之雞淩晨鳴。華山柏兮多珠露，鬆子服之得長生。」
庚補觀生，所學未就。其師同算生例，徵束脩。訴云：「蓋伎術不可為例。必其抑納，遣出幾何？」師曰：「算之伎術。」生終不伏。
仰乎天文，用察昭應，辨彼雲物，以知休祥，矜術數以分官，列保章而命職。庚以幽微可尚，精妙希探，躡梓慎之陳跡，采劉向之故書。補職觀生，扣鍾師業。銀河宛轉，瞻一水而初分；玉漏蕭條，齊七政而寧察。業則未就，師何有言？且束脩自行，誨無倦矣！六藝有數，算其異歟？言生合有束脩，稱算不同伎術，始和昭布，甲令明懸。請從多少之差，方定是非之理。生之不伏，愚亦謂然。
兵部奏善射人署為列校，遇敵引弓，悉不中。大將論之，所選將依格式。
射以選德，期於禦武，引或不中，病在即戎。瞻彼夏卿，置茲列校。行乎曆試，采五善於禮容；俾其載張，徵七劄之武力。然以進不失鵠，取必穿楊。授受皆據於格文，是視靡求於戰勝。戴鶡興論，雖繩闕事之非；司馬與能，難加有司之罰。
臣某言：伏見詔書，以臣族兄瑗守度支尚書。三元告慶，萬國朝宗，榮命與璧月相輝，厚澤與金雲並潤。顧其疏薄，寧不震驚？臣某中謝。臣聞坳堂之水，必膠於置杯；曲木為資，無階於刻桷。何則？適用之風斯替，其效靡成；失材之道既彰，厥功章著？相彼庶物，尚或其然，矧伊名器，理難冒居。微臣自料浮淺，業藝何甄，德匪潤身，學慚為己。文辭小道，曾無沉鬱之才；刀筆淺能，非有精明之舉。特以夙因多幸，簉奉承華，猶見錄其疲駘，且弗遺其菅蒯。高榮好爵，疊委屢縻，入掌便繁，傍參侍從。自然積步，竟慚一割，竊妨賢路，深希退托。降階之念，空誓丹愚；昭著之恩，更彰綸紱。差肩六尚，方駕八元，內省輕，義無祇冒。
伏惟陛下明兼七曜，照及九幽，寧在微臣，近虧則哲。特願褰茲旒纊，察是芻蕘，回此如綸，矜茲匪石，則失善之應永息，得人之美載揚。物議允諧，朝經式序。
設法安人，守官之能政；革弊易俗，經邦之茂典。必從宜而有素，豈循常以見稱？甲恤隱在懷，蕰利為任。思豐壤以務本，患杼柚之將空，畝稅惟輕，地利斯盡。庶無捐瘠，俾家給而藏；嫌於聚斂，何縣廩是積。況《詩》刺重賦，《傳》美寬征。魯公不足，聞諸有若之對；齊國以富，實資管仲之言。曾謂舉善，奚其數過？但恐永圖難繼，涼德不堪。苟闕斯人，容無效此。
主上大明，臨下有赫。國章式序，天秩孔昭。亞歲崇時見之儀，群吏修會同之禮。倬玉階之仗，左右薰風；頒金彝之酒，東西湛露。庭實千品，間皮馬以分行；朝會九賓，錯華蟲而雜燕。羽觴無算，元澤初流，兕觥其觩，皇歡以接。賜上樽之旨酒，帝命空沾；承大聖之鴻恩，天廚不給。眷言此咎，罪莫重焉！所司罷供，實違常典。既罹深罰，邦有常刑。
《易》稱上棟下宇，《禮》載度堂考室，眷言崇飾，誠有等威；動而或逾，過則誰任？丁沐我皇化，策名清時，既登大夫之職，方用少牢之禮。爰修其廟，載飾其椽。斫之則通，礱之未可；事且非據，法實難容。尋《考父》之銘，雖同三命；徵《穀梁》之傳，則僭諸侯。憲局所科，罪斯得中。
乙為邑宰，祭其封內名山川。將按其非法。訴稱：「旱暵甚，所以祈之。苟利於人，不敢避也。」
山川鹹秩，嘉其以靈，雪霜不時，於是乎禜，庪縣斯設，典禮孔明。乙職惟奉公，思不出位。百里行善，且在子男之列；十倫展祭，爰僭諸侯之封。孰謂鄹人，不如林放？固宜按法，曾是簡彝。必也驕陽害時，司嗇憚暑，詩歌太甚，義救如焚。信靡神而不宗，在精祈而則可。用寧旱暵，難責規為。雖欲正名，如其恤隱。不乏吾事，須旌墨綬之賢；空惜爾為，無允彤襜之舉。
昔夫子有石硯焉，邈觀器用，宛無雕鐫。古石猶在，今人尚傳。從歎鳳兮何世？至獲麟兮幾年？世曆近王近霸，年止幾徂幾遷。任往回於幾席，垂翰墨於韋編。時亦遠矣，物仍在焉！非聖人之休祐，安得茲而不涓。洎乎俗遠聖賢，教遺齊魯，列廟以居，先師攸主。上熒熒以光澈，旁冪冪以色固，介爾堅貞，確乎規矩。
昔諸侯立政，周道無聞，嗟禮樂之仍缺，歎詩書而未分。聖人乃啟以裦貶，垂以典墳，必藉茲器，用成斯文。蓋石固而人往，亦事存乎硯雲。至乃方質圓形，銅模龜首，雕飾為用，陶甄可久。橫彩煙而不絕，添綠水而常有。豈如石焉，斯為不朽。昔偶宣父，厥容伊何，旁積垂露，中含偃波。時代遷移，去遊、夏而彌遠；日月逾邁，變炎涼之已多。別有逢掖書生，獻策東京，仰希先哲，攻文後成。叨秉筆以當問，愧含毫而頌聲。
天道廓兮日月為久，聖人作兮衣冠為首，彼將照臨萬有，此將肅穆群後。是以明王代寶，君子學幹，總朝廷之要，惟進賢之冠。寸之七且比夫七德，梁之三又取夫三端，至美乎威儀棣棣，經營乎束帛戔戔。知人不易，行之維難。將欲招隱逸，責聲實，脅讒佞為忠貞，革貪侈為廉質。則以正禦下，雖居高匪危；以虛制有，縱持滿何溢？動法道，靜得一，自代兮經為此名，無止兮驗彼天秩。徒以賢能，有意於賢。不言而信，不用於權，俾荷寵祿者賢賢而易色，榮上林者安安而能遷。久要不忘，雖敝必加於首；嫌疑不涉，李下豈整其偏。則鶡之果也武重，蟬之潔也政先；諒當用而為用，信元之而又元。若因物揆理，易人推遷，非德不依智也，非禮勿動慎也，唯賢必舉義也，任用無為順也。包四善而世濟其美，別九儀而尊固其信。夫預明試者稽乎人言，為大夫者資乎能賦，則流問以體物，敢不立言以存務。將欲存義❥終則用之不窮，將❥述功之懋，則物無能措。《詩》云：「服之無斁」，吾以斯文之為度。
昔者聖人之理天下也，辨方位，垂衣裳，制茲手板，整乎維綱。莫不明有德，著才良，法天地，體陰陽。欲其表行見能，則外文而內質，取其前讓後敬，則上圓而下方。笏之時義，遠矣大矣！蕭何列其深規，郭璞辨其微旨，請原為用之本，特申建造之始，采文竹，拔象齒，爰謀爰相，載考載擬。華睆功錯，英明卓峙。煥飛霞，綴流晷，殊相逸發，奇文秀起。五嶽備焉，四瀆呈止，上及君帝，下及庶士。或魚須而表其章，或玉珽以申其美，故能朱紫不奪，尊卑鹹理。懿夫植性端平，文理中正，間瓊弁而雪白，對華纓而冰淨，出入必書，俯仰惟敬。其在宗廟，即搢而請享；其在朝廷，即端而受命。豈不用舍隨時，物莫之令。雖冠冕之貴，黼黻之飾，徒有備於朝儀，孰與茲而同德？
曆眾珍以探美，惟明珠之獨妍。自然虛靜，不假雕鐫，光熠熠以照物，勢規規而抱圓。西山之下，隨珠星而隱見；東海之上，逐明月而虧全。故能色奪琉璃，光射金玉。鮫人泣吳江之際，遊女弄漢皋之曲，在蜀郡而浮青，居石家而字綠。無脛而至，有感必通，去映魏車之乘，來還合浦之中，垂輕簾而璀璨，綴珠網之玲瓏。然明鑒不渝，奇如何賞，觀之則符彩溢目，捧之則分明盈掌。使野客取於驪龍，仙帝歸之象罔。豈直水懷川媚、夜光晨朗而已哉！
偉夫宛轉周流，通冥洞幽，物有求於我，我於物無求。是則文魚謝恩，將我酬於漢室；靈蛇報德，將我答於隋侯。則知珠之為用久矣！為用深矣！一丸則鶴贈於噲參，九曲乃蟻穿於夫子。所貴藏於寶匣，不可避於金市。有褐被之士，懷而不厭，敢向君以暗投，請不驚於按劍者也。
杲杲太陽，升自扶桑，既移晷而高下，亦候時而短長。其沒也，天地為之黯色；其出也，遠近為之生光。及夫春景初動，寒威始歇，煦百川以冰開，暖千林而花發。行乎赤道，應其朱明，煎綠潭而水沸，爛青雲而火生。於斯之時，誠可畏也！既而暑退涼進，煙歸霧返，懸淨影以悠揚，度斜暉而晼晚。送秋景之已末，屬冬陰之方盛，融晴雪而黨朗，曝晨霜而溫映。於斯之時，誠可愛也！故能明以成象，高以臨空，有形必鑒，無幽不通。在七政雖擅其長，照萬物不競其功，抱三足之靈烏，掛五彩之輕虹。魯陽揮戈而三舍，漢皇握鏡而再中，曜凝霜而輕白，帶飛霞而澹紅。皎兮潔，每守團圓不虧缺；曈兮，暮落西山朝海東。誰複知其動靜？安能察其始終？徒美其委質上浮，流光下濟，不擇好惡，不遺巨細。葵藿向之傾心，旂常畫以增麗，匪杖策之能及，豈長繩之可係？至若螢火聚然，魚燭並爇，明月高映，繁星遠列。爭散彩以炫晃，競騰輝以昭晰，見白日之一臨，總光沉而影滅。則知赫然作色，無物不憚；溫然為容，有情皆玩。終而複始，既明且煥。自非造化之至精，焉能作群生之壯觀？
瀛州天尊院，立於唐孝明皇帝。時方尊老子為元元皇帝，故道士之徒，樹宮以奉焉。至於二百年，高堂非故，遺稱尚存，畫壁一堵，固獲無損。其父老並云：「天寶間，吳胄曹過此，一夕所成。圖寫既畢，騎驢徑去。院中人追留再三，終不可得。」觀其意思遐貌，筆跡有神，誠希代之妙也！瞻諦無已，為之讚云：
海天蒼蒼，海波浪浪。島嶼碎破，乾坤開張。指我片壁，坐收八荒。遠樹亞日，疑回扶桑，樓台飛空，雲煙俱揚。胄曹落筆，快如吹霜，不待劍舞，縱橫佚常。絕藝誰授，胸含神明，揮斥僧繇，笑叱長庚。唯千載而獨出，以光有唐。
惟公曾祖諱，皇行都督府錄事參軍。祖雯，疊州刺史。考忠，滑州靈昌縣令。公能繼大賢，克昌厥後。解褐薛王府參軍，曆河南新安縣尉，轉濟源縣主簿，遷光祿寺主簿，官雖未遠，名乃益隆。由是宰汝州梁縣、懷州河內三縣。今鏤章是式，朱紱斯皇。加朝散大夫，猶舊任也。
甲子歲二月，有詔大擇邑長，俾康人庶。公曆試甸服，遹多頌聲，自山陽複為新安令。明號令正獄刑，閱疆理，均井賦。一之歲不茹不吐，二之歲作懟乃止，三之歲不競不絿，四之歲人異周漢，化同蒲密。此邦也，郭抱連麓，門開故關，當洛陽西偏之境，接長安東狩之區，日候萬乘，歲供百役。公化洽於下，使推循良。名聞在天，人願繈負，翰飛台閣，其則不遠。筠等仰念遺惠，永懷令紀，文成不刊，可勒永久。頌曰：
天命良宰，操刀必割。三科設教，四人棄末。庶政其凝，在邦必達。愷悌君子，德音來括。人有子弟，卵而翼之。人有土田，播而植之。用人惟己，去惡無疑。永懷惠化，頌德豐碑。
造化巍巍，表跡西夏，蓄巨靈之贔屭，擇雄峰以照寫，迥抗群嶽，旁臨九野。誰謂河廣？我則視之於掌中；誰謂山高？我則數之於指下。駭乎哉！當其清濁未判，兆朕未彰，孰謂真宰？廓此殊常。猷峻之蔥翠，分靈掌之元黃。直指無虧，受金莖之勁質：如山不動，合仁義於聖王。爾其雲散天澄，煙消雨霽，旭日暉映，陰崖虧蔽，狀若拍紅霞之霏微，捧青霄之搖曳。察其跡也。雖見於東峰；混其嶽焉，是配於秋帝。及乎蓐收謝，元冥格，日彩寒，霜氣白。上捫星漢，左控虞虢；南聳群嶺，北臨廣陌，將招泛槎之仙，如指迷途之客。至其嵐翠朝鬱，輕雲夕過。桂影依稀而流照，鬆風仿佛而扇和。時也靄靄溶溶，疑掩冰紈之被；蒼蒼冪冪，如揮舞袖之羅。功洽於人，則擘太華，援長河，俾安流而不極，遹徂東而自北，千古獲其永賴，兆庶階於壽域，同彼補天之功，陋其拔山之力。然而山匪我開，功匪我裁，班形今古，任質徘徊。人之睹也，因似而生意；靈之契也，曷究其從來？風物已淒，我來自西，駭高掌之隱嶙，思元化之端倪，願稅駕以攀覽，庶登路而見攜。
