昔我先王，肇修人紀，乃建邦國，以立都鄙，或處沃而稱奧，或宅中而為美。周分景台之測，用會陰陽之擬；漢據鶉首之分，實為山河之理。故右扶風而左馮翊，距涇川而浮渭水。潼函襟帶，鄷鄠巍峨，下則崇岡於地險，上乃取範於天河，城雉周環而鬥設，宮觀駢互而星羅，轉曲江於前岸，俯冀闕於中波。車馬喧豗，渾泒聲之交錯；風塵日夕，與津霧而相和。蓋聖人垂則，必天之象；王者都會，大洽斯享。運璿衡以齊玉燭，法露盤以崇金掌，四方輻湊，萬國攸仰，風雲以之吸合，日月於焉澄朗。苟禎祥而應會，則乾元之攸往。何必河出圖，洛出書，然後為卜食之華壤者也。
懿哉作者元後，中興後嗣，同天之道，順人之意。橫橋乃牽牛之設，素滻則飲龍之謂。晚光澹灩，接鳳苑之祥煙；曉色清明，連鬥城之佳氣。樓台傍而津涯隱伏，鍾鼓作而波濤汨沸，不睹斯焉以取斯，寧複知王者之貴？不察所由於所以，又安明坎德之靈而主乎渭？徒觀其遠界汧隴，橫截秦川，沃長安之霞日，浮京兆之雲天。都邑傍於左右，舟楫來而溯沿，上林之煙開霧卷，建章之戶萬門千。朝而望兮，蓬瀛若留乎岸側；夕而臨也，河漢宛在乎目前。是以婁敬云：「被山帶河，四塞為固。」豈不謂天道無親，惟德是輔。祥符不及，瑞圖斯遇，以登仁壽之理，用表坤靈之喻。請謂東周安處先生之徒與，須知西都翰林主人之作賦。
其始穿竹田以行崎嶇，詰曲十餘裏而後至。草木幽異，猱猿下來，空谷無人，水流花開。寺門東向，趾古構新，茅茨接於碧瓦，畫牆見乎苔侵，青山澹乎吾慮，潭影空乎人心。噫予何來之晚也！寺之東南，山氣森肅。泉名「虎跑」，石泓萬斛，色若漬藍，聲如戛玉。下注三坎，雷奔雪觸，懸崖赴壑而不危，附川到海而氣足。嗚呼奇哉！古人之文，流出肝肺，混混而不竭者，甚有似於斯，而今也不在於仆。舊聞有昭明太子，此曾養晦，讀書於此。安得起九原而與之言哉！忽然天風吹衣，林木清嘯，仙邪鬼邪，萬竅叫邪。客有五人者，攜壺促子，披雲上征，求所謂讀書台而吊之。立孤峰以展眺，探古洞而搜異，拂蘚文之半封，悵石章之滅既。雲冉冉以閑飛，松颾颾而晴吹，驚怪木之如龍，悅鳥語之禪味。悟我生之無始，卑佛書之揭諦，假使昭明之猶在，將謂此語之不易。彼既與未死而俱往，吾故乘元化而再至。台之上兮多月明，台之下兮古道不可行，茅山青兮練湖平，美人不複兮我心知縈。遂與客躡雲根，緣鳥道，踞磐石而坐焉。煙霞極目，其平如席，殘陽一片，萬屋露脊。參蒼間赭，如畫如織，閱大塊之文章，歎斯遊之奇跡。已而悲風淒其四起，暝色合乎寒城，客待予而俱返，別遣謝乎山靈。
以功受賞，繼統承嗣，父不食於周粟，子罕取於吾餘。乙家尚隱淪，素行貧賤，固知鶴鳴子和，配幽貞以就閑，安得孤侵父名，苟僥幸而求庇？傳業且違於父志，請蔭寧沐於君恩？昔傲天書，不脫薜蘿之服；今從地勢，難依桃李之陰。所由不許，誠哉此見。
崇山作鎮，峨峨秀絕，暑氣潛蒸，夏雲孤泄。其稍進也，間古木以深沉；其上升也，鏤太陽而明滅，其質散漫，其光氛氳，抱翠石而留影，入明水以寫文。粲粲爛爛，摩太虛而曆漢；鬱鬱紛紛，從皓景而橫汾。美其任運高下，與時消息，似大道之無心，同達人之有識。時康則應，伴雨足於一旬；主聖乃浮，變歌聲於五色。俄頃萬里，不資天地之功；膚寸九霄，豈假陰陽之力。爾乃合精飄揚，逐吹低舉，周遊散適，不常其所。出塞邐迤，暮為陰山之陣；入夢嬋娟，朝是陽台之女。別有孤陋沉淪，文章日新。既作淩雲之賦，未為天子之臣。
甲嚐有大事，祫於王父及其曾高，遂設壇為墠。或曰：「僭而不經。」甲稱：「且有後命。」
孝以思親，祭之如在，既申怵惕，式備烝嚐，惟甲承家，方茲主鬯。遵先王之法，有事宗祊；讀非月之書，方申禘典。既而享獻其潔，壇墠克除，在祀之敬不乖，陳信之儀無闕。有何所犯？旋告不經，請從後命之詞，靡取無稽之訟。
伊祁氏之有天下也，十日並出，或明或晦，不唯差乎曆象，抑亦紊乎覆載。留一陽永照，俾九日潛退。
羿操弓而進，挾矢而前，曰：「彼赫赫綿綿，如珠之連，爍我下土，暨我上元。今當盡臣術之微妙，協君德之昭宣。」於是和容體正，審固心虔，張六鈞之在手，期九烏之應弦。弓既無雙，矢惟用九，一發而弦上霆激，再發而空中雷吼。三發而輪震乾坤，四發而輝流星鬥，五發六發而煜煜霞散，七發八發而離離電走。九矢皆中，訝妖氛之忽無；一曜高懸，望邪明而何有？蓋帝所惡，天所嫌，始騰淩而翕，倏扌雹扌暴而殄殲。貫忘歸而自消，難彰變化；落園陵而盡死，永契沉潛。
瑞景將明，彤弓尚彀，百辟仰觀乎黃道，孤光下燭乎清晝。莫不由藝之就，神之授，混燭滅而平權衡，晷運正而分刻漏。然後職羲和之任，司掌禦之圖，位寅賓於東極，宅昧穀於西嵎。故得萬國謳歌，迥睹重輪之日；九天寥亮，長飛三足之烏。則知道潛會而發必中，神自通而何再控，鏡四海而弓罷張，亙萬古而誰敢當！設使堯德不聖，羿技不臧，則蒼蒼茫茫，終亂紀綱。又安得廓六合，定三光？故曰：「天無二日，民無二王。」
善本身修，名由道長。惟君子之所履，遇同人而遂往。 不修其正，誡邪枉於出門；既協於心，視野郊於指掌。 守柔以處，亦何後而何先；秉健而行，諒無偏而無黨。 蓋以居謙不躁，應上潛通，欲垂文於天下，須立志於胸中。 雲合霧開，孰無機於豹變；聲馳響答，皆有意於雷同。 必使量統含宏，義資探討，包利貞而共濟，顧言行而相保。 情田波注，將符若水之時；德宇馨香，用法如蘭之道。 乃言六二是乘柔之主，九五為行健之資。乘乎柔，而何剛敢奪？行乎健，而何往不之？ 況能辨方知類，視險如夷，念同氣以遵彼，實忘言而在茲。 於以審吉凶，較能不，始居中而體正，終處上而為首。 理方求友，喻伐木以攸宜；義在同心，於斷金而誰有？ 所期利比浮雲，悠然莫分， 光於身者曰「道」，聲於教者曰「文」。 故得退無失位，進得其群， 將果行以育德，候移忠而事君。 則知福應無他，元亨由己，理契和順，心惟知止。 不然，何以風雲偶會，咸為得路之人；悔吝不生，盡似同舟之子？ 別有勵志彌久，勞謙已多，既考之於六位，亦化之於四科。且如今日之進也，道如之何？
吾嚐文戰將北，羈遊極西。睹吳嶽之孤峭，計群山之莫齊。由是邈崖穀，遂樊躋，入雲靄，出塵泥。既臻頂上，用視天倪，雁塞殊小，峨眉甚低。蓋以氣壯神扶，雄標國祚，揖白帝兮不見，抱皇城而自固。嵐光擁翠，拓開霄漢之心；岫色橫空，鎖斷戎夷之路。嵽嵲旁竦，岧嶢上幹，碧草春合，清風夏寒。遙瞻魏闕，迥立煙巒，疑超洞府，謂在天壇。中隱深溪，日月之光不到；外連層阜，龍蛇之勢斯蟠。當其區宇正寧，氛埃初見，覽造化之宏制，識乾坤之設險，汧水縈盈而線走，隴山峛崺而螺掩。西窺劍閣，霜地表之千鐔；東瞰蓬萊，黛波間之數點。遐徵眾嶽，式並嶐崇，彼皆受封於百代，此獨不視於三公。森筍立以削成，寧慚太華；黯雲凝而化出，豈讓維嵩？況乎萬仞淩虛，千里倒影，虎踞華裔，鯨吞虜境。疊巘攢壁，回岩列屏，捍絕域以增隘，固中原之甚永。直使以禮賓九有，仁服八荒，臂賢以為輔弼，宅道以作封疆。亦須假我嚴衛，憑我巨防，邇藩垣於都邑，遠隔閡於氐羌。吾唐重其功，崇其鎮，爰升成德之號，用補極天之峻。小儒是以竟日興感，抽毫賦韻，登詠畢兮嶔岑，指長安而後進。
詹何以跡係魚舟，心遊水府，樂垂釣以放誌，存大川而為主。是故傍遙汀，依極浦，下纖鉤而任運，念紅鱗而必取。原夫綸抽獨繭，鉤屈芒針，綴香餌半粒，嫋荊篠數尋。泛萬頃之闊，投百丈之深，不爭之以手，而爭之以心。
蓋以釣於魚也無情，魚於釣也奚懼？斯不中而有中，信難遇而終遇。自得鉤深之旨，誰明引重之故。觀其躍濤戲瀨，掉尾揚鰭。視吾釣而非釣，觸吾絲而非絲，果審之以無物，遂吞之而不疑。所以入其口，掛其頤，據洪津而曾不暫驚，靜宜克也。恐巨力而難乎連制，動必隨之，欲舉未舉，相去幾所。牽之默計於輕重，縱之潛知其出處，且以弱制強者道之宏，以剛鬥柔者死之徵。不然，則焉得綸甚微而不斷，魚至大而不勝。勢窮則龜龍莫之衛護，氣作乃波瀾為之沸騰。我體正而方逸，爾力盡而何能？此達守柔，彼休用壯，沈鉤才出於水麵，斃質已充於舟上。圖大且異於任公，識時固同於呂望。
設使專情待物，切有於無，則手也縱操於釣餌，魚也終樂於江湖。吾常不操不撓，不馳不趨，垂竿於仁義之域，鼓楫於道德之衢。然後憐玉兔，惜金烏，當盡釣於人間之盛事，豈獨盈舟而已乎！
天子握乾符之六歲，末秩臣羽皇客於南裔，水浮溟波，陸上青山，或時晝短，宿在林壑。繇是嵐溪煙嶠之勝，得湞陽之石室焉。兩崖卷束，勢合如屋，孱顏百間，開待朝旭。峭然嵐壁，宛矣仟躅，羽容霓色，霏繞瑤局。加以上戴霄峰，中流晴溪，碧瀾之下，寸寸秋色。若夫崆峒見月於半夜，翠竇有雲於朝日，乳枝凝斷而磬落，鬆籟疏風而琴續，不書其奇可知矣。
於戲！斯室斯溪也。與敻古同出。野夫樵子，無日不到，冠劍百族，代誰知之？使靈室煙霞，寂寞無主，龜山挹玉堂之會，瑤池宴王母之觴，彼何人邪？秋九月，有釋氏子智捷，聞於聚落，持律第一，探得是室，亟言於上穀侯君。侯君名著字伯昭，德門之裔也，宰於湞陽，蟹筐範緌之政行焉。事歸條貫，官有餘日，初與三四賓客遊焉。既昇於室，皆踞盤石，注目峭絕，壑形渠渠。忽驚呀豁，危起騰立，背倚青壁，久而不寧。掬谿飲水，稍稍神定。噫乎古之王文考何平叔，不值斯室也，向使值之，必為之賦廣言，磅礴洞蕩，垂文雄傑。則靈光景福，不得獨豪矣！
大凡人間踞束，難有閑日。瞻彼石室，嗣予之到者誰邪？上穀交親，同辭舊山者，京兆韋君長文，時為南郡曹掾。手持密轄，杳在蓮府，緬昔泉石，俱為逸人。張琴寫古以彈操，語默不歌而飲酒，簪纓軒冕，浮雲也。今日煙霞林壑，思同甚難。故礱室琢壁，顧餘以「到難」命篇，上以俟群仙之降，次將遲京兆之遊些。京兆韋長文、上穀侯著、河南史傑、清河崔存慶、存範、蘭陵蕭及、上穀侯從直、清河張君奭、張甫、釋澄雅、智捷、明則，成文後一月琢石。又一月儒釋侶十四人同遊立之。
乙將襲祖侯，以遺腹無識。訴云：「生而有文，小同為字。」
乙在夢蘭，生逢集蓼。岐嶷繼體，戀虧冶之餘徽；詩禮無聞，想山河之舊業。望九原而不作，松石增哀；思五等之崇班，茅封闕嗣。同夫嵇紹，未有識於巨源；類彼叔敖，亦無言於楚相。當今封比干墓，式商容閭，豈可使諸葛之苗，隨時歇滅；樂毅之後，沒代湮淪。況乎血屬詳明，宜存必復之始；手文昭著，須傳幹父之能。討以前聞，義何殊於仲子；酌其故事，跡頗類於周文。則知奠藻獻誠，禮不乖於大柄；析薪克荷，事可優於小同。
禹制初闢，周疆肇建，蕭收漢閣，益掌虞邦。井田有差，徑遂無紊。順陽和以肅事，映秋霜以畢力。四時得業，萬邦作孚，豈容吉泰愚駑，致心誣妄，㭊言興盜，亂名改作，革公田以入己，自犯嚴科；移私籍以安居，不知天憲。往聞匡子，今覩吉生。幸付司刑，以議其罪。
問：夫貿遷化居，資貨以通，守位聚人，理財為用。故龜貝贍於夏殷，金幣富於周漢。頃國弗崇侈，而府無盈儲，賦不加厚，而黎庶彌貧，實由貨重物輕，以臻斯弊。若有單子推權之宜，賈生斂散之術，其具陳之。
對：臣聞哲王之統俗也，陳貨洪範，通有無之用；取市噬嗑，致交易之所。至乎九府立其法，資幣諒其宜，蓋理本救人，而輕重隨代。故周景鑄金，穆公規其實；漢文造幣，梁傅議其違。雖貫朽費濫，而市非物輕；粱肉不匱，而家非貨重。何者？淳樸既散，澆偽成俗，惰農奪其歲功，徇利昧其日用。所以負販盈廛，分穀布野。崇朝思餐，則物不得貴；爭利因阜，則貨不得賤。故弋綈雖禦國之所先，烝人乃乂邦之攸本。故賈誼慷慨陳力農之戒，仲舒殷勤明重穀之說。今宜思五土之宜，勤三時之務，教養殖人，常課田畯。重遊適之賦，輕力穡之役，師李悝於魏邦，式蔡癸於漢代。用能遺穗委畝，紅粟露積，垂拱岩廊，擊壤衢巷，詠歌升平，豈不盛歟？臣學不師古，識昧政化，勉酬枉問，敢獻瞽言。
乙妹無子，寡而死。請裏尹為主。決曹掾科其違禮。訴云：「其夫無族。」
喪則有等，自辨於重輕；禮之所行，亦崇於節制。乙以天乎降戾，斯殞其夫。則穆伯早亡，鄧攸無嗣，啜其泣矣！何痛如之？永懷夫黨無親，因求裏尹為主，禮則然矣，人何非哉？且決曹所稱，亦何加止，蓋以喪也寧戚，禮則因情。姊憂去官，見稱於陳重；弟服去職，著美於譙元。斯則事之有由，言也何爽。得失相半，斯之謂歟？
風響清韻，錦明色絲，閱攢花之麗彩，當偃草之驚時。拂裦而起，翻光益滋，始暉暉之展也，俄習習以動之。且爛兮則舒，爰假不周之力；及斐然而異，誠同絕妙之詞。爾其黼黻宏開，浸淫遠度，蘊鳴梭之巧思，比擲地之麗賦。暉光亂起，如蕩漾之波翻；彩狀閑飄，若逶迤之霞布。觀夫引曳交映，彰施煥盈，當大塊之初發，遇回文之已成。奪雲彩，耀日晶，激飀飀而愈疾，動獵獵而增明。向水而搖，似掛帆之欲去；當軒而列，謂施障之將行。況複入座輕泠，橫空掣曳，當蜀郡之新濯，擬潘文而更麗。絪縕乍舉，時牽素手之中；煦嫗潛來，遠自青蘋之際。晚映花戶，暗臨洞房，簸煙暉之照灼，騰藻豔而飄揚。嫋輕吹，鑠流光，扇涵和而回觸，攄炳麗而前當。五色相宣，喻體物之詞彩；八風迭起，駭織文之鳥章。且蕭颯初戾，紅明正舒，照瑣窗而粲矣，煥雲幄以暉如。彩曜克宣，諒本因於翦飾；精華可玩，終亦藉其吹噓。是知修詞者莫貴其精微，制錦者莫尚其綺靡，善染翰之瑰麗，狀臨風之旖旎。懿哉文之義也，諒發明之在此。
美玉於斯兮，韞櫝未揚，其質，韞其光，寧處幽而遂久，將發蒙之可望。貞必俟時，奚甘其隱伏？寶實稀代，安得而蓋藏？勿謂愛之而不見，願使闇然而後彰。比事詎同乎剖蚌，契已可侔乎釣璜。其始也，不琢而成，效珍可喜，絢彩旁射，寒煙溢起。辭礦璞而山輝乍無，受緘縢而虹氣未已。同被褐之內朗，類守墨之中美。君方固扃鐍，彼孰得而沽諸？君儻力提攜，必同茲而出矣！
於是至寶將啟，良工肯來，目力深昧，心源獨裁。念孤貞之特達，聊徙倚以徘徊。將發蒙之是思，玉不得不發；苟開物以為務，櫝不得不開。既而真質騰精，孤光盈手，貞非受采，明不容垢。希成器而入用，因比德而見厚，荷拂拭於惟新，忘沈淪之永久。溫其朗潤，動有清輝，知照廡而識之者異，將抵鵲而用之者非。用如之何？規模之下，為環而循理不盡，制佩而流韻相借。在昔退藏於密，何敢稱珍？幸今顧盼生光，終希善價。乃知良玉之比也重，出櫝之義也深，雖寓言於彼，而察人在今。欲使出處有節，貞方其心。無毀櫝之嗟，誠非肆誌；起生芻之詠，寧懼陸沈？則有報匪瓊玖，器慚瑚璉，儻雕琢之見嘉，庶英華之獨善。
祭醫巫閭，非是五郊迎氣日，復無祀官。法司科營州刺史罪。不伏。
惟彼營州，實建司牧，既班禮樂，復典山川。遵夏後之前謨，佐皇朝而作乂。且醫閭作鎮，祀典攸該，或每歲以薦誠，或隨時而致享，克敷禺若，式備牲牷，國之大儀，允有常憲；眷言州將，奚紊舊章？涓吉日而非時，舍祀官而莫預，自貽伊戚，其可舍諸？始也非因大祭，苟為小祀，去黍稷之非馨，存乎明德；采蘋蘩而式薦，將以昭儉。未爽正途，難貽濫罰，片言將折，兩聽猶疑。期於無刑，請重推鞫。
甲負甕行，被乙蕩倒。甕破索陪，乙不伏。又景奴至棄水中，人告之。
惟甲與景；殊途異致，或行因負甕，頗類漢陰之賓，或家有役僮，不讓江陵之樹。既而甕被蕩倒，奴則雲殂，鑿坯無返於在甄，丹籍忽辭於白日。原其情理，覈以根由。責之以陪，未盡其意；棄之以水，何太不仁？但法貴從寬，事或通誤。必也康莊廣陌，甲負乙乘，矜其輕肥，故此行突，將徵其價，尚或未懲。如其狹路稠人，風昏日暮，邂逅而損，知欲何傷？若取全陪，恐乖設律。至如畜生之罵，猶慮其慚；犬馬之微，不棄其帷蓋。藏諸廣柳之內，托義彌深；葬以江魚之腹，在情焉取？既為人告，不可無辜，請施懲罰輕科，以符舍事誅意。
陳乙襲爵，佯狂以讓弟。甲嗣爵後方入仕。鄰人告甲非嫡子，不合襲。
封襲大典，存乎嫡嗣；公侯榮胄，貽厥後昆。陳乙以代先崇班，天賜重爵，嗣業相繼，家聲遠傳。不好榮身，克遵於謙讓；欲求封弟，乃致於佯狂。祖業斯廣，友於多稱，法雖有乖恒典，事則不爽人情。昔元成見承，非妨入仕；今陳甲為襲，難可寘刑。
