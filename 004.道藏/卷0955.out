

違西天之禁戒，犯中國之條章，不思流水之心，輒舉庖丁之刃。既集徒侶，須務極刑，各決三十，用示伽藍。
天開圓月，水淨方塘，月則桂華初滿，水則蘋風不揚，徘徊委照，瀲灩交光。素魄將臨，合浦之珠乍吐；清漣同映，玉壺之水始藏。契禪心之寂寂，發郢思之蒼蒼，何茲景之逾麗？信終夜之難忘。況乃萬里澄埃，三秋罷霧，始朣朧之啟夕，已奫淪之納素。前臨不測，姮娥下入於河宮；永望長空，明鏡上騰於天步。碎蟾影於龍鱗之浪，混瓊華於雪毛之路，天泉合而益空，毫芒鑒而必具。故夫秋以為節，氣以宵凝，紅蕖落而渚淨，白露降而波澄。泳之遊之，始方舟而取玩；今夕何夕，若乘槎而上升。豈獨發清管，滅華燈，思淒切於阮戶，光漾蕩於玉繩而已哉？觀乎麗天者月，習坎者水，水以柔而居月，月以輝而垂美。一鏡合而內外澄鮮，雙影分而上下相似，驚夜聲於鳧鵠，鋪皓彩於蘋芷。規沉泉底，豈魚目之能倫？勢出波中，乍洛妃之可擬。異乎纖纖樓上，的的雲端，未若麟不鬥於天宇，魚不驚於釣竿。舟蕩漾而煙空轉麗，風淅瀝而桂影生寒，佇以取鑒，適夫情性。寂以喻道，斯道也逾深；色以喻空，其空也逾淨。故體上善之為德，中含光而不競，既彰元教之樞，用播詩人之詠。
天地為大，不能獨生，山川通氣，然後化成。故雲者氣也，感時而先出；雨者施也，憑雲而後行。亦由將有邦家，神必生其賢智，獲其輔佐，化乃洽於文明。且觸石爰分，陵空可睹，雜峰巒而勢逸奇狀，掩山川而氣騰雄怒。變而可大，隨風散以飛揚；用而有成，從龍作為霖雨。因知雲之將出，合君臣之道；賢之將來，為帝王之輔。所以神致命於開周，嶽降神而生甫者已。天不我欺，雲出以時，濟旱災而有望，播膏澤而無私。則臣既在茲，君當以維，黃彩有豐年之驗，青光表舉賢之期。豈獨鬱鬱紛紛，合嘉氣以成慶；朝朝暮暮，向陽台而有思。其為體也且多，其為狀也難及，舒則杳冥而無際，卷則涓液而並入。況至帝鄉，而散城邑，隨藎狀以徐轉，對陣影而遙集。君無謂輕，虛而不真，君無謂悠，揚而不親。有以通天地而為化，有以合陰陽之至神，與道興滅，隨時屈申。為君重陰，覆萬人於炎暑；為君載雨，滌四海之埃塵。蔽虧窮巷，繞山扉以升降；回旋翠幄，拂仙家而綿邈。應賢為瑞，願浮色於洛川；改容非煙，冀騰光於昆嶽。
甲旅食於人，飲三爵行。見社中木鳩鬥，嚴駕而去。因告主人謀殺。又景朝朔望，所由供秩，酒不如法。
甲常寄食，同韓信之未遇；景朝朔望，拘孔光之暮年。王者優賢，仍存幾杖之禮；主人愛客，遂陳觴酌之儀。三爵初行，未應醉止，上樽有闕，罪即司存。既而鳩鬥社中，華佗於焉辭去；醴酒不設，穆生所以言歸。非養老之恩有虧，乃起訟之徵斯驗。害人無兆，本非謀殺之條；供秩乖儀，須遵闕養之律。罪歸酒正，請送士師。誣告主人，應科反坐。
有州申百姓，皆好操縵，都不識雅章。以不能易俗，請置判懸，供釋菜賓社之用，使人觀習。省以為非所宜言，不為聞，欲科罪。訴云：「州將鹵簿見著令文，且方古軒縣為降已，其置之何過？」
樂章修設，國風式備。延陵聘魯，竟辯興亡之徵；魏絳和戎，始受歌鍾之賜。幹舞有序，上下於是協和；金奏克諧，陰陽以之交泰。所以考性情之不忒，質鬼神之無疑。靖俗調人，比物適節。雖擊石拊石，萬物必諧於大雅；而不識不知，百姓尚迷於古奏。然而古今異制，沿襲匪常。皂藎朱軒，按國章而有著；奏籥振萬，徵古禮而斯易。學操縵於雅曲，乃大輅之椎輪。感頌漸音，行當易俗。何必引軒判之制，操賓祭之儀。非所言焉，象刑之典宜及。古之制也，鹵簿之例徒施。
甲以經多謬，乃自丹書碑使工鐫刻，立於太學門外。其親友摹寫者日千餘人。兩京尹以其聚眾，笞之。訴稱有故。
去聖久遠，微言將絕，人用其私，各安所見。闕文不及，大義已乖，非有獨見之明，誰解僻儒之患？甲總覈六藝，研精百氏，紕繆必考，朱紫斯分。既祖述於魯儒，升我堂矣！自光揚於漢策，職爾之由。竹簡之書，且或朽蠹；金碑之字，道茲鐫刻。魏文《典論》，起列鴻都；揚子《元經》，虛傳麟閣。觀者如堵，且聞紙貴。將萬古而不刊，於千兩而何有？京尹之罰，其或病諸。既無索於杜季，庶息威於甯越。
蘭之猗猗，窅窅其香，遁世無悶，抱道深藏。不以無人，而遂廢其芳，磅礴冰霜之際，虛徐蕭艾之場。揭之揚之，於古有光；不采而佩，於蘭無傷。豈膏黍之為用也，必焚必割？珠犀之畢通也，必剖必絕。雖佩玉而垂紳，亦吐甫而握發。
杲杲靈烏，萃於神都，耀彼殊彩，呈茲異軀。披拂四氣，翱翔九衢，恥祥鸞之止棘，慕儀鳳之棲梧。瑞表孝紀，名標秘圖，將有感而必集，豈獨殷周與有虞？觀其降自日域，戾於天府，音諧雅頌，動中規矩。頡頏其質，差池其羽，步芳草而三趾徐來，溯祥風而六翮微舞。珍奇莫測，觀者如堵，諒茲禽之禎祥，告我皇之福祜。於是羅者既獲，虞人是薦，貯以瑤筐，登於玉殿，凝睿想，迓神眄。孤飛砌上，似於雲際而遊，獨立君前，疑乎日中而見。聖情不極，念茲莫黑，彼應感而至，我有道而得。狎以馴擾，安其棲息。夜啼玉壘，聲雖入於舜聰；曙喚瑤階，心豈知夫帝力？不然者，曷足以昭我皇之元化，表吾君之恭默。是知國將昌則降而為祥，政或缺則歸彼扶桑，天道不昧，神心孔彰。豈有情在於斯烏？固靈應昭乎彼蒼。❥❥之旨既集吾君之福祉，與天地而終始，儻不翦其毛羽，願長飛乎帝裏。
問：卦分江使，圖演天文，文籍於是濫觴，書契以之抽緒。皇墳帝典，述紀言以聯鑣，五傳六經，紵禮樂而齊騖。斯並懸諸日月，煥乎文章。至如諸子相騰，小說奔競，有慚屑玉之化，無異雜鉛之寶。請用於火，恐招傅奕之譏；將扇其風，複爽芟夷之義。二塗交戰，一為解環。百兩之篇，孰關其善？七分之術，孰著其能？誰求天下之書？誰決塚中之籙？識二簡者何子？觀四轍者何人？京兆耆舊之篇，起於何代？陳留神仙之傳，創自何人？誰先孝子之圖？誰首逸人之記？倘無談於雕棘，將有薦於拔茅。
對：日月經天，星辰助其明耀；江河紀地，畎澮資其廣深。俱麗於乾綱，同歸於坤軸。況六經既出，百子並騖，萬卷五車，七略四部，組織仁義，琢磨道德。雖非全璧之珍，亦是連珠之寶。當有求書之官，遠探禹穴，近聞汲塚之文，具修蠹簡。或陰陽不謬，朱紫自分。仲任叢殘之議，並非通論；稚川翡翠之喻，實得大方。豈重以芟夷，加之翦截，敢申直筆，以塞異端。則有百兩之篇，張霸所善；七分之術，京房獨精。陳農訪天下之書，荀勖決塚中之策。識二簡者束晢，觀四轍者穆王。京兆耆舊之篇，創於光武；陳留神仙之傳，起自阮蒼。劉向修孝子之圖，梁鴻首逸人之記。謹對。
自古帝皇，莫不以登封告成為盛事。陛下封泰山，告太平，致群瑞，與三皇五帝比隆矣。數年不稔，餓殍相望，四夷交侵，兵甲歲駕。宜恭默思道，以禳災譴。更廣營宮室，勞役不休，天下莫不失望矣！
洛水中橋破，絕往來渡。縣令楊忠以為時屬嚴寒，未可修造，遂私雇船舫於津所渡人。百姓社威等連狀舉忠將為幹濟。廉使以忠懦弱，不舉職事，以邀名欲。科不伏。
圭廛勝壤，鼎邑名都。八達開衢，傍連鶴嶠；九重危堞，近枕龜津。鐵鎖長橋，衣冠不絕；金錢廣埒，車馬相望。楊忠擢以茂材，宰斯京縣。屬虹梁落構，翠瀲驚波，滯商賈於平川，阻騑驂於上路。將以日躔南陸，氣葉冬郊，當此沍寒，難於修葺。役徒未集，且葉愛人；船舫有私，何乖蒿事？杜威蘊德，載述風猷；廉使繩違，遽投霜翰。究其所以，蓋取義於隨時；觀其所由，亦何煩於褒貶。
庚補觀生，所學未就。其師同算生例，徵束脩。訴云：「蓋伎術不可為例。必其抑納，遣出幾何？」師曰：「算之伎術。」生終不伏。
仰乎天文，用察昭應，辨彼雲物，以知休祥，矜術數以分官，列保章而命職。庚以幽微可尚，精妙希探，躡梓慎之陳跡，采劉向之故書。補職觀生，扣鍾師業。銀河宛轉，瞻一水而初分；玉漏蕭條，齊七政而寧察。業則未就，師何有言？且束脩自行，誨無倦矣！六藝有數，算其異歟？言生合有束脩，稱算不同伎術，始和昭布，甲令明懸。請從多少之差，方定是非之理。生之不伏，愚亦謂然。
圓首方足，戴天履地，稟陰陽生殺之氣，有喜怒哀樂之心。舞所以節宣禮容，歌所以吟詠情性。故端木發問，豈盡師乙之節；薛談學謳，未窮秦青之技。才有用舍，命有通塞。滄浪水清，不行南楚；白石山爛，遂感東齊。窮者或歌，道固難廢。惟景所學，應有攸歸。微妙之音，雖聞是習；貞俗之禮，亦複懸殊。悼彼元宴之辰，宜暢清都之奏。紫芝仙客，揭雅曲於重元；丹洞羽人，吹真聲於倒景。聆彼肉好，奇殊骨間！既非慶雲韶夏之作，又匪白雪陽春之調。暌彼嘉會，乖茲正聲；人告非時，雅符通典。
虹在東方，小雪而藏，貫日之形莫睹，彌天之象難詳。居曖昧之中，光而不耀；入混茫之裏，闇然而彰。表天時而無失其候，順寒暑而不愆於陽。眇望遼敻，窮覽洲渚，邈不察其形容，何以知其處所？見飛梁之跨水，仿佛猶疑；望慶雲之在天，依稀延佇。豈不以晦明有日，隱見有期，寒節方來，斯則潛雖伏矣！清明如到，終當出而見之。乎渥彩，蓄以雄姿，類成文隱霧之日。同衣錦褧裳之時。眇眇天末，悠悠雲路，禦座之祥不逢，美人之號難遇。冥蒙向晦，徒欲想其爛然；杳靄藏輝，孰能知其去故？宛得啟閉之道，以明天地之心。憐彎環之掛空，猶隔層碧；思紆餘而飲井，當阻重陰。不測之狀難狀，無形之形罔尋。
若夫風雲尚慘，我則隱蔽而知藏；陽氣未騰，我則炫耀而不結。亦有霞散成綺，雲吐如繒，曷若拖軒之名，將順時而出沒；回館之勢，每應候而升陵，至哉終取貴於彩章，亦何慚於小畜？孕明於煙霧之際，誰辨輝光？混跡於沉埋之間，難呈紛鬱。事同嘉遯，道葉攸伏，虹兮虹兮！何當灑其霡霂。
何仲尼之仁智，雖敝蓋之不棄，憫畜犬之將死，恐肝腦以塗地。豈不以其守禦之功多，惻隱之情至。況歲年馴養，倏忽非命！生而效能，死不因病。分以身首，委其陷穽，我誠拙於人謀，彼何傷於物性？雖無衛生之智，且有天然之識，出其門吠非其主，知其愛搖尾求食。傳尺書而致遠，逐狡兔而盡力，信聰慧之兩兼，亦忠勇而何極。原夫萬物莫不以智遇禍，以材喪身，象以其齒，龜以其神，蟬得美蔭而忘己，魚貪芳餌而掛綸。由此言之，莊周達者，老氏至人，吾將師之，養素全真。
節彼南山，宛出人寰，天分翼軫，地界荊蠻。標奇峰於海上，置高嶺於雲間，千林蓊鬱，萬壑幽閑。蓄霧藏煙，信洪爐之造化；匪朝伊夕，即元猿之往還。爾其秉質元造，遊心遠峰，徹三聲於穀靜，藏萬影於山重。聯綿綠竹，牢落青松，其捷難紀，其居易容。不炫文章，輕霧中之隱豹；豈矜變化，賤雲裏之非熊。但恣乎任情之樂，寧知乎有智之凶？既而列卒籠山，張羅竟野，陣影開鶴，雲光亂馬。迫吳質之檻中，驚楚臣之箭下，既歎拙謀，還傷力寡。逾峰越嶂，宛辭岑寂之居，曆暑離寒，就喧卑之舍。於是屈猛從縶，宛安順遊，顧步蘭砌，因依蕙樓，標影之高下，挫人心之去留。載馳載驅，異追風之整轡。或驚或躍，同在水之銜鉤。日潛餘巧，空長孤愁。悲夫！自貽伊戚，信美非珍。雖徘徊於厚養，終惆悵以勞神。夜廡幽陰，憶南隴之吟月；花朝明媚，想喬林之弄春。未屬放麑之慜，且從飛雀之馴。已矣哉！樂鷃以鼓，載鼷以車，固不如深林之棲息，窮穀之虛徐。諒物性之同此，希達人之鑒諸。
草堂禪師佩曹溪心印，注《華嚴法界觀》疏《圓覺經》，又恐其理甚深，世俗未辨，著《原人論》。而學者猶苦其難入，蓋唯心之旨，非自悟者，不能信受也。後三百歲，白衣弟子李純甫又作《睡語》，題其端云：「如人初夢，一刹那頃，根身器界，異類眾生，一時頓現，種種各別，一念力頓成就具足無量境界。覺人呼覺，始知夢中元無我人眾生壽者諸相，亦無地水火風等物，畢竟虛空。唯依第六意識，以為根本。然則覺人所見山河大地，十二類生，並自身相，唯依第八業識。其理曉然，無可疑焉。有大覺者，開說真空。始故長夜，宛如大夢。等無有異，儒者道家。夢中說夢，未知是夢。複有既知是夢，戀著夢境，不知覺寤，佛為世人開說人天乘。複有既知是夢，厭惡夢境，不知睡眠，佛為是人開說聲聞、緣覺二乘。複有既知是夢，故無戀著，亦無厭惡，寤寐自如，佛為是人開說菩薩最上大乘。於大乘中，複有未知夢由妄念，而有境界，佛為是人說法相教。複有未知本無妄念，夢境亦空，佛為是人說破相教。複有未知夢中之人，即世覺者，佛為是人說顯性教。故知眾生，本來成佛。初發心時，即登正覺。示起於座，便入涅槃。原人一論，既覺者之一呼也。繹其首尾大略如此法，同寢者應如是觀。」
戊侍先生，視日早暮不請退。鄉大夫責之。詞云：「方及請益。」
書稱教胄，禮貴來學，問一之道式昭，在三之儀斯著。戊行敦素履，行列青衿，懼扞格之無誠，誡佻達以自制。滿籯不顧，方欲期於俯拾，重席擬登，何敢遽雲請退？然先生在位，侍坐有儀，自合發問以條，使師逸功倍。何得請益無節？致視日欠伸，雖涉進德之端，其若伏膺之道。鄉大夫之責，是謂知言；門弟子之禮，不應飾說。息焉有故，邊生且放懶眠，懲之勿深，甯越豈宜鞭撻？請舉坐觥之罰，式陳鼓篋之誡。
禍之將至，鬼神奪魄。豈有委身府幕，塵忝下寮，而擅犯威重，前後非一？中丞審萇，豈非知禮之人，豈非感恩之人？自拜揖馬塵，十有三載。杯酒歌詠，久蒙提攜，未省竟有差失。中丞因賜賞鑒，辟書府，及陪接萬里，星霜二年，正當策名之時，豈願固有幹觸？此蓋命之牽陷，一至於此，實非常情之所料也。豈非十二年間，東馳西走，肝腦塗地，竟無所成。鬢發班白，幸逢推薦。恩命垂至，自貽顛危。昏昏薄言，罔知攸處，豈非命矣？豈非命矣？
且初坐之時，每舉一盞酒，未嚐不三思其過，似覺體中有酒，亦哀請矜量。既對眾賓，複不敢苦訴。俄而迷亂乍合，若怪魅以憑心神，事且不知，死亦寧悟？哀哉微命，有此舛剝。中丞縱寬以萬死，萇亦無所施其面目。不即引決者，伏念累世單緒，一身早孤，中年未婚，晚乏兒息。封樹何日？先靈靡安，痛此纏迫，乞哀殘喘。今髡翦首發，自為毀責，期在粉骨，永知此過。中丞旋旆之日，願隨一卒，步走後塵，洗節希誠，以期他效。伏願少垂舊惠，戀戀故人，無任憂悸感切之至。謹投書閣下，荒辭無序，萬不申一，仍憑押衙口哀謝不宣。萇再拜。
有司選擇卒史，以文學掌故備員，有比百石。已上，誦多者先求之不得，訟如功令。
學古入官，選才署吏，以賢制爵，無替舊典。必加明試，抑有前聞。惟彼司存，綜乎推擇，課以經藝，節其通敏。或奉常以述職，乍春坊而視事。遂使晁錯通經，將智囊而見擢；東方答客，議雄辨以登難。然則服勤滿歲，人實勞心，才補卒史，報亦何輕？無儒雅之超升，執刀筆之叨據，訟如功令，誠謂有孚。
