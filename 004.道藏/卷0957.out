佩玉之設，所以導容止，節威儀。惟山元之在禦，配組織之標奇。山以表名，蓋取山崇之德；元而載色，且昭元默之宜。合殊姿於雅稱，俾服玩以無虧。懿其韞櫝稱珍，連城表質，爰制衝牙之用，以戒趨馳之失。匪取乎截肪，自資乎純漆。響既清越，理惟縝密，色溫合乎緇衣，韻鏘鳴乎玉律。動之在聽，隨矩步而聲繁；佩之在躬，寧風趨而影疾。群寮奉贄，庶官陪位，貴賤畢陳，高卑鹹萃。我則發清響，標奇器，飭彼雅容，遵乎深意。配元侯而禮盛，奉上公而儀備，豈比耎瑉彰庶士之殊，水蒼表大夫之異。況乃黝衡比色，緇組侔文，體元端而位辨，表黼袞而功分。或倚或垂，昭君臣之異；載揚載揖，殊進退之聞。宜發明乎盛德，永光錫乎洪勳。其質貞清，其光錯落，官推玉府之典，制自玉人之作。是用比德賢臣，表功王爵，始自韞石未彰，含暉尚晦，隱元山以參差，冠元雲而霮Ъ。哲匠莫顧，俊賢未佩，徒棄置於層巒，豈琢磨於明代。及乎偶拂拭，遇磨礱，服之容美，執之禮崇。自可寶同乎金錫，豈惟價重於王公。則知其律聿修，在禮斯柔，非夫賜象服，錫鳴璆，何以膺山元之瑞於諸侯者哉？
庚為鍾官，所鑄不充歲計。工部按其罪。訴稱「鉛錫未足」。
辨方制位，大明治國之典；立教富人，必先因地之利。設泉府，列鍾官，將欲布金刀之饒，盡銅山之積。庚以伎能從職，鎔鑄為勞，獸炭炎爐，非煙上出，鳧工動扇，驟吹傍飛，無名歸張氏之封，因寵入鄧通之室。自合預圖歲計，先備年支。不見請於文符，空有辭於鉛錫。撫《周書》而太息，有愧川流；披漢史而長懷，無聞嶽峙。仙台按罪，實為通規。主局致詞，憑何逃責？
大聖崇業，萬象潛通，據河洛之要，創造化之功。建以黃壤，亙以紫宮，右輔伊闕，左連轘嵩。銀台比而可擬，瀛壺方而詎同，掩扶桑於日域，包蓬萊於海濛，式均霜露之氣，以分天地之中。於是仰元穹之文，俯黃壤之理，下壓坤德，上羅乾緯。垂形象物，既不假於銀衡；司刻探元，何必邀於銅史？其細也難究，其妙也若此。斯豈光陰？而若易徙。
且夫聖不可測，道實兼致，天地與能，幽靈必契。囊括眾巧，網羅群藝，自然而來，疇能比計。今來古往，時移道替，滋歲月以成朽，覺風塵之漸異。人有代兮俗（疑）沒，地有形兮無制，零落空階，莓苔古砌。頹墉邐迤，但覺蕭條，高阜荒涼，寒城蕪翳，攀聖跡而難企，感吾徒而流涕。猗歟成周，係聖纂極，君少臣輔，流言更逼。自陝卜洛，其儀不忒，公敷其化，人盡其力。惠而不費，功成事息，欽聖德之微奧，豈賦者之能識？
天得一以清，地得一以寧，日月得一以明，聖人法之以化成。無私之謂，莫之與京，三者不忒，天下和平。天之道也，存乎至輕，潛運而三光是麗，不言而四時是行。夏以長，春以生，亭毒之德，以無私覆為名。地之義也，為利至廣，大流百川，細包草莽。因金風而物成熟，遇木德乃氣騰上。且無私載，坤德存乎《易》象。月之來，日之往，無幽不燭，有形斯仰。其照無私，實至明而稱朗。若天地不能存之以信，則生成之理息；日月不能存之以明，則終古之道爽。苟不失曆，羲和得其所掌。我天子今九有是禦，用無私以成心。每宵衣以達曙，奉此三道，守而勿去。大象是執，選賢為急。昭昭為大，與天地而相參；明明鑒下，齊日月而出入。天光發乎幽滯，仁聲振於潛蟄。儔陽之德，因時行而有階；起予者商，想茲道而無級。苟誌斯道，立之斯立。當軸者斯焉取斯，何憂乎地芥之難拾？
謝惠連遒文擅名，藻思騰聲，睹階墀之積雪，因體物以興情。曰是雪也。感沍寒之德，陶元化之精。元冬禦時，固淒其而以降；青春換律，奚浩然以居貞？豈不以其氣勁，其質清，處慘無昧，遇蒙而成。若就陽呈妍，已遇乎東風所解；且居陰寓質，望晞夫朝日之明。乃春宵尚寒，銀漢未沒，質瑩庭廡，光搖林樾，雜凝花於春露，亂素影於夜月。小山虛映，瑤峰盈尺而潛生；樛枝乍垂，梅花照樹而將發。詎比夫瓊蕊難求，夜光可照，且昧不貪之寶，未得卷舒之妙。或消或結，吾將任其行藏；是玩是瞻，彼何為乎衒耀？當其朔風駛，同雲劇，既散亂以飛空，或繽紛而下隙。於是出野而萬頃連縞，希山而千峰合璧，既見見以俱消，將飄零而委積。隨時之義，雖守潔而在今；潤物之功，固呈豐而自昔。既而陽氣長，陰氣滅，將散有以歸無，尚葆光而固節。
已矣哉！人道不能無否泰，天道豈可無寒熱？固可洞消息以從之，何必託興於殘雪。
我天子德廣虞夏，業傳高曾，展義之心攸克，觀風之禮必登。故台之用也斯建，台之名也是宏，然後度材比德，奢而不盈。興功俾役，儉而不陋，萬物是集，百工是湊。從繩罔愆，運斤以鬥，以山立，揭焉雲構。豈不謂鴻休葉讚，元德時雝，錯綜之典不革，經始之道克從。辟以九戶，聳以千重，接祥光於溫液，[1]納瑞氣於驪峰。觀乎大廈耽耽，飛簷穆穆，殊形詭制，群品異族。或霞駮而電開，或龍蟠而獸伏，浩飾彰盛，洞文潛蓄，既藻井以垂珠，亦丹墀而布玉。晴天返照，垂螮蝀於雕梁；霽色澄明，掛蟾光於重屋。混合元麗，巍峨特起，入窈窱兮不知所之，視瑰矞兮不知所以。及夫西成罷務，北陸將寒，霜封原隰，雲蔽峰巒。金輿斯御，彩仗初攢，寧侈心以攸往，必風俗之所觀。設教陳詩，事必彰於禮備；承天統物，政本在於人安。至如庭宴薰薰，衣冠察察，其樂將萬，其儀用八，奏金石兮匪疾匪徐，命鼓琴兮載擊載戛。既而若登仙境，若奪神功，度宏規兮其外，變多態乎其中。傍眺六合，遠視八風，吐元和而納純懿，詠仁洽而歌道豐。則魏之所造，漢之所崇，伊制作而靡及，豈古今而遽同？客有觀乎順動，審彼始終，因厥誠兮垂慶，宜永永兮無窮。
楚之人兮有舟利於涉者，節以楫師而競馳，因汨羅拯溺之事，為江漢載浮之嬉。以娛黎烝，以穆風俗，故歲習而無虧。爾其月維仲夏，節次端午，則大魁分曹，決勝河滸。飾畫舸以爭麗，建彩標而競取，聿來肇自於北津，所屆眇期於南浦。選孟賁、烏獲以用壯，酹川後、天吳以潛輔，重輕莫異於錙銖，先後不差於步武。外希得雋之稱，內約疇庸之伍，降簪裾以列筵，擁士庶兮如堵。
於是鷁首齊向，飄然羽輕，引長縆以觀整，羅小艇以持平。遠岸天闊，乘流鏡清，援枹者氣作於一鼓，理棹者伎癢於先鳴。聆大呼之始發，若縱柂而迅征，直衝諒駛於狂兕，忽往未殊於駭鯨。日正晝而懼眩，浪無風兮生。鳴鼙吹竽，上聒天衢，如伏波整旅，合水獸於江湖；建旗列卒，俯映泉室，若五利將軍，訪仙師於溟渤。攝靈奇以潛駭，恒遊泳而下逸，群聲合噪，群手齊力。慮敵之我先，莫遑舍於瞬息，乘輕若在於風馭，處疾互飛於首飭。舳艫惟正，審流鏑之向齊；楫棹翻然，亂驚鳧之揮翼。投勁竹以交擁，各庶幾於獨克，向背適中，勝負攸分。一喻馬之旋濘，一如龍之曳雲，始差池以接影，忽敻絕而殊群。曾不移晷，倏然戾止，去孤標於部黨，爭距躍而赴水，有麾竿以讚獲，或振彩以揚美。中程者雖多欲於上人，後時者猶未甘於勝已，懲既往之敗績，佇將來以雪恥。由是勵能激憤，赴漲而回。其逐進也，速飛電之經目；其引退也，緩孤鷮之應媒。彼狃淺以生怠，此方殷而有猜，仰興慕於三節，爰息徒而複來。論始作之功，雖掉鞅而偏擅；稽未事之效，乃發梁兮備該。然後弭舟楫，宴沙場，葉同黨之誠願，錫上官之寵光。徵固（疑）敵之財以頒賞，合如澠之酒以飛觴，勉居後人以成績，翻有初於不藏，水府澹以澄靜，人群欣而樂康。夫吞刀倚巧而幻人之伎，角抵稱妙而狡童之戲，豈比夫仙舟以濟川之器，競渡有救災之義。非百夫之眾，無以較其捷；非九江之廣，無以蕆其事。總夷夏之具搜，為壯觀之能類。
滅蔡用隱，無宇興言，伐莒獻俘，周公不享。馬先猶不用馬，人社寧容祭人？惟彼宋君，誌多剛很，惡有大而必陷，善無細而必違。遂取鄫生，以血祭社，愚管窺此，其傷實多！或人所告，深符至道。殺人者死，傷人者刑，先達所制，後進攸則。宜投正法，庶革來犯。
眇坤珍之潛思，察妙有之嘉生，伊靈邱之產王，得天地之純精。超眾寶而惟美，比君子而居貞，含溫潤之麗色，抱清越之奇聲。神光照廡，高價連城，瑜滅有私而不掩，珪美無心而自明。爾乃太元分儀，洪纖是質，瓊瑤琬炎之殊號，結綠懸黎之眾述。五色相宣，千名競出，振鶴羽以益鮮，聳雞冠而增煥，匪蒸栗之足侔，何純漆之能亂？乃堅以守正，妙以通微，洪爐不能易其色，厚地不能瘞其輝。乍騰虹於白氣，或見女以青衣，山林孕之而含鬱，川瀆育之而漣漪。昭靈神之景命，啟聖哲之昌期，無終設漿而獲偶，渭浦投釣而匡時。複有逍遙人俗，仿佛仙府，泛醴流膏，崇台結宇，飛華昆閬之岫，結影蓬瀛之浦。使人主齋戒，班倕歎揚，磨礱規矩，華睆文章。琢之為珪，下辨君臣之節；合之為璧，上連日月之光。既展禮於天地，亦分榮於殿堂，垂纓珮兮濟濟，登鑾輅兮鏘鏘，入管弦而流韻，備樽俎而含芳。然而運有屈伸，時兼否泰。當其潛影幽阻，抱璞荒外，碔砆紛糅，砂礫無汰。空泥涅而不緇，何風雲之難會？嗟夫！雖天下之至寶，必俟鑒而後知，苟非人而妄進，則按劍以興疑。故卞和為之瀝泣，鄒陽為之銜悲，夫物不可以衒賣，將韞櫝而藏之。
精瑞氤氳兮生獬廌之炳靈，誌耿介而不群，世情偽而允雜，動微明而鏡分。詩美乎思無邪，道貴乎解其紛，得道之實，為身之文。豈徒神明其形，將以幽讚人君，涇也濁渭，蕕兮在薰。辨之以履霜堅冰，無俾乎水深雪，則致明如日月，靈應如風雲。所不至者，固亦有聞。夫道無為，神無方，聖人之政，有以相合，靈物之質，不必鹹章。名用而行，跡舍而藏，與麟趾同符，騶虞齊光。肇允丕應，時唯我皇，谘爾輔弼，鹹懷忠良。感觸邪之義，成無妄之綱，五福儲峙，四靈彷徨。爾有足兮不行而至，爾有角兮其用也剛，人是知勸，實丁厥祥。孰與鳳鳥去飛，龍圖未揚，惜暌闊於明代，竟流連於素王。物亦生蠱，邪行紊德。雖明足辨類，凶族起於唐虞；智足周身，讒巧傾於孔墨。水火不可以同器，邪正不可以同國。懿茲神獸，間執讒慝，分兩造之疑，冠百祥之特。勇毅而能斷，智明而不惑，守法者仰之以司南，疾惡者投之於有北，固操斧而思用，因伐柯而取則。龍闕分官，烏台肅政，扶直指之角，象繩愆之性。聯繡衣以生風，借白簡而增勁，物莫不肅，時靡有競。所謂君子道長，邦家德政，苟違中人，斯同妄行。豈王臣匪躬之德，葉哲後授賢之命，眷彼法冠，恐其規鏡。則戴鶡聚鷸，足為服之盛，何必儀形神物，示人以敬。庶乎在位者，竭能而輔政。
於廓靈沼，其流湯湯，控清源於近甸，澄積溜於方塘。頃者天子時欲出池苑，贍農桑，納獻可之規諫，設成務之紀綱。乃斬杞柳，破堤防，將欲抑耳目之遊觀，資稼穡於乂康。一物失所，若已納隍，竭其澤則龜魚無鹹若之地，害於物則邦家無好生之方。豈以成功者不可以適變？識道者克在乎順常。乃天意怡豫，人謀允臧，不遠而複，載濬其隍。亦既具畚鍤，亦既瀦沼沚，將挹彼而注茲，乃引流而激水。總括趣絕，見鯨波之大來；委輸成深，覺鳧舟之漸起。且池之盈矣，亦雲自頻，修軌躅雖聞於仍舊，開汲引終期乎取新，鱗介將枯而複躍，草木鹹滋而更春。皇矣我後，有如其仁。懿乎哉！仰對一水，旁連九陌，流惡有類於汾澮，納汙頗同於川澤。煙收霧斂，混天色而波清；秋霽霜晴，浮月華而影白。載育菱芡，群浮羽翮。將飛有翼，時棲太乙之雲；欲濟無梁，幾滯璧池之客。且流謙者聞於善下，惡盈者誡於自滿，儻從事於水鑒，庶可形乎長短。
問：羲農之時，市井爰立；夏殷以往，泉貨無聞。太公立九府之法，夷吾通萬鍾之藏，輕重良由於出令，斂散實在於得時。自此以還，資幣數改。景王寶貨，單穆立母子之譏；文帝四銖，賈生深博換之歎。既而白金易賤，赤仄難行，小則米石至萬，大則一當五百。禁鑄彌重，奸錢益多。雖複棄市相尋，黥罪日報，苟非其術，為害更深。且示以厚利，隨以重辟，是誘良民，陷之坑阱。朕屬此流弊，情甚傷之，故罷均輸之官，省鹽鐵之利，複欲收銅於斷鑄，勸百姓於農桑，奪商賈之權，塞兼並之路。而象稱交易，書載懋遷，曆代相承，行之已久，一日變改，公私非便。且軍國所須，虛費猶廣，尺寸為用，分裂亦難。益國寧民，應有長策，明言爾誌，以沃朕心。
對：臣聞楚王明月之珠，寒而不可服；魏王照室之寶，饑而不可餌。然則養群黎之氣命，為萬姓之衣被，苟異農桑，義難豐渥。雖繼天象日之際，猶為血飲；但立地甄海而還，誰不粟食？質文空變，高深自徙，親藉躬桑，殊途共致。故得時名有道，世號無為，英聲鼓而未窮，茂實飛而詎已。方驗稱為寶者不勞氣白如虹，謂之天者不假圓而似蓋。且鑄金為貝，信有從來，漢改四銖，秦行半兩。用舍更互，廢輕就重之宜；損益不常，地馬天龍之異。複有豫章銅嶽，蜀道銅山，全歸佞幸之爐，頓入諸侯之冶。所以公私大半，偽實相蒙，奸佞用此而兼並，豪戚因茲而聚斂。洛京三廛之內，賈客雲屯；齊宮七市之間，商人霧塞。乃令東漢楚子，高閣浮空；西蜀彭家，連樓跨術。雷車電騎，多出工巧之家；列鼎撞鍾，無非貨殖之裏。賓徒藿肉，鮑書不足論；僮仆藜餘，張詩莫能序，三田為之廢業，五稼由此多荒。
伏惟陛下依乾度，立坤功，道則光格四天，德乃牢籠九地。五羊銜粟，時和之義先表；雙雀飛鳴，歲稔之徵已見。尚留情天下之命，置懷天下之本。欲絕彼工商，斷茲鹽鐵，乃還淳之要術，非進取之權道。何者？今東南雖款，西北未平，戎馬可馳，兵車驟轉。假複銅頭鐵額，本無敵於黃軒；繕甲行師，固有勞於蒼帝。誠宜立彼田畯，辟茲泉府，既篤墾草之功，還修上林之務。耕疆抗陸，織室開扉，采彼三條，藉茲千畝。時行範子擒吳之秘計，兼宏管相霸齊之遠略。隴西馬援，監舊鑄之司；淮陽汲黯，塞奸爐之巧。乃複罄杜冶之便宜，疏鄭陂之浩淼，羽林創其始，中郎嗣其末。王基進業，勞就沮漳；鄧艾申權，功成陳蔡。邱陵滅矣，禾粟之饒未虧；洛水竭焉，資貯之蓄寧滅。於是修天陣，縱天兵，既飲馬於南池，遂徵鶼於西海。然後收銅勿用，沉璧而歸，崇士女於耕桑，禁綺繡於商賈。則堯心舜行，並可陵勝，火職雲司，翻能度越者矣！謹對。
戶部符下諸州，令造帳籍。州司以百姓艱辛，人未歸複，請待兵散後造。省司不許云：「人為國本，賦在均平，戶若不知，軍何取給？」
國之彝倫，資於版籍，儻或廢闕，是長奸回。頃者寰海微波，編戶失業，榆暫別，蓬籜無歸。聖朝提象握符，再造區夏，矜百姓之流蕩，廢三年之典故。且量地出稅，據丁授田，法在畫一，事宜經久。永言州府，恤此疲人，曾無革弊之規，徒徇隨時之義。昔漢朝倉卒，猶或先收；今盛代升平，寧容後造？徂賦所係，不可憑虛；豪右主藏，須從摭實。欲施小惠，亂我大猷，人有憚於暫勞，國遂忘於固本。州司所見，頗昧通途，爰扣兩端，敢申獨見。
員外郎陳景，居官清謹。上親以宸筆題劍賜之。有龍泉字景揆，無功不敢當受，遂表奉讓。禦史彈故違敕。不伏。
陳景門接聚星，望高披霧，香含紫帳，舄下丹墀。待漏南軒，依玉壺而轉潔；書章北闕，映金波以自清。趨簡要之司，握蘭任重；出神仙之路，題柱恩深。電影分龍，星芒自轉，霜毫寫鳳，神筆俄飛。事頗葉於韓棱，寵方同於漢主，慚無功最，固有謙辭。奏草輸忠，初聞賜劍；吹毛入罪，忽見彈珠。然而鴻澤旁流，將崇懋賞；烏台典法，欲寘深文。郎官未越常規，禦史到（疑）同違敕。既無負犯，並宜告記。
許州人鄭傑，家有青牛。刺史張勤，從傑求市不與。及勤身死，傑將牛贈勤子。鄉人告取牛父為監臨。
張勤家承七葉，政舉六條。經日無戲，方馴白鹿；牽星可暴，欲好青牛。鄭傑滎水通門，襄城編戶，既仰留棠之德，旋聞化梓之求。言惜清廉，少從拒抗。雖林中鳳集，已見秦彭；而天上鶴來，忽徵王距。銅符此，玉樹斯存。始葉朱暉，慮玷解刀之化；終齊季劄，即追懸劍之誠。昔孔氏脫驂，猶見疑於弟子；今張勤受犢，何廢惑於鄉人？論情不是監臨，撫事適當投贈，輒為糾告，深懵古今。不犯刑書，理宜絕筆。
有司選擇卒史，以文學掌故備員，有比百石。已上，誦多者先求之不得，訟如功令。
學古入官，選才署吏，以賢制爵，無替舊典。必加明試，抑有前聞。惟彼司存，綜乎推擇，課以經藝，節其通敏。或奉常以述職，乍春坊而視事。遂使晁錯通經，將智囊而見擢；東方答客，議雄辨以登難。然則服勤滿歲，人實勞心，才補卒史，報亦何輕？無儒雅之超升，執刀筆之叨據，訟如功令，誠謂有孚。
禮部責太常不奏安代樂。訴云：「今之所奏雖曲名，不聞聲調相類。且簫難備，何用此為？」
禮因樂聲，既沿且襲，須有專達，司於太常。是知六律六呂之差，三成四成之奏，所以感和天地，降格神祇。煩手淫聲，必有所禁，輯人安代，奚乃之違？則《韶》《》其名，匪一夔而可辨；笙鏞以間，何細器之能諧？輒遊厥詞，過亦奚逭。
精氣為物，物必有依；遊魂為變，變亦有歸。蜩者精氣所聚，甲者遊魂以飛，功存造化，理暗幽微，察形如在，責實而非。觀乎離隱出穴，先號後喜，或附枯枝，或映深水，揮幽跧伏，臨危聳跱。致身勞苦，不獨附贅懸疣；動足艱難，何殊駢拇枝指？上懼於雀，下憂於蟻，情有感於仁人，事不可乎以己，效神仙屍解之術，得龍蛇變化之理。雖欲全生，且同半死，既坼既副，如動如止。一體區分，雙形酷似，高冠而立，旱目而視。莫躁其心，能靜諸己，飲露則躍，翻風忽起。再生之命蠢焉，不存之皮朽矣。睹遺跡於棄甲，想能鳴之在耳。空披腹心，徒伏泥滓，其內也既等混沌之無竅，其外也何患螳螂之利？觜，與繪事而均功，齊木偶之所擬。昔則如羹如沸，孰能聽之；今則不飲不食，何憂餒而？數往有分，塗窮有時，雖滅天理，尚存幽姿，已脫輕翼，猶帶懸緌。有象受服者解褐衣而去，又同適越者棄章甫於茲，既逍遙以脫屣，非蠆芥以僵屍。其靈托焉，蘧廬可以設喻；其質去矣，魍魎曷足措詞？文非變虎，殼等枯龜，莫懷爾詐，仍謂我欺。心通者不惑，性殊者猶疑，君徒見僵仆塊然而無用，曾不如脫身輕舉而莫追。
工有習藝求名，誌在不朽，乃言曰：「藝未達不可求以諸色，器未精徒勞措以其手，安得輕進，自貽伊鬼？」於是摩厲為先，動用為後，誠旨趣之可尚，實果決之不苟。所謂作事謀始，本立道生，繩墨盡索，斤斧畢呈。慮妍媸之稍違而或愆規矩，審鋒铓以求銳而必取專精，勤勤不怠，矻矻有營，欲盡心於鎪鏤，用度木於林衡。亦如舟楫良然，可思其濟涉；耒耜利始，得議其耦耕。於其發硎可視，以精為貴，不然何以能久，用之不既？驗樸斫之有辭，懼剞劂之猶未，爰究爰度，無或不良。揣八材之質，淬百煉之鋼，然後切磨效奇，成至寶之美，刳剡中度，用巨材之長。呈機巧以盡善，豈濫窳之是將。且斟酌不撓，矜名嚐巧。雕鐫非他，施功幾何，既通心而便手，因投刃以攢柯。向使因循為心，則器必殘缺；若苟且從事，則人亦詆訶，安得不分班倕之元妙，就玉石之琢磨。觀夫欲展而能，先利其器，以工立喻，則人不二。可為庶士之規，寧比匹夫之誌。故曰用藝者儆戒不遠，立身者得失由斯。若幸而濫進，則人必爾窺，是以君子不容易於所為。
得甲居重澤，介疾有喜，遂存乎辭。或告其妄幹他事，初不量力。甲云：「剛德閑邪，何往不利？」又景田獲三品，自稱有功，所統斷為強暴天物，且違時禁。景詣三司，訴持法不中。
麗澤作兌，馳騁為獵，大《易》克演，老氏攸誡。故違者匪宅是卜，終莫之陵；愚者動而離制，事不師古。甲也所處，得八卦之龜奧；景其律田，獲三品之獸物。隔疾生喜，式損於悔吝；自衒厥功，載象於士女。詳諸訟者，反而不思；稽以斷之，固未為失。初尋量力，義葉獲麟之傳；末觀強暴，罪掛吞鯨之網。苟用則得，《歸藏》之係象可尊；奄詣有司，溫柔之薄言斯在。況何往不利，違禁見嬰。宜寘妄幹之責，勿容不中之訴。則高尚其事，甲取類於緇衣；下人之孽，景乖慕於白賁。
揖讓而升，發彼以祈爾爵；正鵠苟失，必也反求諸身。甲主張三侯，是供五射。簋貳以薦，初陳強飲強食之辭；金奏既動，間以采蘩采蘋之節。屬九圍有截，五兵載櫜，宜習禮於澤宮，可觀德於相圃，下綱不及於地武，中掩以待於手弓。惟若寧侯，則抗而祝也；所以擇士，乃與之祭焉。稱非息宴，妄為柱史之糾；觀其守職，未失梓人之規。無咎可徵，甲免夫戾。
披大《易》而探頤，偉元言之杳冥，惟乾坤之交泰，獲品物之流形。惟卦也泰之義廣，惟卉也茅之性靈，其用也潔身而白，當春也應候而青。或茂江國，或生楚郊，三脊之異，是稱靈茅。刺其無禮，詩人引之於純束；責其不入，諸侯終貢於厥包。不然者，草則多矣，胡著之於係爻哉？故可比君子，喻物類。惟人也，能同其地，人易心則兩苦，茅分族則雙悴。苟連茹以相依，夫何往而不利？是則傳其潔，守其貞，榮落惟運，窮通曷情。道或屯蒙，滋雨露而育質；時逢振拔，與連類而共征。確乎莫移，以保貞吉。用之錫命，既著之夏典；將以縮酒，又薦於周室。異芝蘭之稟性，不同其香；等葵藿之有心，尚思向日。歲聿雲暮，霜風慘栗，願當蕪沒之時，不棄輕微之質。
猗彼菁茅，挺生不雜，縮醪醴以致潔，與清明而相合。荊人是職，將有體其精誠；王澤不流，遂無聞於賦納。故小白仗義，夾輔衰周，言念彤虧元矢，實征九伯五侯。惟苞茅之有闕，乃伊人之所羞，爾貢或愆於先職，王祭誠非於異求。有命是遵，雖雲我疆理；無思不服，孰曰風馬牛。於是戒徒無嘩，命眾以律，顧爾心之有二，諒我德之惟一。楚子承擯以請罪，夷吾將事而靡失。陳師鞠旅，見旌旆之翩翩；伏軾致辭，想德音之秩秩。且曰祭有百籩，縮酒為先，類生芻而比潔，同有藇以告虔。職貢斯已，爾則不共於命；馨香罔薦，我將謫見於天。豈可狃爾車徒，恃乃封守，慢上則君臣異等，黷兵則齊楚非偶。議乎品列，我則齒兄弟之二三；揆以疆場，我則吞蠻荊之八九。是以來求獻捷，豈敢定居。如憂連茹而亡，禍之大者；乃將任土作貢，禮可忽諸。於以止戈寰區，折衝醆斝，侔潔白於粢醍，肅君臣於上下。泰壇之禮，成彼菁菁者茅；問罪之師，罔倦悠悠於野。然後率職四方，用賓於王，信耀德於千祀，豈矜功以一匡？異魯隱觀魚以犯憲，笑晉文將狩以亂常，曷若返行葦之積德，遵方物之舊章。美哉無私之舉也，將曆代而彌光。
