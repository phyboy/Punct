待隱之園，神仙所都，世隔兩塵，維以逍遙雲爾；飲過三爵，不有博奕者乎？於是巍巍邃翁，黃扉钜儒，召曲阿之仲子，延相水之堯夫。枰設文楸之木，子出滇南之爐，值天清而地僻，命對壘以為娛。小子不敏，拜賜良圖，抽毫進牘，以博胡盧。夫其取法象於天地，分剛柔於陰陽，參駢羅於列宿，措經營於四方，衍圖書之定位，非巧曆之能詳。頗、牧生乎尊俎，良、平坐乎帷幄，轉盼變乎風雲，倏忽交乎電雹，乃局麵之一新，豈依傍而保角？若夫揮戈退日，指掌回天，寶鑒造形而炳發，鸞刀迎刃而割鮮，譬當路之不遐，何決機之複連踡。至如中外戒嚴，連烽繹騷，蜀道之難若破竹，秦關之卒如燎毛，韜神機於密授，見一著之孤高。別有龍戰收功，虎穴得子，倒載幹戈，勝心不起。享乾坤之清夷，悟盈虛之妙理，期大雅之明哲，誠國手之擅美。
嗟夫！智者創法，萬變無形，達人大觀，一順無情。稽古今之因革，等陵穀之紛更，通無方之妙用，均多歧之錯行。於是翁也首肯，尊俎無聲，相與推枰而一笑，目遂浮雲之遐征。
得習壤，常命農夙駕桑田，采茅為索。人訴遇雨，不充其役。
農為國本，本固邦寧；人生在勤，勤則不匱。爰以習壤，夙駕命農。匪雞則鳴，已驅人於裏巷；白駒未照，方執耒於疆場。克始克終，惟掇惟采。綿蕝豈禮儀之用？縮酒非祭祀之須。彼茅所資，桑田為事，時若見奪，不利於人。宵爾索，惟彼南畝，田畯之喜，意在東皋。將以息末取源，還淳反樸，致君於堯舜，貽厥於孫謀。農人性未適時，智非及遠，苟徒沮事，妄作薄言。豈遇雨而可憑？欲將雪而無禮。
建邦設都，天秩有禮；襲裘紹冶，人教攸先。甲以榮冠鼎宗，躬忝門子。對謝庭之蔭蔚，玉樹搖春；窺陳氏之英靈，珠光聚夜。纂乃舊服，誠宜象賢；故違正徒，而冒狂疾。伯夷去周，雖則有諸；酈生不狂，誰信其妄？若棲心讓美，宜從溫睦之規；如譎行沽名，須遵複禮之議。自然日蕃錫馬，晉彖明受寵之文；庭有懸鶉，詩人寢《伐檀》之刺。至公之道，其在茲乎？
有司選擇卒史，以文學掌故備員，有比百石。已上，誦多者先求之不得，訟如功令。
學古入官，選才署吏，以賢制爵，無替舊典。必加明試，抑有前聞。惟彼司存，綜乎推擇，課以經藝，節其通敏。或奉常以述職，乍春坊而視事。遂使晁錯通經，將智囊而見擢；東方答客，議雄辨以登難。然則服勤滿歲，人實勞心，才補卒史，報亦何輕？無儒雅之超升，執刀筆之叨據，訟如功令，誠謂有孚。
得甲為郡守，賜告養病，出界歸家。法司科奉制不敬之罪。訴云：「予告得歸，賜告亦合。」又乙父在喪，母立凶門。或告一家不合二門。訴云：「禮既虞而作主，今未有主，故以重當主。」
漢閣官儀，揚眉可見；魯門喪紀，拊膺何言？觸甲前由，竹符持手；稽乙今跡，桐杖摧心。專城無時，堊室雲入。而車尚動，落畫弩於尊前；杯棬猶存，飄繐帷於舍下。芝泥有制，則五馬歸來；柳翣無因，則九雛相失。周人已歿，合殷禮之前虞；漳濱未痊罷淮陽之獨臥。稱賜則元非奏請，出自宸衷；言主則今者始為，乃關喪後。病不堪理，河內無借寇之談；門或以施，淹中絕問喪之禮。哀欲從重，法貴從輕。既無不敬之刑，恕此訴雲之罪。三削槁劄，十捫蓬心，恨流落之多年，辱清通之此問。愚所不盡，謂愜事宜。
漢代之季，天下不得不三分，蓋有由矣。曹氏挾王室之威重，孫氏藉父兄之餘業，劉氏獨不階尺土，開國於亡命行旅之間，天讚一武侯，即鼎足之勢均也。
公諱亮，字孔明。身長八尺，嚐躬耕隴畝，好為《梁甫吟》。雖經綸之材，隱括未用；而寥廓之誌，舉措輒形。既先主扶世奠民，渴明智用謀之佐，致三顧見谘當代之畫。公於是輕重中夏，揣摩全吳，定王業於胸心，決神機於掌握。由是身為先主所起，計為先主所用，自北徂南，周爰執事，夷險平亂，靡所不之。卒使劉氏以岷、峨之地為己封，梁、益之人為己蓄，曹操不敢以兵強驟進，孫權不敢以境闊妄動，彼相之力焉。
屬先主創業未半，中道而歿，遺詔邦家之事，大錄於公。敕後主事公如事父，至於職為臣，行令如君，其名近嫌也。位為君，事臣如父，其形近猜也。不然，豈周公賦《鴟鴞》之詩，成王啟《金縢》之誥，此雖大小有異，托付不殊。竟能上不生疑心，下不興流言，苟非誠信結於人，格於神，移於物，則莫能至是。公複總戎仗律，無歲不征，將繼舊邦之業，用複先君之命。所以南擒孟獲而不殺，誌在綏戎狄矣；西拔祁山而不賀，誌在吞河洛矣。設木牛流馬，濟人之力已紓矣；制陣圖兵法，敵國之軍可玩矣。故得三關不封，二邦喪氣，大勳未集，行師而殞，戎夷野祠，庶巷祭，遺愛所使，豈求而得之？
噫！國之將亡，本必先顛。且以蜀之連山峻極，其險不為公死而平；沃土富饒，其利不為公死而薄；甲兵士卒，其眾不為公死而滅，府藏穀帛，其富不為公死而貧。及鄧艾揚聲於前，鍾會躡跡於後，滅蜀三十萬戶，如撓群羊，劉禪竟不免麵縛壘門，身為降虜，天事歟？人事歟？天事遠，吾不知之矣！以人事而論，使武侯常存，隱若一敵國，勝於本朝百萬之師。北向爭衡，司馬懿複惕息而不敢戰，足明中原非曹丕所有也。
舉其大略，真命世之雄，未可以身許小國之君，延霸王之佐。因曰才有所詣，不逮前賢。向令伊呂並世而生，殷周易地而處。則太甲不放桐宮，而四海鹹理；諸侯不誓孟津，而天下大定。但為天不假年，誌畫莫就，生居於後，功績在其下耳。然非先主之識武侯，或不能輔成於王業，使百代令君，用人必由此道。欲使社稷不振，賢智逃於藪澤，其可得邪？公死之日，遺令葬漢中定軍山。祭法曰：「法施於民，以死勤事，以勞定國，則祀之。」至今官書廟食，成不刊之典。一山之內，每有風行草動，狀帶威神。若歲大旱，邦人禱之，能為雲為雨。是謂存與歿人皆福利，生死古今一也。死而不朽，反貴於生。銘曰：
漢室大壞，埽地無依。人心各動，天命未歸。角力爭負，有翼者飛。突兀臥龍，吟嘯待時。一論世事，超拜軍師。魚水相得，生死以之。仗順收兵，行權略地。氣蓋全吳，胸吞大魏。國政成三，人臣莫二。乃建社稷，興王之器。既得武侯，臲卼魏都。敵國未滅，謀臣已殂。大本去矣！不降得乎？荒墳四頹，拱木皆枯。尚餘精爽，能禁樵蘇。人生異代，仰止山隅。
侯少習武弁，雄猛豁達，為時豪傑。習兵法，征南越，大擊鬼虜。❥於唐季功業甚著。避祿辭榮，退居西山四十裏，號曰「陳岩峭峰」，歲時往還。挈鞍秣馬，憩於驛之東偏。乃留弓劍，一夕而斃。始疑侯殆豪傑之士，功成不偶，避世桃林，若介推范蠡之為者歟！
令月望日，西市商人街內燒灰曝布。署令梅登以其犯禁，決三十致死。家人訴濫刑。
赤帝司節，朱明肇位，月當既望，時屬正陽。理通幽化之急，須長明生之氣。商人徇利，小子鬻賈。同長房之居產，不得神仙；類弦高之聚財，寧宜犒士。遂焚灰上路，曝布長衢。既觸陰科，且亂陽禁，躔次有累於幹紀，草木不滋於殖豐。梅登所守，薄有笞刑，精氣為物，頹齡俄謝。論辜不知於內外，定罪須憑於繩墨。家人雖訴，須審而行。
求百行之規矩，考三才於典墳，歎撝謙之上德，出雅誥之明文。天得之而配地，臣得之而輔君，昭明茂緒，啟迪洪勳，匪招益而日益，不求聞而自聞。謙之伊何，慎爾攸止；益之伊何，介爾繁祉。謙持益兮，為輔為車；益賴謙兮，成綱成紀。在寵思辱，居終慮始，昧之者所謂憸人，行之者是稱君子。其在炎漢，英髦盛集，京房辭榮，疏廣撝挹。掛衣冠以長往，辭闕廷而不入，棄人間而遠遊，顧君恩而尚及，斯謙德之尤著，軼群賢而獨立。降及南山綺季，穀口子真，逃居避竄，遠害全身。既逍遙以齊物，獨放曠以懷仁，斯受益之為用，在有聞而足珍，固知將欲求益，莫如好謙。覽孫宏之為箴，滿而恐撲；觀周廟之作誡，其難更添。若露才而揚己，寧韜光而自潛。勿謂天蓋高，其道正直；勿謂神無形，恒處幽默。既惡盈而惡滿，斯好謙而好德，同形影之相隨，在毫厘而靡忒。既警既戒，念茲在茲，慮日月之逝矣，當寤寐而求之。凡曰儒行，如何勿思，籲嗟謙兮，惟道之性。能執一以無舍，在神明而輔正。惟觀鉛素，希《易》象之一謙；仰望銓衡，歌周官之八柄。
受祿必資善戒，飭躬且務勤王，反是不思，罪亦難逭。彼丁何者？忝曰吏人，苟徇私親，以減公用。式彰不令，曾是養求。重斂聚財，可謂同於碩鼠；食貨棄命，曾不思於《伐檀》。若情在恤貧，誌懷賙急，奉其祿秩則可，給於公廨而何？雖曰「眾賓」，終為多僻，郡司所糾，允執厥中。
至哉塤之自然，以雅不僭，居中不偏，故質厚之德，聖人貴焉。於是挫煩淫，戒浮薄，徵甄人之事，業暴公之作。在鈞成性，其由橐籥，隨時自得於規矩，任素靡勞於丹雘。乃知瓦合，成亦天縱，既敷有以通無，遂因無以有用。廣才連寸，長匪盈把，虛中而厚外，圓上而銳下。器是自周，聲無旁假，為形也則小，取類也則大。感和平之氣，積滿於中；見理化之音，激揚於外。邇而不逼，遠而不背。觀其正五聲，調六律，剛柔必中，清濁靡失。將金石以同功，豈笙竽而取匹？及夫和樂既翕，燕婉相親，命蒙瞍，鳩樂人。應仲氏之篪，自諧琴瑟；雜伊耆之鼓，無相奪倫。
嗟乎！濮上更奏，桑間迭起，大希之音，見遺裏耳。則知行於時，入於俗，曾不知折楊之曲。物不貴，人不知，豈大雅守道之無為？夫其高則不偶，絕則不和。是以桓子怠朝，而文侯恐臥，豈虛然也。為政者建宗，立樂者存旨，化人成俗，何莫由此。知音必有孚以盈之，是以不徒忘味而已。
南鄰退食兮北裏朝回，門列長戟兮庭張吹台，珠簾半卷兮錦筵四開，蛾眉戾止兮寶笛爰來。狎主人與愛客，侑珍羞及玉杯，方見稱於嘉賓，因得搜其所徵。厥草創自羌首，更尚本乎所營，伐竹之貞，寫龍之吟，宰匠於是董制，伶倫於是審聽。狀以材力，質來正直，是揮刀斧，乃約繩墨。斷絕肌膚，刳穿胸臆，周繞運同，長短合得，器雖蹈乎舛庸，性故傷於剸刻。故知懷寶者見毀，抱明者自煎，向無適於所任，始孰多於是焉。❥❥何止將就其美，苟成乎名，奚惜違理。幸承薦揚，得奉恩光，濡君口手之澤，冒君懷袖之芳。不濫吹噓，端含雅正，堅外守節，虛中俟命。有若違親事主，適道厘政，樹以風聲，達乎天聽。美其窮不易規，管能有截，柔指斜據，丹唇上列。引氣內填，流音外泄更微迭盛，將聯複絕。及乎和暢平施，百誌熙熙，拂怨爰作，萬夫矍矍。協宮商以節宣，隨應變以牢絡，俾簫不獨舞鳳，瑟不獨躍鱗，嘯無以振木，歌無以驚塵。諒飛動之鹹運，豈金石之足倫？願罄能兮宅君之掌握，願度曲兮布君之禮樂，儻不遺於賓筵，顧何辭於樸斫。
山有梧兮猗猗，乍雲鬱而風披，豈雅琴之獨得，諒箜篌之可為。操斧者取則不遠，度木者形之又奇，篌以姓而得，箜以坎而知，考宮商於制氏，窮巧妙於般倕。虛受其心，北牖之清風合韻；曲全其勢，南樓之華月半虧。雕鏤雜錯，絲組懸垂。倚銀屏而燭爛，拂綺裦而彰施，矧陰陽之應節，蓋風俗之能移。況乎度曲無方，安位必中，呼韓美其寵錫，師曠加其撫弄。調而合雅，聲則殊眾，鄙羌笛之吟龍，輕秦樓之吹鳳。
既而越豔秦娥，南鄰北裏，玉戶卷兮真珠箔，清揚婉兮瓠犀齒。青樓何處？倚城向日九烏雛；綺帳初開，彩綬銜花雙鳳子。斥瑤琴而不禦，彈箜篌以為美。縆朱弦，揮玉指，邀鄭舞以徐進，雜吳娃而競起。靡靡乎蕩心，洋洋乎盈耳。窮斯樂隻，我有酒兮嘯也歌；歎彼狂且，公莫度兮宛其死。苟哀樂之能變，可謂感人情之不已。且禮則常履，樂焉可闕？禮處身而不至，樂因心而乃發。惟宏雅兮鏗鏘，守之不變，豈桑間與濮上，而能亂越？恨牙琴之不知，奚由瑟之自伐。
庚為鍾官，所鑄不充歲計。工部按其罪。訴稱「鉛錫未足」。
辨方制位，大明治國之典；立教富人，必先因地之利。設泉府，列鍾官，將欲布金刀之饒，盡銅山之積。庚以伎能從職，鎔鑄為勞，獸炭炎爐，非煙上出，鳧工動扇，驟吹傍飛，無名歸張氏之封，因寵入鄧通之室。自合預圖歲計，先備年支。不見請於文符，空有辭於鉛錫。撫《周書》而太息，有愧川流；披漢史而長懷，無聞嶽峙。仙台按罪，實為通規。主局致詞，憑何逃責？
粵若雲橫於鬥，月離於畢，石燕初化，泥牛未失。重陰潤礎，看澍雨而交飛；行潦浸階，見浮漚之亂出。爾其合散無常，漂蕩自然，形色虛潔，表裏澄鮮。似珠胎之出漢，若星象之浮川，拂還風而獨轉，偶倒景而雙圓。夫其仁也，不輕蛙黽之穴；夫其勇也，不怯蛟龍之泉。觸奔槎而遽碎，近浮藻而還連。
觀夫繞砌潢汙，回塘綠水，長簷連屬，通溝表裏，排亂滴而攢生，逼潀流而細起。乘川則逝，遇坎則止，雖有近於泥沙，信無累於囂滓。既生既滅，如幻如夢，體象明媚，上下衝融，徘徊未息，展轉何窮，識盈虛之不定，知造化之皆空。則知生也若浮，榮兮如寄，秉陰守不競之德，就下保撝謙之義。清虛自若，有高尚之風；隱顯無恒，有行藏之智。則有縉紳公子，思浮思沉，乘時趨勢，佩玉鏘金，見浮漚之形象，息狙詐之機心。況乎失路書生，懷憤胸臆，規術恬靜，節行孤直。覺萬化之俄頃，知千齡之瞬息，能不操紙殫毫，敘浮漚之德。
義重所守，雲輕不居，苟崇高而非據，等飄薄之無餘。比赫赫之榮，不因於道德；似悠悠之質，且寄於空虛。推在天之所自，諒於我其焉如。昔宣父以飲水為娛，枕肱方息，原憲在左，顏生侍側，感落落以抱影，見英英之改色。明徵瞰室之誡，窮彼吉凶；遙憐出岫之容，齊乎失得。且曰得之不處，生也若浮。放於利而安仰，止於天而不留，將以輕列爵，動諸侯。雖南國佳人，漫學如蟬之鬢；西園危檻，空齊似蜃之樓。察彼載浮，異茲長守，高冠始加而已失，雅歌式遵而非久。象往來之車蓋，圓影難追；映躞蹀之馬蹄，嘉名何有？誠以善惡不昧，卷舒有時，由得之而濫矣，果飄然兮已而。暴則不居，異鬱鬱紛紛之狀；求而非道，同朝朝暮暮之姿。然則觸石而起者如苟得之易，從風而滅者非能散之義。顧炎炎之色，鼎食皆虛；仰片片之多，煙空如寄。倏忽時變，悠揚日曛，垂一言於百代，揖萬國之孤雲。月榭風台，空複散其蕭索；藻扃黼帳，皆不駐於氤氳。可以定聖哲之窮達，審是非於得不。山川之氣俄失，高明之象速朽，至乎哉如雲之喻，傳於二三子之口。
惟茲風之興寂，獨元妙而無形，托萬物以成象，隨八卦而立名，大則宇宙普洽，小則纖毫必經。翕翕習習，清清泠泠，排春樹而如動，帶秋蓬而似輕。所以炎清順夏，勁厲隨冬，入金縢而彰聖道，通蘭台而表雌雄。飄玉蕊於濃草，零圭葉於衰桐，候吳範於帷內，禦列子於空中。爾乃下振方輿，上飛圓蓋，懷壯士之適秦，悅高皇之還沛，乍靃靡於眾卉，時颼飀於叢籟。若乃乘陵高迥，出入幽微，搖寶釵於雲髻，動環珮於羅衣。飄遊絲於陰映，舞輕雪以零飛，銅鳥迎而回翼，胡馬聽而思歸。乍來複往，有聲無象，驚塵則白日晝昏，卷霧則珠星夜朗。蕭瑟長鬆之下。嘹唳高樓之上，送夕鼓而傳音，振晨鍾而成響，出幽巷而搖拂，擊草堂而清敞。浸淫遷延，散漫聯綿，送清聲於琴上，落細粉於窗前。乍卷通天之霧，時飄覆水之煙，勃起則大木斯拔，暫息則洪波肅然。或動或靜，時來失，聆之兮有聞，察之兮無質。形乃虛無，體兼散逸，雖含毫而搦管，豈神仙之能述？
柔條之杪兮低垂，和風之起兮舒遲，極柔而動搖斯易，至和而音響則遺。習習兮便人，順以巽也；嫋嫋兮不紊，默而識之。風自南而薰，條可結如線，氣引容裔，色搖蔥蒨，穆若無聞，蠢然可見。中林靜拂，寧喧許子之瓢；圓葉孤翻，似動班姬之扇。霽景相煦，芳塵共飛，條冉冉以順動，風徐徐而表微。蕩弱質以婀娜，視之若有；播清飆之溥暢，聽之則希。觀其穀興隧出，匪徐匪疾，彼條暢而無聲，信木訥而可匹。此焉表瑞，既偶聖於萬年；於以應期，恒不違於五日。荏苒虛徐，條風相於，將墜而複舉，若卷而還舒。契彼無言，靜入桃蹊之上；示諸有德，潛來草偃之餘。細影中糅，浮光外透，示諸扇其微和，豈將摧其獨秀，諧清淨之理，助發生之候。
風如以諷，俾聖教以無私；條若以調，配樂和而不奏。飄以長逝，翛然遂多，煦大塊而爰發，泛柔木而惟和，仿佛兮還同轉蕙，寂寥兮無撓靜柯。道合知微，時方太古，嫋其長而輕颺，含其和而不吐。暗起軍營之柳，取象於銜枚；潛飄清廟之鬆，同和於土鼓。彼化鵬摶於九萬，此至人禦於十五。與夫不鳴之道兮，曾何足數。
初生微月，若無若有，出城中兮才廣於眉，入堂上兮不盈於手。若乃金壺稍滴，銀漢將流，暗鵲驚夜，寒蛩送秋。天清暈滅，露白光浮，臨皓壁而添粉，映珠簾而半鉤。纖光潤海，重明表壑，的的飛上，娟娟未落，銜破鏡而飛斜，抱彎弓而勢卻。蓂稀葉少，桂短花新，無篋笥之團扇，有虛空之半輪。悵徘徊以將失，情鬱結而莫伸，命後車之文雅，恭進牘於詞人。
千里著明者唯月，百尺崇高者曰樓，月照耀而莫大，樓宏敞而寡儔。光含雪淨，勢寫雲浮，生滄海而皎皎，度飛宇而悠悠，皓天地而彌廣，沉氛埃而已收。於是隱映澄寂，特起峻峭，月上樓高，樓明月耀，黃鶴驚而欲翥，素娥集而匪召。垂輪簾外，疑鉤勢之重懸；透影窗中，若鏡光之開照。其望也可以相思，其登也可以遠眺。及夫高秋廓落，寒夜肅清，四空迥而晃朗，九層屹而崢嶸。列歡宴，會友生，去洞房兮即重屋，滅華燈而臨前楹。玉檻連彩，粉壁迷明，動鮑照之詩興，銷王粲之憂情。則有離居獨處，愁思未歇，持鳳管而坐樓，矜蛾眉而對月。徘徊宵際，悵怏明發，步蓂葉而盈盈，顧桂華而忽忽。
甯成抵罪得脫，乃作刻出關（《漢書》作解脫詐刻傳出關）。未知科何罪。
甯成刻薄為吏，威酷成章，吞舟之魚，翻聞不漏；觸隅之鳥，遽見無逃。不能戮辱自明，羈遲取效，而乃背叛西土，蓄積南山。刻傳既曰詐欺，逾關豈為誣罔？請寘周侯之罰，仍從漢相之科。
惟上天降厥瑞，瑞著於川；惟君人臨厥聖，聖通於天。由盛德之應矣，化清洛之溫然。當短至之時，景為凜烈；及暄變之際，應在淪漣。散彼皇明，受茲靈貺，奚獨稟於和氣，乃潛感於深浪，遂使清冰不戒於洲渚之曲，白露罷凝於蒹葭之上。狎而玩，信溫溫以異流；迫而觀，亦滔滔以難量。爾其發自山穀，會於河濱。其外也皎兮如鏡，其中也煦然如春。夏蟲不疑，失輕冰於曲渚；秋鴻欲去，戀微暖於通津。豈止元覽不昧，呈祥有因。測彼淺深，窮茲浩渺，方將表瑞氣於澄潔，豈獨激巨浪於昏曉。揭厲之輩，謂祁寒初失於波中；遊泳之徒，疑薰風遠至於天表。
若夫德至則應，天且不言，就其深則酌之不竭，變其性乃即之也溫，狀真宰為爐於其底，意鄒子吹律於其源。若彼火井之熒煌，湯泉之滃鬱，徒及時於四氣，寧善利於萬物。德之感其感良多，水之瑞其瑞惟何？方將吹籟之共凜，忽猶鼓橐之相和。霽日初懸，似陽燧之藏深瀨；紅霞不散，若陰火之在空波。方今地不藏寶，天惟瑞聖，茲水也有時而溫，由一人之德盛。
禹別山河，周開井邑。諸侯建國，錫土之義載光；大夫稱家，食采之文攸著。甲因門緒，得賦圭田，傳冀缺之封，襲耏班之賞。外繇取給，私室是殷，雖居五等之尊，猶均什一之稅。縣司情深奉法，誌在優人，庶貢賦之取均，冀上下之攸利。權豪罔避，貧弱是優。所俾無得其人，今訴誠難為理。
