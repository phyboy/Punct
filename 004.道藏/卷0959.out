問：朕聞處域中之大，據天下之圖，莫不設虡以思賢，解琴而願化。雖君唱臣和，而明鮮晦多。所任者或非其人，所行者儻乖其道，歸於浸弊，罔弗由茲。朕寅畏上元，負荷先構，靜言為國，有若涉川。風俗未淳，政教猶鬱，黎元寡遂，鸞鳳不臻，當寧永懷，良深愧歎。子大夫講聖人之高誼，明王事之大綱，蓄憤謀忠，曆年載矣。何施而反本於古？何用而救末於今？何術而人物阜安？何德而神靈滋液？爾其無隱無忽，悉之究之。通其條貫，朕當親覽。
臣對：聖人法天而理，察道而行。心膂俊賢，子惠黎獻，吏恭爾位，人樂其業，朝無秕政，俗詠康哉。《書》曰：「惟天聰明，惟聖時憲，惟臣欽若，惟人從乂。」此其謂也，雖根英異轍，火木殊途，革去故而鼎就新，變《鹹池》而歌《大夏》。然而無易茲典，其故何哉？蓋以因天人之和，順陰陽之教，不可替也。皇上道高西聖，德邁南薰，黃龍薦圖，翠鳳為寶。至於膺正曆，享靈符，朗七曜於銅儀，安萬人於寶曆。延祥降福，陟酌（疑）登封。八表黎元，歌皇風而周地絡；四夷酋長，頌元化而建天樞。此皆以刻於玉版，載於金匱，為帝者之祖宗，與乾元而終始。至於坐衢室，端冕旒，寂然不動，感而遂通。赫赫明明之美，無聲無臭之化，固以榮鏡宇宙，發暢神人。振古已來，未有如斯之盛矣！猶複寅畏上帝，憂念下人，思返樸於鶉居，佇遷訛於鴻古。夕惕勤止，良以深焉。授降綸言，俯詢輿議，此陛下衝謙之道也。愚臣何足以知之？然而忝跡明時，敢忘披露。
臣聞帝皇之道，藉英彥以張風；邦國之圖，資謨明以垂化。故能庶徵有序，美政無虧。當今制禮作樂，懸章布憲，可謂文物大備，刑政中和。而紫宸宏卷舒之風，黔首罕阜安之業者，良以官僚虛曠，寧宰荒寧，不能宣裕皇明，洗蒸徒之耳目；發揮神化，變澆薄於閭閻。夫遷物化人，著誠去偽，豈惟君上之道？實亦官聯之職。故文翁好儒，蜀學比於齊魯；毛玠崇質，魏士素其裘裳。是知易俗移風，使天下回心而向道者，非俗吏之所能為也。故董子云：「黎人未濟，皆長吏不明，使至於此也。」賈誼云：「下之有過，吏之罪也。」夫聞伯夷之風者，貪夫以廉；見柳下之跡者，鄙人能泰。故教人莫如垂範，垂範必仰良材，阜俗莫若興農，興農必由循吏。且擇賢而處，其獘猶濫；負乘為政，何以克堪？今若選英俊而實百僚，自朝廷而及州縣，咸令法易簡之道，順刑德之教。賞以春夏，慎其濫矣！罰以秋冬，敬其刑矣！夫賞刑中則庶人安，庶人安則財用足，財用足則百誌成，百誌成則天人和，天人和則神靈滋液矣！然後垂訓而理，勤法而行。宣九式以均財，修六禮以節性，明七教以興德，齊八政以興邦。道格元亨，風還太古，時雍之和可致，濟俗之義可宏，唐虞之美可逾，文景之聲可越。謹對。
乙農家子棄業從戎，縣令捕而科之。詞云：「徵稅繁重，餒在其中。苟圖庇身，非棄本也。」
三農飭力，九穀是資，田祖報以斯箱，蒸民由其粒食。乙輟耕壟上，擐甲戎行，棄帶經肆力之勤，務投筆徇身之計。遂使經行靡望，委台笠於中田；尺籍移名，閉蓬門於故裏。父耕子播，亦足庇身；君義臣行，如何棄本？而乃昧洪範之先食，決逐嫖姚；黜素王之去兵，輕逃力穡。徒托詞於凍餒，終難逭於刑憲。且縣尹之職，鄉戶是司，觀惠化於字人，定否臧於繈負。必也稅符大桀，詠減易堯，坐琴堂以素餐，帶墨綬而屍祿。自宜褫服，寧止免冠，待窮兩造之詞，聊舉一隅之說。
臣伏見兵戈以來，紊亂法度。小有權位，即為僭奢，殫物竭財，務資嗜欲。故俗無廉恥，政有侵漁。自陛下蕩穢滌瑕，躬儉節用，漸清遠邇，靡然從風。夫以京邑翼翼，四方取則，故曰「城中好高髻，四方高一尺；城中好廣眉，四方且半額。」伏願陛下日慎一日，使美化行乎萬邦。夫先近以及遠，自家而及國，文王所以造周也。
臣竊以所造燈樹，匠人計料，用錢四萬貫，道路運致，又約一萬貫。百姓辛苦，將辦實難。況揚州到上都三千餘裏，州縣所過，人皆見之。未審此物，欲將何用？若聖意別有所在，即非愚臣合知，或有因時施設，使夷夏共觀。愚臣竊謂有力者愛而效之，侈心又萌，何可複制？非抑奢從儉敦本塞末之道也。昔漢文罷露台之役，晉武焚夏翟之裘，豈徒惜一女之功，愛十家之產？焚而罷之，蓋欲慎所好，而使天下如所焚（疑）矣。書之青史，千載美談。今陛下向明之理，美事多矣！當更昭儉德，以示四方。不軌不物，明主所慎。臣叨居重位，師長百寮，心有所疑，敢不聞奏。伏惟聖鑒裁擇。臣某無任。
在眾藝兮所尚，伊摴蒱兮自久，招邯鄲少年，命諸葛新友，分曹列席，促樽舉酒。猶賢博弈，將取適於解頤；乃貴先鳴，故決爭於遊手。終日莫閑，連宵戰酣。不拔其旗，且背城而借一；並兼是視，豈分土之惟三？瞋目賈勇，危冠競貪，鑒座中之奔北，為席上之司南。然用之斯行，舍之斯去，老氏以訓人立範，莊生以亡羊是舉。佐歡有則，任物有敘，既無我以推移，每隨之以處所。別有膏粱之子，縉紳之客，時為此物，以代支策。初一擬而純盧，忽連呼而成白，相顧則笑，泯然無隙。請傾耳而側目，看後來之一擲。
昔者天地氤氳，洪氣始分，穴居野處，獸聚鳥群。逮乎聖人，演卦垂丈。上棟下宇，信宮室之取則；紫微黃屋，表岩廊之在君。爰制廣廈，克崇景勳，崛起黃道，孤橫翠氛。巋危穹崇，若巨鼇負山出大壑；巍峨岌嶪，似神龍飛漢矗長雲。原其本也，蕆事作圖。成終慮始，命班倕，召王爾，鏟崱嶷，平邐迤，斬豫章之楩楠，伐雲夢之杞梓，關山百轉，水陸萬里。江妃析藏，捧明月而時來；泉客辭波，薦夜光而至止。於是規模具，工徒庀，經之營之，載考載擬。版築既畢，剞劂將已。邈矣層構，仡然獨起，觀其萬栱交撐，千櫨叢倚。連甍軒昂以鳳翥，飛龍天矯而虹指，鱗次翼張，岑立嶽峙，綺疏齊列，洞戶相似，翕電烻，煥爛倚{山桅}。山楶藻棁，蟠蛟螭於上楹；方井圓泉，姹芙蓉於倒水。壯而且麗，豐不逾軌，輪焉奐焉，美矣盛矣！懿其梁棟之任，固非鬥筲之子。夫成大海者，百川所歸，構明堂者，多材是共。亦猶一人出兮百僚從，爰建股肱而作輔，當其無而有室之用。張公獻禱，奚子作頌，蓋亦美上古之淳樸，防後代之驕縱。皇矣上帝，臨下有秩，六合清晏，八荒夷謐。方將抑末敦本，斫雕歸質。異茅茨而立宇，惡其飾以取卑宮之名；削土階而度堂，起其厚而崇破觚之實，猶且明敭沉隱，寤寐英逸，燕雀聞而相賀，鸞鳳來而應律。思與群公卿士，眾官庶匹，議經濟之法度，籌安危之得失，優哉遊哉，日慎一日。斯乃國家之盛事，嗟難得而賦述，獨有閑跡林野，洗心蓬蓽。想芳桂以淹留，撫寒鬆而未出，希薦之於大廈，保柱石之終吉。
珍禽生矣，於彼南域，稟離宮之淳精，得金方之正色。明而且慧，聰而多識，雖羽族之殊流，與人智而同德。懿其霜毛雪毳，鮮襟皓臆，明眸珠朗，修趾赬飾。理翮整翰，仰雲路而翻飛；自邇陟遐，托風林以棲息。及夫出層嶠，集高鬆，刷勁翼，端麗容，遇天網之四掩，獻君門於九重。用能辭群別類，重譯而至，閉以雕籠，處之丹地。夫違忤則傷性，常順旨以從人，乖背則喪生，不貪榮以求媚。爰遊上都，隻影長孤，懷好音而願語，每稱名而自呼。當其逾山越嶂，萬里遐曠，常恐微軀，毀全無妄。豈知承曲成之惠渥，奉君子之嘉貺，朝食琅玕之實，夜宿畫梁之上而已哉！顧慕多違，自惜容輝，夢鄉山而欲戀，思恩波而不飛。獨有邈乎長想，忻然誌逸，效彼珍寶，瑞我帝室。坐使素烏惡彩，白鷳慚質，若炎淵之愁霧，嘉長安之聖日。信能言之見知，接鶯穀而同出。
遊子行邁，登晉山之孤嶽，翠谿以淪漣，紅嶂赫兮崩駮。爾其雲崖委溜。風壑鳴泉，苔彬彪以冒石，藻漫莽兮山（疑）川。於以采藻，於彼行潦，沼沚之毛，汙潭之草。靃靃靡靡，汎汎悠悠，乍夤緣於春水，或冪ャ於春洲。觀其往往縈散，離離無畔，便娟島嶼，暐煜江漢，碎流月於澄波，隱孤雲於斷岸。生不擇所，長亦無叢，不資潤於微露，不懼威於勁風。纖莖璀璀，密葉茸茸，宿銀塘之白鷺，矯清水之文虹。則知乘流則遊，遇坻則植，柔而能全，弱而能直。其為隱也，不居高而處卑；其為謙也，常韜光而晦色。嗟茂族之無托，願貞芳之見移。生君之銅沼，汎君之瑤池，雜青蓮與翠荇，偶杜若與江蘺。生於水，人不知，歲歲年年幽澗垂。
人之巧者，與造物同功；器之著者，與陰陽齊力。此邑紫府，修建鴻鍾，懸重千鈞，量逾百石。爰有南海賢士，陳明羽人，一言於邦，千里來應。祥金自積，良冶子來，立埏埴而成模，制橐籥而運用。大力斯拔，高爐正開，金火合流，雲雷皆至。紅光旁照，踴躍密移，善應長保於歲年，仙侶永聞於時夜。昔稱北宮之賦，三月而成；今睹東郭之師，不日而就。振於無境，鳴而當律，喜堯年之陶鑄，荷聖澤而書名。皇❥遠冒於遐方，景福顧歸於魏闕。銘曰：
越金既聚，鳧氏作則。至用出虛，宏之克塞。既集仙聖，永清道德。遠及千春，方茲一刻。蹲態下峙，盤龍上陳。剛亦能吐，聲實為賓。形如天覆，響若穀神。遠韻無斁，用之不勤。
伏以惠昭太子廟（元和七年立）、悼懷太子廟（太和四年立）、懷懿太子廟（開成三年入惠昭太子廟）、莊恪太子廟（開成三年立）、前件太子四室，共置三廟。每當修飾，其費用極多。四時奠享，所司未必豐潔；三處行事，人力實為勞煩。將欲求其便宜，莫若移就一廟。且今太廟九室，尚在一處，太子各置廟宇，禮實非宜。伏以莊恪太子廟地實高敞，建立又新，隻添一間，可容三室。所費益寡，其利實繁，非止即安，可以永逸。請待修理畢，擇日備禮，遷諸太子神主，皆祔莊恪廟中。列位次居，匪失彝倫之敘；祀事同享，無虧長幼之儀。其廢廟瓦木極多，諸廟添修，計亦合足。其廢廟官等未得資者，望許非時參選。臣官守綿蕝，職忝參詳，事關禮文，合當舉請。
夫五氣降於五行，五星均於五德，助天地而為政，體陰陽之有則。犧圖八卦之文，所以化成；禹錫九疇之道，由其平直。分宗別序，正位辨方，春青夏赤，羽黑宮黃。育龜麟之體貌，煥鸞鳳之文章，物庶幾而盡善，然後從革而能剛。若夫寅亮陰德，發揮秋令，帝少昊而為主，神蓐收而在正。生水克木，非無父母之儀；承土伏火，亦有謙卑之性。爾其於乾道則使候入青女，光垂白陸，寒陰作而霜露濃，殺氣橫而風雨肅。此金之節也。爾其於坤道則使麥苗含秀，二粒同稃，既收成於萬物，複搖落於千株。此又金之功也。爾其於王事則使出軍行師，擁旄仗鉞，所以征叛逆而敷明伐。此又金之威也。爾其於人事則使農夫業就，商旅懋遷，儲蓄邦家之重，錢刀布泉之先。此又金之利也。彼觀其山川含育之秘，采掇工取之程，鎔鑄陶鈞之術，雕鐫磨礪之形，非一途而共貫，實萬象而殊名。用之為鼎，天下之至寶；用之為劍，天下之至精；用之為量，天下之至信；用之為鏡，天下之至明。亦有金河、金瀨，金潭、金穴，金穀、金陵，金城、金埒。紫山重夷吾之對，光石訝胡人之別。渤澥水之仙宮，西北荒之神闕。魚龍雀馬之玩，鍾鼓樓台之列。皆具美於明圖，豈能窮於縷說？餘複何為，長貧若斯？揚雄之產非廣，季布之諾無移。嫌眾口之銷鑠，嘉同心之見知。命舛時泰，將通複否，徒效拙於淩霄，實勞工於畫水。無體物之奇策，失緣情之妙旨。太衝《三都》，分從陸雲之笑；孟堅《兩京》，甘受張衡之鄙。
太極立天地，疏嶽瀆，所以鎮四維，橫九服，伊海之為德，有王之法象。故量納群川，而道尊百穀，功配乾絡，運回坤軸，氣蒸混於灝元，潮動襄乎山陸，示懲惡則鼓怒見夫群怪，將瑞聖則不波介以景福。唐興百三十有四載，湛恩溢乎荒外，倬五聖之在天，奄六合而稱大，赫吾君之光讚，敷至道而允泰。政符純德，昭千古而惟新；澤體上仁，同萬類而鹹賴。八狄窮陬而盡歡，九夷無遠而不會，則成周之德未足雙，越裳之來今至再。是以四海盡鏡，九瀛涵影，寫合璧之祥光，湛連珠之瑞景。德侔上善，洗物而容潔；道本元元，澄心而體靜。湛兮恒清，晏兮砥平，泊乎無情，蕩乎難名。如君之道，酌焉而不竭；象君之德，注焉而不盈。所謂皇得一則政能貞，海得一則波不驚。怳兮惚兮，其中有物；杳兮冥兮，其中有精。精罔奇而不育，物無大而不成。鯤將化，鵬欲征；蚌且剖，珠其明，誰能一借扶搖便，為君銜之貢王城。
散幽情於曩昔，凝浩思於典墳，太初與其太始，高下混其未分。將視之而不見，欲聽之而不聞。爰及寥廓，其猶橐籥，輕清為天而氤氳，重濁為地而盤礴。爾其動也，風雨如晦，雷電共作。爾其靜也，體象皎鏡，是開碧落。其色清瑩，其狀冥寞，雖離婁明目兮未能窮其形；其體浩瀚，其勢渺漫，縱誇父逐日兮不能窮其畔。浮滄海兮氣渾，映青山兮色亂，為萬物之群首，作眾材之壯觀。至妙至極，至神至虛，莫能測其末，莫能定其初。五石難補，九野環舒，星辰麗之而照耀，日月憑之而居諸，非吾人之所仰，實列仙之攸居。爾乃遺塵俗，務遐躅，養空棲無，懲忿窒欲。陵清高而自遠，振羽衣以相屬。七日王君，永別緱山之上；千年丁令，暫下遼水之曲。別有懷真俗外，流念仙家，撫龜鶴而增感，顧蜉蝣而自嗟，乃煉心清誌，洗煩蕩邪，凝魂於秘術，馳妙於餐霞。雲梯非遠，天路還賒，情恒寄於綿邈，願有托於靈槎。
陰陽作炭兮天地為爐，陶甄庶類兮品物昭蘇，上法下象兮智者紀圖，終宵盡日兮工人制模。圖之如何？情專思苦；模之若何？聚沙凝土。金堅以為樣度，窕槬而成規矩，設機關，立扉戶，憑虛無以蹙凝，疑橐籥之有主，尊鳧氏之宏規，鑄龍宮之信鼓。青蓮妙果兮蒼生所怙，檀施如山兮縱觀如堵，回祿用事兮烈氣激揚，飛廉呈巧兮熾聲赫怒。沸沸渭渭，奪於日光，霍磷亂，青熒蒼黃。元穹之星夜落，焉可侔象；赤城之霞朝起，無以比方，疑昆侖之飛爍，吸晴天之太陽。聚徒侶，走匠石，煎金膏，煉鉛液，青白之氣畜，精粗之氣適。伶人奏樂以先噪，法侶焚香而接跡，願觀者攢眸以奔騰，畏焮者連袂以辟易。開竇泉注，歸模電射，固倏忽而成功，乃踟躕而方辟。攢鍤開，長繩曳，眾力拔，群扛制，歸禪關之清淨，亂埃[QVDC]之堙瘞，禮含稟說之文，旋起熊龍之勢。懸於虡，鼓於宮，氣淩厲，聲衝衝，清塵濁，警昏蒙。惟良匠之鎔鑄，尚其如此；況鴻鈞之陶冶，行乎至公。
大哉乾元，神不可測，其內也剛，其外也直。直所以保合太和，剛所以運行不息，故王者奉之而垂化，君子體之而進德者也。原夫天者乾之形，乾者天之名，用九以則，得一而清。名也者純陽之經，形也者太無之精，語其動兮，孰知其動，語其行兮，孰知其行。得不詳其所由，稽其所以，曆土圭以窮妙，因渾儀而探理。左出右沒，不行則何以變三辰之度；上騰下降，不動則何以為萬物之始？履柔兮居常，配坤兮秉陽。笠也誰覆？虧也誰張？四德雖具，未足以擬議；「十翼」雖廣，未足以披攘。微乎哉！得於幽者道，盛乎哉，得於道者王。綿綿若存，戶樞不蠹，較之則火井易滅，當之則金柅難固。持剛靡失，既兼柔克之資；用壯罔虧，亦取易知之故。是以為君為首，為金為冰，杳冥兮不慮乎盈縮，寂寥兮何於騫崩。喻彼成形，是顯飛龍之象；旌其致遠，且推良馬之能，且夫天也者陽，乾也者健。窺之於裏，則其象曆曆；瞻之無表，則其容慁慁。不言非涉於可名，不拔方知乎善建。大道非物，豈容媧後之功；小說惑人，何傷秦宓之論？皇家恩流品物，禮達上元，垂文明畫一之令，秉神武不殺之權。推之蕩蕩，守之乾乾，儒不知其易，信所謂親上而法天者歟！
天讚厥德，惟伯牙與鍾期，一則能清師曠之耳，一則能調園客之絲。愜《易象》斷金之義，應詩人《伐木》之詞，審爾律呂，不爾瑕疵，何千載之見遇，使二妙以同時。且琴者所以納正禁邪，弄者所以協情和性，必藉其手敏，亦假其心靜。使音無所容於奸，聲安得惑於鄭？若然者，信可謂能彈而複思乎善聽。能彈奚若，播於往古；善聽伊何，奏難莽鹵。所以協律之六，應聲之五，故將中感於天地，豈惟外合於匏土。不爾，何貴鍾期之聽？何尚伯牙之鼓？緬想二子，徽音不瑕，冥合匪慚於郢匠，絕藝方超於瓠巴。賴爾能聽，知予有嘉，苟解揮宮以按徵，豈勞樹羽與崇牙。乃若被褐懷珠，當年入賦。合絲桐之響，希爾促柱；有金石之音，思君惠顧。以聲韻當於清彈，以詩書同乎雅琴，顧惟小人之述，得回君子之心。儻能順聽，欲仰訴於知音。
餘少抱甚疾，專意修養，至於金石服餌，亦嚐勤求。竊見時之好事者，不顧貨財，大修爐鼎。謂河車立成，可變土石；謂金砂立化，可壯筋骨。然而往往有為藥所誤，醫救莫及，何哉？豈根源不正歟？師法不明歟？致終始不相副，如此之甚也。餘因覽道書，偶見九霄劉泓《丹藥要訣》，乃喻俗徒都未窺至道之毫末，而妄自誇衒，誑誘時人。凡所施為，無非自伐之捷逕，能無悲乎？真仙之言，定不誣矣！餘久懷滯惑，方困於是，今故抉其要語，書之座隅，目之曰《元解錄》。冀觀覽之時，疑撓盡釋。雖未達金液守身之術，當必免毒丹傷命之虞，亦天年之幸也。如有同我斯誌者，固願攻其未悟耳。大中九年乙亥歲五月十七日甲子纂。
故祭酒崔十八丈綽，嘗與寇章賀拔惎皆以賞鑒相尋。每稱服膺虞書，多曆年所。自會昌以來，時觀斯帖，因致其真隸有加。頃年崔丈每送予兄弟下第東歸，必雲此去獲見汝南帖，亦可減於昇第邪！所惜者闕其銘文耳。咸通二年春，於存神室輟獻子凝，良足嗇愛也。
歸耕子者，士之不遇所稱也。餘幼習文武之藝，好奇異之術。洎乎立身之年，過梁適鄭，遊嵩少之間，憩於大樹下，遇一老叟，年八十許，眉目疏朗，神氣閑靜。因揖坐石上移時，與語多話虛無出世之言。謂餘曰：「叟居不遠，可一往焉。」餘唯唯同之，見所居皆古木修竹，門逕闃寂，室無人矣。餘因徵黃帝昇天、及戰蚩尤使風後鑄鐵照法。叟曰：「子聞神仙煉丹點鑄三元天地人寶照否？」曰：「未曾聞也。」遂稽顙再拜，願先生指陳幽賾，以去塵惑。曰：「觀子骨氣，異常人也，可以教授。」乃於囊中出其文，皆古篆也。曰：「此非子之身之事，乃太平天子之所為也。若遇道德淳素，合天地心，四海晏如，民有謳謠之詠，可依法鑄之。」餘稟是誡，叩首再拜。俟來旦，叟曰：「此非子久處，宜去也，後三紀複相見。」餘告辭再拜之洛，秘之肘腋之間，未敢輕傳其非人也。時唐天複二年仲春月。歸耕子述。
餘幼親墳典，長慕煙霞。比跳龍門，欲攀蟾桂，著錦衣於世上，騎躍馬於人間。置立機關，開張造化，榮沾父子，福及子孫。體仁義為當代之楷模，用禮智作將來之規矩。夢未同於傅說，釣不遇於薑牙。而遂灰心誌，求仙道，詩書陡罷，筆硯頓拋。見寰區之多少是非，睹朝市之無限得失，榮如石火，貴似浮漚，不假高低，瞥然聚散。屍行鬼步，非聖哲莫可知之；動肉活塵，非賢良莫能分別。邇後專尋幽洞，遍訪名山。曆嶮登危，二十年矣！自梁貞明歲，遊於泰山頂，高鬆之下，忽見一人，形容異俗，言語非常。惟稱萬代之師，祇道九天之主。餘遂稽首長跪。謂餘曰：「汝有仙相，方得遇吾。付汝學仙之門，汝能受否？」餘又長跪感謝形言。又曰：「吾請汝翦發插血為盟。與汝屈伸吐納煉形之術。」又曰：「兩紀之內，輒莫傳人。傳之非人，彼受譴責。」餘又長跪，忽然不見。餘自後嚐依次第，不輟功夫，但是微言，無不神驗。餘既承師命，合秘天機，兩紀將終，許傳人世。而乃重修舊則，翻作新經，寫之市朝，藏諸山石。後來學者，得之幸哉！
一氣未分，三才同源，清濁既異，元精各存。天法象我，我法象天，我命在我，不在於天。昧用者天，善用者延，氣和體寂，守一神閑。靈芝在身，不在名山，反一守和，理合重元。精極乃明，神極乃靈，氣極乃清。清氣為神，濁氣為形，因氣而衰。因氣而榮，因氣而滅，因氣而生。喜怒亂氣，情氣交爭，擁隔成病，神形豈寧？煉陽消陰，其氣自行，其神自靈。以正遣邪，其患自平。乾坤澄靜，子後午前，閉目平坐，握固溟然。納息廬中，吐息天關，入息微微，出息綿綿。以意引氣，腑髒回旋。然後嗬之，榮衛通宣。但有不和，遣之踵前，嗬五六度，無疾不蠲。凡欲胎息，導引為先。經脈不擁，關節不凡。或如射雕，側身彎環；或舉腰背，如蟾半圓。交指腦後，左旋右旋，脛手足氣，出於指端，擺掣四肢，捉搦三關。熟摩尺宅，氣海亦然，叩齒集神，合眸固關。冥心放骸，任氣往還，覺氣調勻，擁塞喉關。擁塞則咽，三咽相連，轉舌漱入，咽下丹田。以意引氣，令聲汨然，一咽三咽，再咽如前，三十六咽，胎息成焉。大道無為，而無不為。若能無為，是名 「無思」，若能無思，萬物是歸。法象無二，不假施為。不寒不熱，不渴不饑。妙中之妙，微中之微，恬然無欲，以道自怡，懷道君子，銘之佩之。


觀夫三皇五帝氏王，夏殷周漢氏作，淳源竭而不流，澆俗紛其方扇。雖孔門將聖，老氏穀神，猶龍之道德西浮，歎鳳之詩書東返。竟不能庇交喪，拯❥遠驅彼黎俗，登茲仁壽，徒存紫氣之言，終絕素王之筆。曷若金身化跡，超十地而孤尊；寶樹應期，乘四輪而廣運。大雄有已見❥生溺之苦海，於是虖橫寶筏而濟之。大雄有已見諸子迷之朽宅，於是虖駕舟杭而出之。視之以五蘊皆空，明之以諸漏已盡。洎玉毫騰彩，捝賢功之象位；金儀入門，現神通之日月。經傳白馬，眇闍崛以移來；刹起青龍，蘊閻浮而錯峙。遂令有國有家者，得其道而四海以寧。元元蠢蠢者，得其門而六塵高謝，豈與夫向時之二教，同日而言焉？
神寶寺者，寶山南面，岱宗北陰，岡巒隱轔而石壁萬尋，林藪蒙龍而澗壑千仞。貔豹躑躅，人絕登臨，虺蟒縱橫，鳥通飛路。粵有沙門諱明，不知何許人也。律師德隆四輩，名優六通，僧徒興起，群生宗仰。晨遊棘圂，四念經行，夜宿榛檀，六時禮敬。貔豹枕遝，禪心寂而不驚；虺蟒縈身，戒定澄而不亂。水瓶朝滿，羽仗夜來，事跡非凡，故非凡測。親題節記，自敘因由曰明。以正光元年，象運仲秋，於時振錫登臨，思同鷲嶺。徘徊引望，想若雞❥彈指發聲，此為福地。遂表請國主，驅策人神，立此伽藍，以「靜然」為號。自梁齊已來，不易題榜。屬隋季經綸，生人板蕩，草鼎推變，真俗盈虛，今之所存，殆將半矣！至我大唐禦宇，重遷九鼎，再補二儀，四海廓清，萬邦一統。用光正道，建三寶以傳燈；化洽垂衣，統群生於壽域。乃格命天下，有固廢伽藍，先有額者，並使申修。
於時有鄉人王即應答州縣申聞，以此寺北有寶山，東有神穀，因改為神寶寺。爾其寺也，望魯開基，臨齊作鎮，堂宇宏壯，樓閣岧嶢，砌塈瑤璜，階塗金碧。法容有，瑞相無違，發妙彩於天金，罄奇遺於龍石。手輪含字，臨珠綴而披網；眉宇舒毫，鑒璧璫而上月。寺內有石浮圖兩所，各十級，舍利塔一所，眾寶莊嚴。胡門洞啟，石戶交暉，返宇鏘鏘，飛簷獻獻。半天鵬起，遙遙煙霧之容；壹地龍盤，宛宛丹青之色。挹朝霞之戶戶，湛夜月之濯濯，風牽則寶鐸槍槍，日照則花盆皛。迢迢亭亭，鬱鬱青青，皓皓旰旰，煥煥爛爛。遠而望之，炳若初日照灼皎扶桑；近而察之，一似素雲霮Ъ❥夕陽。方之雁塔，有似飛來；譬以化城，還疑湧出，實瞻仰之形勝，是歸依之福田。寺內先代大德僧明幹提智慧燈，照無明闇。僧彥休護惜浮囊，微塵不犯。僧元質積行勤苦，軌範僧倫。僧神解高樹論幢，摧諸憍子。僧宏哲持經得驗，舍利猶存。僧惠衝殷念西方，期心安養，所造功德，觸類滋多。僧景浮釋戶綱宗，元門樞紐。僧貞固勵心宏護，結念修營。僧法將齠齔出家，童顏落彩。三齊負笈，猛探麟角之先；九洛求筌，迥出牛毛之外。並俱沐聖恩，僉成道器。忽鶴州風急，鹿苑霜飛，早謝傳燈，空懸錫影。現在諸大德寺主僧慧珍，戒珠澄月，道骨含星，堪忍作衣，法空成座。六時禮念，脅不至床；壹食標心，口不再飲。是慈悲父，是良福田，廣濟蒼生，普心供養。大都維那僧惠沼標格千仞，崖岸萬里。吐妙法於唇吻，納山嶽於心胸，縱橫道門，洞達無礙。上座僧塵外戒香紛馥，有賓頭盧之軌儀。都維那僧敬祥慧劍如霜，繼舍利弗之談說。僧敬崇柰苑良材，橫愛河而濟群溺。僧智山祇園杞梓，敞法宇而庇蒼生。並騰麟俊藪，矯鳳仙途，飾厚柱於春台，撫定輪於秋駕。祥煙飛錫，來遊歡喜之園；宴坐經行，實名和合之眾。故同鐫寶碣，高旌福門。
大唐開元神武皇帝陛下朝宗萬國，整頓八紘，金鏡合七曜之輝，玉燭和四時之氣。慶雲澄彩，瑞鳥呈祥，仁動上元，力侔大造。瀚海天山之地，盡入提封；龍庭❥穴之鄉，咸沾教化。封金岱嶺，刻玉仙閭，榮鏡乾坤，光華日月。刺史盧諱全義門有卿相，家襲銀璜，強幹則不發私書，肅清則遽然官燭。矜孤恤隱，愛士慕賢，故能詠入來蘇，歌登至晚。山仕縣令梁曰大夏幹局貞敏，神情警悟。風琴寫韻，則瑞雉爭馴；冰鏡澄清，則祥鸞自舞。誠梵王之福地，真釋帝之名區。爾其澗戶深沈，山扉{穴叫}{穴條}。玉床霤乳，問抱樸而頻疑；石壁鏨經，訪嚴遵而不識。奇卉怪木，如窺須達之園；瑞藥仙苗，似入提伽之境。象王獻果，下甘露於珠盤；鳳女持花，拂靈香於寶帳。迦陵頻伽之鳥，百囀間關；優曇缽羅之花，九光淩亂。漢皋遊女，對玉洞以傾心；季梁賢臣，仰瓊堂而頓首。庶使文殊過去，憶妙說之清塵；彌勒下生，見神功於貞石。式鐫寶碣，而為頌云：
大雄降跡，蔥山本元。奄有三界，非無二門。不生不滅，若亡若存。遍看群有，無如我尊。
雁門惠遠，罽賓羅什。明公繼茲，伽藍此立。俗戶易窺，真門難入。遁❥龍象，前後相及。
大唐受命，當宇握鏡。化洽萬邦，功齊七政。綠圖舒卷，紫雲回映。惠日再暉，薰風在詠。
門庭華敞，房宇輪奐。蓮台畫閣，危樓飛觀。竹韻宮商，花然灼爛。僧眾虔仰，士女稱歎。
亭亭妙刹，灼灼精廬。雕盤瞰野，鏤檻淩虛。珠懸日淨，鐸迥風徐。❥甍棲鳳，倒井銜蕖。
峨峨寶碣，落落神軒。邪山整岫，苦海澄源。錦雲震烈，縠霧風翻。此中何地？給孤獨園。

造化陶甄，後植眾軀。生休死❥萬品一途。儼兮其若容，渙兮冰將釋，使萬古兮歸心，惟千秋兮躅跡。歎苦海之無邊，藉法舟而拯溺。瞻隟車之易枉，望屺岵而難陟。心不悟兮恒沙，感緣覺兮瞬息
府君諱昭字昭，吳興人也。曾祖獻，大父言，厥考珪，皆不徇微祿，浪跡自怡，善效風規，未嚐隕德。是以逐勝避地，就土築業，乃貿遷涇川。君之昆季有四，而君嗣其嫡。頃因天寶喪亂，遂羽翼分飛，花萼隨風，枝葉離散。君守道自適，而儀範特殊。諷❥以和清虛肅慎。積財能散，義與道合；禮不越路，信聞於人。❥❥尚靜物我如一。君夫人潁川汪氏，婦德貞操，蘭桂同心。禮適施君，有一子一女。男字清河，孤標慈孝，稟性溫厚，亦可比於高孟也。竭力侍省，嚐無慍容。膝下之報才申，溫清之年不待，夫人先君而故，已五稔焉。心喪之憂始平，昊天之痛旋迫，君以元和四年夏五月遘疾❥❥方術不❥荏苒六旬，藥石不救於膏肓，災祟乃沉於骨髓。皇天不祐，殲於淑人，以其年秋七月十九日終於涇之南第，春秋七十有三。號天叩地，泣血無訴。嗚呼！光陰不駐，世情倏忽，朝晞薤露，夜壑藏舟，平生風流，一旦已矣！然則士庶有制，幽明路殊。舉厝從時，塋兆將備。龜筮習吉，窀穸乃修；絳引車，哀歌即壙。以是年冬十二月一日歲在乙丑朔次壬申，祔窆❥於故夫人之墳東，禮也。原墅鄉裏，已載夫人之誌焉，雖非合葬，有若同穴。亦恐年代❥❥將來無聞，乃刻石為文，以昭其墓也。銘曰：
荒墳峨峨，邱陵匪他。夫妻並穴，瘞此南坡。颯颯青松，綿綿女蘿。日月其逝，恐易山阿。誌於貞石，以讚哀歌。

嗚呼公都，碩學鴻儒。修身無玷，立行不孤。今其逝矣，可勝歎乎！
幾從鄉薦，累敗垂成。天耶命耶？有德無名。歿而不朽，永播烈聲。
鬆兮桂兮，風雨摧之。文章世業，一旦已而。銘茲貞石，川穀難移。
