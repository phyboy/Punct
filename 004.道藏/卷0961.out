我聖人之有國，酌古訓，建皇極，太學備崇儒之禮，春宮熟齒胄之則。宗伯貳事，司成奉職，葉三王之教可知，順四時之儀不忒，域中於是乎宣化，天下於是乎觀德。既而儲駕戾止，虞庠肅清，傾章甫之列，駐和鸞之聲。讓其齒也，長幼之節著；明其親也，父子之道成；達其尊也，君臣之義行。疑三善兮皆得，實萬邦兮以貞。故曰先知後為，上行下效。宏當代之楷式，奉前王之德教，於以識尊卑之倫，於以觀莊敬之貌。大矣政本，至哉化源，膺鬯之丕烈，訪典謨之格言，揖讓於《詩》《書》之府，雍容於禮義之門，敬其學而德至，親其師而道尊。青青子衿，其容不改；亹儲嗣，其福斯在。則孰能不恭而誌佚，孰能不學而思殆。所謂遵萬民刑四海也。鄒魯儒生，文在茲乎？依稀兮翔集闕里，仿佛兮詠歌舞雩。七十子兮三千徒，實將執經以問，豈獨摳衣而趨哉？則知大學之義，《國風》之始，在明德，在貴齒，禮師臣，延胄子。尊賢所以抗法，講藝所以惇史。有觀者曰：「玉琢成器，人可不學。亦因此，習禮樂。」夫如是，實國家之大柄，而德行之有覺。
皇帝於驪山之上，起仙閣於神皋，得淩雲之體勢，彰考室之劬勞，冠千峰而迥出，聳百尺之彌高。蓋取惟清惟靜，而藉乎以遊以遨，幹碧霄而宏壯，依絕頂而高抗，仰之者目眩心驚，俯之者興逸神王。納煙霞於裦裏，看日月於掌上。改山為會昌之號，建福無疆；題閣取朝元之名，升天有望。徒觀其出地表，俯人寰，飛重簷於日下，疊千栱於雲間。金鋪燭耀，玉磶苔斑，蓮井雕梁之彩錯，綺窗網戶之虛閑。屹屹然下臨千仞，亭亭然遠對黃山。若乃初旭澄霽，則勢能孤迥。早霞初照，如赤城在天台之峰；積雪未消，若銀台處蓬萊之頂。每歲農務隙，寒事興，聖人之玉輅是動，金梯是淩，限三休而爰至，曆重檻而方憑。寒雁正來，下秦山之八水；暮煙初起，繞漢家之五陵。以人心為心，則遇物多感；以真趣為趣，則放情元覽。豈不由登此而存所誠，處此而無所營，方抗隱而遺物，覺山空而益清。七聖不迷，勝軒轅襄野之遊豫；萬靈畢集，若夏禹塗山之會成。昔周日之中天擅美，秦代之阿房著名，既煩費於徭役，復荒淫於性情。豈與夫險不恃兮高不傾，囂塵絕兮虛白生，光一人之息偃，曆千載而彌遠者，同日而言哉！
昔終軍誌蘊勇謀，辯能遊說，願陳炎漢之威武，遠挫勁越之铓銳。以謂嘉言是發，不假短兵之交；遠略無儔，思得長纓以係。乃言曰：「蠢爾越裳，僻在遐方，隔華夏之正朔，闕貢賦之典章。遂欲持漢節，適蠻荒，得執纓以奉使，期係虜而來王。既存乎功莫我大，奚辭於道阻且長？摧倔強於舌端，匪申北面之禮；曳葳蕤之首飾，將服南方之強。」既而屆彼絕域，於焉辨惑，以利害為紀綱，以禮義為組織，明其攻取之計，比以眾寡之力。
越王於是俯而敬聽，仰而失色，徒慮梟首之有期，惟懼束身而莫得。乃解其椎髻，願與華同。獻明珠翠羽之珍，曾無虛月；化斷發文身之俗，莫不向風。諒約束以在始，故羈縻而有終。原夫三寸之舌自騁，七擒之術作警，俾其氣攝於胸，常恐兵在於頸。聽絲綸之命，已有懼心；受縲絏之時，敢不引領！是知纓之是持，功罔愆期。錫王者之服章，禮以牽率；加越人以文冕，義在縶維。斯則繼陸賈之前功，乃立可俟也。來尉佗於丹徼，非遠莫致之，則知善於激勸，乃適我之願。詞可縱橫，故縻之以纓，則雕題、黑齒之類，孰不從風而行？
泰嶽東南，峰開一室，傍接天路，低臨曉日。隱埋玉兔，動霄漢之微明；曉報天雞，越氛埃之迥出。初其暝色蔥蘢，懸崖倚空，獨出清虛之外，遙分莽蒼之中。隱霧猶白，經天漸紅，披草樹以燈亂，耀波濤而血融。及夫林嶺寒消，煙雲色變，星河寥落以初沒，峰巒邐迤而徐見。火動山頂，輪移水面，穿暗隟以飛鏡，曆幽窗而走電。至若門宇蕭條，霜空泬寥，晴開曙景，暖入殘宵。揚晶彩以赩，散芒角而飄飄，露灑文薄，風牽影搖。觀夫望極天涯，生從地表，扶若木之曆曆，出窮陰之杳杳。萬壑收暝，千岩送曉，消古砌之晴雪，動寒庭之宿鳥。遙空冷滑，傷寸晷之難留；碧嶂岧嶢，望孤光而漸小。拔地生疾，騰空影斜，氣亂山燒，光分水花。絕壁孤危，覺靈海之津狹；炎輝咫尺，信長安之路賒。既而背暘穀以徐來，汎圓靈之不礙，蒙水氣以珠暗，露鬆陰璧碎。霞色收錦，天風斂黛，披雲闕之斜視，豁天門而俯對。依簷乍吐，威生齊魯之間；過嶺逾明，煦及草茅之內。由是遠掛寥落，高辭絕溟，萬象焜煌而畢照，六龍天矯以無寧。安得足蹋聳峭，手扶青冥，陳白晝之苦短，請陽烏之暫停。
式觀圖籍，幽山窮野，聞卉木之名焉，考神農之嚐者。根莖可驗，洪纖不舍，惟瓦鬆兮闕書，何昔人兮智寡？原其所托，高而又雅，抽形先寄於鶴樓，聳質更資於鴛瓦。旖旎芬葩，含風接霞，既當春而吐葉，亦淩秋而點花。異山苗之極秀，狀澗鬆兮抽芽，高居壤霤，匪雜泥沙。向朝陽兮發秀，經夕露兮增華，常在危簷心必直，詎欲牽風影暫斜。小大殊品，高卑異盼，離離兮若星榆之昭灼，煜煜兮疑石蒲之蔥蒨。既乏棟梁之用，寧怯鐫雕之變。豈比桂夫山上，蘭穀中，長幽隱兮銷馥，為芬芳兮敗叢。奚若茲物之獨茂，無憂患兮養蒙。
先王之欲齊政立信，平施執中，天下之利害攸同，則非衡無以達其誌，非衡無以成其功。故後代聖人，奉之而不墜，懸之而無窮，遠必照乎庶物，近罔欺於厥躬。少多之分著，彼我之情通，廉者不約，貪者不豐。昭昭有禮殊之義，洋洋有樂和之風，乃以見權衡之德，器用之雄也。觀夫制形有象，稱物以律，萬萬靡差，銖銖罔失，雖遇寡而必舉，亦裒多而不溢。倘有賈豎，懷虛背實，雖手巧而用售，終身平而貞吉。節在不欺，德鹹有一，用之則竭力於百戰，舍之則甘心於三黜。其昭明也，有景緯之文；其重墜也，有沈潛之質。是以春秋仲而均之以法，日夜分而俾之無妄，體正居中，懷柔抱壯。揣千鈞之重，不贏其材；稱萬物之多，莫窮其量。夫然則人亦有是，豈惟斯平？士為之物，官為之衡。材之雲多，雖然必重；文之不腆，雖語必輕。非榮辱莫敢怨，得喪莫敢驚。挺然誠懸，不可欺以輕重；確乎不拔，孰敢議其屯亨？吾當禺禺視聽，直心舉措，豈能朵頤騰口如羹也。
衡之誠也，義在乎有孚；懸之審也，法貴其不渝。先賢所以宏建作，智者所以通規模，俾人事之有準，在權衡之合符，端平可以揣金石，輕重可以分錙銖。遠取諸天，既齊七政；不私於物，亦象三無。質因材而斯宣，文綴星而可覽，臨用詳備而有誠，物情詐偽而何敢？比良工之度木，同藻鏡之照膽。故審其思者，為衡可持；端其事者，於物無欺。以之忖刻舟，爰定共圭撮；以之明度量，不失其毫厘。實同途於執政，將一體於有司，誠可大而可久，必念茲而在茲。若乃懋遷有無，應用鄽裏，萬物稟原，百貨資始。苟執其均平，孰不我以？稱物則合於聖人，有常乃比於君子。
至哉權衡！功與利並。成天下之務，其利斯溥；為天下之式，其功不輕。道在乎至要，理歸乎至貞。提握之間，而萬人取則；尋尺之內，而九有致平。豈不以作者之聖，述者之明，守而勿失，用之必行。將度量而並設，與規矩而齊名。掄材至精，多士無壅，以權衡擬升降，以中正為遵奉，當平施而不差，仰衡誠之義重。
藉於天田之歲也，洎正月，下明詔，及仲秋，萃賢良。凡今才人，莫不麇至，他他籍籍，不可勝言。於以躬親，示納人之獻可也；為之加膳，示恤之以飫賜也。既自渴賢不足，實為觀國之光。君舉必書，敢賦其事。
惟天為大，則之者我君，有嚴有翼，乃武乃文，據天地之大寶，建社稷之元勳。道不虛行，於從政乎何有？試可乃已，俾濫吹者區分。於是移千官以就日，辟高闕以連雲，濟濟罄山林之士，峨峨列鵷鷺之群。且木以從繩則正，君以從諫則聖，廣開替否之規，遂下昌言之命。采彝倫，翹錯薪，能官於是乎癉惡，則哲自可以知人。得孫宏為舉首，趨倚相為史臣，儼端居於咫尺，恭大問以絲綸。睿旨臨，天威肅，鹹怵惕之若厲，俱進退之維穀，將畢力於謨猷，乃竭誠於啟沃。帝載惟貞，垂範作程，有典有則，惟一惟精。重席表其彰善，持衡所以貴平。便便有司，能奉法而宣令；高高在位，更責實以循名。觀賢謂何？務於慎擇。或告之誡訓，或旌之束帛。日旰豈疲於端想，躬親不患於胡獲。夫如是，王者無外，誰為方外之臣？野無遺賢，誰為在野之客？獨有扣角勞歌，憂心孔多，仰天門以難叫，詠碩人之在阿。則知代實須才，生此多士，惟賢非後不食，惟後非賢不理。一技稱最，徒仰惠堂之榮；三道登科，敢望太常之美。儻連茹之終及，乃願一申於知已也。
有東吳子，博識洽聞，欲觀風於上國，期屬意於南薰。審樂聲以殊誌，將理化之可分，名藉藉以播物，意飄飄以淩雲。聿來洙泗，當周之季，禮樂之化已虧，文武之音亦墜。嗟蒙瞽之多逸，歎君臣之不自，閱鄒魯之儒書，獨可稱其樂器。
爾乃金石迭奏，匏革互起，主每齊於屈伸，客克諧於音旨。宏慈愛於寬裕，展肅敬於廉恥，和風陶陶以感心，繁音洋洋以盈耳。剛不怒兮稽其度，柔不懾兮得其理，雖曲度而屢絕，尚鏗鏘而未已。政教則異，褒貶無愆，題深思於唐俗，稱大風於齊篇。察邶詩之不困，知鄭祀之不延，釋猶憾之南籥，湣黍離之東遷。是皆清明光鑒，修短昭然，雖謂千祀，曾何聞焉？幸遇休明，沐茲至化，太和覃於夷狄，神功格於上下，五英、六莖之義，《鹹池》《大章》之徒，與曆代而共樂，非古有而今無。且夫樂著太始，配天為大，實欲庶物之暢茂，非獨五音之繁會。故省樂之理，明乎否泰，方且樂於無聲，又何假聞乎自鄶？
禹別九州，磬浮泗水，為下不昧，雖深可視。或浮於涘，其滑如砥，含餘音而未振，漱回流而增美。日月其逝，水石相攻，形潛水府，律與天通。值君子之深識，調聖人之大中，備六音以繁會，與四氣而元同。於以布聖理，於以宣王風，配以閶闔之位，應乎夷則之宮。伊美石之潛處，隔清波而迭見，儻混眾流，不逢顧盼。詎辭泗水之濱，寧受徐方之薦，安可配黃鍾而備清縣乎？
洎大君之禦寓，乃乘時而光宅，作樂以應天，象邦之成績。設業設虡，擊石拊石，德音橫於覆載，至理彰乎損益。鳥獸以之率舞，祖考於焉來格，固宗廟之登用，豈泥沙之棄擲！夫人之度物，物無不可。制禮作樂，實忘已以愛人；漾川濟深，亦披沙而求我。不以為碌碌，不以為瑣瑣，將使致中和，非以娛密坐。述堯心之克讓，豈鄭聲之興禍？當其人之未知，確乎安卑。無小無大，極幽而不隱；不擊不考，含和而莫移，動符於有德，靜合於無為。不然者，何以別清濁於是，考存亡於斯，降天神，登地祇哉？夫和之至者樂，音之清者磬，天地之位辨，君臣之分定。苟失是，邪以害直，忠若於佞，故君子之所以理躬，奸聲不留於聽（未見以字官韻）。
總群籟以擇音，曆眾材而簡質，惟茲竹之珍勁，獨懷貞而守一。若洗文濃露，濯影華池，離離嘉實，冉冉纖枝。含夕氣而拖翠，照晨旭以舒猗，淩積霜而莫改，因虛心而不虧。上橫桂暉，下拂鬆蓋，抗修莖於雲表，脫輕花於霞外。千仞未極其高，十圍寧伸其大？既絕群以標傑，亦冠叢而稱最，連星影而類珠，晚虹掛而猶帶。蒙密柔柯，布繁葉，白日朝映，素輪夜接。色淨潭深，影沉攢疊。洎乎層陰結，長飆起，清徵奏，鳴弦理。金罍溢而未傾，玉山儼而猶峙，詆訶六籍，咀嚼三史，窮元熙之根柢，極天地之終始。此乃至人勝集，七子碌碌，則安足齒。故語其用也。則五離十折，絲剖毫分，縈九華於紈扇，結雙雉於簟文。乍搖紈裦，時拂湘裙，掩凝鉛之豔逸，籠流麝之氤氳。若夫取象制儀，激商流雅，圓徵有素，清亮非假。信鳳鳴之可習，實龍吟而可寫，乃曲絕而和微，非韻高而調下。豈知分光綺殿，散影華軒，淡雲霞之遠色，沾雨露之餘恩。嘉庭樹之蠲忿，跂桃李之無言，庶歲寒而無易，常耀節於梁園。
　　原夫簫幹之所生兮，于江南之丘墟。洞條暢而罕節兮，標敷紛以扶疏。徒觀其旁山側兮，則嶇嶔巋崎，倚巇迤㠧，誠可悲乎其不安也！彌望儻莽，聯延曠盪，又足樂乎其敞閑也。託身軀於后土兮，經萬載而不遷。吸至精之滋熙兮，稟蒼色之潤堅。感陰陽之變化兮，附性命乎皇天。翔風蕭蕭而逕其末兮，迴江流川而溉其山。揚素波而揮連珠兮，聲磕磕而澍淵。朝露清泠而隕其側兮，玉液浸潤而承其根。孤雌寡鶴，娛優乎其下兮，春禽群嬉，翱翔乎其顛。秋蜩不食，抱樸而長吟兮，玄猿悲嘯，搜索乎其間。處幽隱而奧庰兮，密漠泊以𤡻猭。惟詳察其素體兮，宜清靜而弗諠。幸得謚為洞簫兮，蒙聖主之渥恩。可謂惠而不費兮，因天性之自然。
　　於是般匠施巧，夔妃准法。帶以象牙，掍其會合。鎪鏤離灑，絳脣錯雜。鄰菌繚糾，羅鱗捷獵。膠緻理比，挹抐㩎㩶。於是乃使夫性昧之宕冥，生不睹天地之體勢，闇於白黑之貌形。憤伊鬱而酷𦓖，愍眸子之喪精。寡所舒其思慮兮，專發憤乎音聲。故吻吮值夫宮商兮，龢紛離其匹溢。形旖旎以順吹兮，瞋㖤㗅以紆鬱。氣旁迕以飛射兮，馳散渙以輟律。趣從容其勿述兮，騖合遝以詭譎。或渾沌而潺湲兮。獵若枚折。或漫衍而駱驛兮，沛焉競溢。惏慄密率，掩以絕滅。㘊霵曄踕，跳然復出。
　　若乃徐聽其曲度兮，廉察其賦歌。啾咇㘉而將吟兮，行鍖銋以龢囉。風鴻洞而不絕兮，優嬈嬈以婆娑。翩綿連以牢落兮，漂乍棄而為他。要復遮其蹊徑兮，與謳謠乎相龢。故聽其巨音，則周流汜濫，并包吐含，若慈父之畜子也。其妙聲，則清靜厭㥷，順敘卑迖，若孝子之事父也。科條譬類，誠應義理，澎濞慷慨，一何壯士！優柔溫潤，又似君子。故其武聲，則若雷霆輘輷，佚豫以沸㥜。其仁聲，則若颽風紛披，容與而施惠。或雜遝以聚斂兮，或拔摋以奮棄。悲愴怳以惻惐兮，時恬淡以綏肆。被淋灑其靡靡兮，時橫潰以陽遂。哀悁悁之可懷兮，良醰醰而有味。
　　故貪饕者聽之而廉隅兮，狼戾者聞之而不懟。剛毅彊𧇭反仁恩兮，嘽唌逸豫戒其失。鍾期牙曠悵然而愕兮，杞梁之妻不能為其氣。師襄嚴春不敢竄其巧兮，浸淫叔子遠其類。嚚頑朱均惕復惠兮，桀跖鬻博儡以頓顇。吹參差而入道德兮，故永御而可貴。
　　時奏狡弄，則彷徨翱翔，或留而不行，或行而不留。愺恅瀾漫，亡耦失疇。薄索合沓，罔象相求。故知音者樂而悲之，不知音者怪而偉之，故聞其悲聲，則莫不愴然累欷，撆涕抆淚。其奏歡娛，則莫不憚漫衍凱，阿那腲腇者已。是以蟋蟀蚸蠖，蚑行喘息。螻蟻蝘蜒，蠅蠅翊翊。遷延徙迤，魚瞰雞睨。垂喙䖤轉，瞪瞢忘食。況感陰陽之龢，而化風俗之倫哉！
　　亂曰：狀若捷武，超騰踰曳，迅漂巧兮。又似流波，泡溲汎𣶏，趨巇道兮。哮呷呟喚，躋躓連絕，淈殄沌兮。攪搜㶅捎，逍遙踊躍，若壞頹兮。優游流離，躊躇稽詣，亦足耽兮。頹唐遂往，長辭遠逝，漂不還兮。賴蒙聖化，從容中道，樂不淫兮。條暢洞達，中節操兮。終詩卒曲，尚餘音兮。吟氣遺響，聯綿漂撇，生微風兮。連延駱驛，變無窮兮。
稽聖人之遺文，懿珍禽之不一，彼善言之靈鳥，孕聰明以自逸。苞火德之奇姿，誕金方之素質，匪含章以就殞，故遠時而襲吉。憐碧山之孤高，恃榮鬆之蔽密，傳眾音於清吹，凝白華於皎日。
由是既飲既啄，載留載飛，觸雲網以摧羽，閉雕籠而見歸。豈不由蓄素姿以罹患，懷海陰而遂違，雖失群以傷指，亦順人而可依。登玉架，覘朱闈，苟安性以知樂，每求榮而自微。雪膚皎，擯池鷗之光潔；霜毛瑩淨，奪軒鶴之清輝。且其翔不忘止，居必任側，莫厭傳弄，豈驚撫拭？狎君子之光儀，遠虞人之網弋，感珍念而矜眷，托恩馴以棲息。而愛其豐姿冰華，全體玉色，匪鵷彩之爭妙，何眾禽之比德？呼名自應，隔羅幔而飛來；教語半成，學美人之漸逼。故對綺琴而傾聽，上金屏而斂翼，蒙正平之翰藻，應司空之寵識。夫元默者動之所求，潔素者默之攸尚，矧聰性以受絏，悲惠心之為亮。抗幽意於霞表，羨高儔於海上，彼不材兮見留，此能言兮何妄？或曰：「物惡近以招累，理貴遠而無凶，雖遁形以取美，獨抱清而不從。」豈知夫善生者托人以遠害，能壽者輔德以自容，是以承君子之恩渥，獨蒙幸以遭逢者也。
《書》曰：「擊石拊石，百獸率舞。」是知時貞而物應，德博則化光，故九有宅心，萬方惟允。我開元聖文神武皇帝陛下懋建皇極，不承寶命，揚五聖之耿光，安兆民於反側。功成道備，作樂崇德，上以殷薦祖宗，下以導達情性。則有天馬絕足，來從東道，出天庭而屢舞，仰皇心而載悅。豈止綠錯開圖，分九疇於夏後，汗溝走血，服四夷於漢皇而已哉？野人沭浴聖造，與觀盛德，敢述蹈舞之事而賦之。
皇帝葉天行，乘春候，張廣樂而化通鬼神，徵舞馬而懷柔奔走。爾其聆音卻立，赴節騰湊，顧遲影而傾心，效長鳴而引脰，徘徊振迅，類威鳳之來儀；指顧倏忽，若騰猨之驚透。眄鍾鼓而載止，暢簫韶之九奏。洎宛跡遲遲，汗血生姿，順指不動，因心所之。日照金羈，而晴光交映；風飄錦覆，而淑氣相資。顧以退而未即，將欲進而復疑。絕節交衢，而大人相慶；赴曲齊列，而皇心則怡。豈若檀溪水上，章台路前，塵埋玉勒，汗濕金鞭，竟空疲於力用，固無取於當年。孰若矯足騰摧，婉柔姿而近日；驚身聳躍，嬌逸態於鈞天。別有假象天星，因時降靈，雙瞳夾鏡而異質，兩顴夾月而殊形。出渥窪兮道已泰，曆吳阪兮心匪寧，願因百獸之相率，舞聖德於天庭。
渥窪之駿兮，逸群特秀；簡偉之來兮，稀代是覯。豈憚夫行地無疆，是美其承天之祐，弭雄心以順軌，習率舞而初就，因大樂以逞狀，隨伶官而入奏。樂彼皇道，上委折於一人；狎節廣埸，下歡心於百獸。飾金[A14E]，頓紅緌，類卻略以鳳態，終宛轉而龍姿，或進寸而退尺，時左之而右之。至如鼉鼓曆考，龍笛昭宣，知執轡之有節，乃蹀足而爭先，隨曲變而貌無停趣，因矜顧而態有遺妍，既習之於規矩，或奉之以周旋。迫而觀焉，若桃花動而順吹；遠而察之，類電影倏而橫天，固絕倫之妙有，豈眾技之齊焉？我皇端拱無事，垂意至寧。愔愔正聲，以九變而合樂；逐逐良馬，終萬舞而在庭。豈比夫漢皇取樂而同轡，魯侯空牧而在？以今古而匹敵，何長短之相形？
皇天眷命兮炎漢斯興，運鍾三葉兮文德可稱。六龍整儀，賤纖英而不服；五馭飭駕，卻良駿而不乘。由是遐邇授首，蠻夷屈膝，梯山航海者望之如雲，納贐貢珍者府無虛日。別有吉良之種，渥窪之出，媲飛黃於軒宮，奄驊騮於周室。曆無草以入貢，涉流沙而效質，就禦服以馴養，願驅馳而警蹕。其體也廣膺滿腹，其目也擁後決前，眸點漆而鏡朗，權應規而璧懸。稟月精於地，法星象於天，鬛上朱明，溝中血走。朝辭辮發之俗，幕憩雕題之藪，驌驦慚專美於前，褭愧垂名於後。及夫噴玉勒而沫素，鳴金珂而響清，指九重以獻壽，勒百禮以效誠。
帝於是宣皇風，馳聖道，前賢斯鑒，古訓斯考，嗟轍跡於穆王，想旅獒於召保，乃宣言曰：「朕法天以清淨，法地以元虛，有典有則，不疾不徐。梢星之旗，建於前步；彗雲之旆，設於後車。吉行三十而當息，良馬千里而焉如。爾以馬為寶，我以德為輿。與其授受之交喪，曷若乾乾而舍諸？」獻馬者乃默慚顏，低徊吊影，步遷延以眷眷，神寂寞而耿耿。於是德日洽，祚惟永，俾來葉之嗣君，仰斯道以自警。
穆彼作繪，聞諸色工，增乎華諒以文為質，分乎像示非素不終。惟繪也成文不亂，惟素也允執厥中。蓋以昭聖人微論，喻君子飾躬，豈分黑黃與蒼赤，列山龍與華蟲？已哉古人！以盼倩之姿，彰敦樸之俗。知女得其禮，不專於舜華；士有其容，或同於冠玉。雖言詞為藻繪，威儀為朱綠，自可果行不回，持禮自勖。亦猶布采者以質相從，為素者以絢相屬。借如葉公之繪飛蚪也。蟠蜿騰驤，非素則其勢不揚；漢氏之圖明妃也，嬋娟窈窕，非素則其容不彰。是以間其文彩，布厥元黃，譬瀑布之界道，如溝塍之畫疆。然後五色成文，班簡而不雜；遐方圖物，賦鼎而可詳。且無文無質，其比如櫛，何貴專一之琴瑟？不離不亂。其間如傘，自同流中之圭瓚，既點綴而無遺，亦聯綿而不斷。原夫染人獻色，工人始謀，巧心方逞，濡翰方流，似刃地之無礙，疑繭緒之方抽。入眾色之中，自分文質；發群象之表，如別薰蕕。且殊受采之性，寧有奪朱之憂。則知素之體也真，繪之色也侈，守厥貞白，雜乎麗靡。理眾惟寡，既以一而處多；守樸不雕，遂出此而入彼。將黼黻而奪麗，匪組織之所擬。別有彬彬向就，屑屑行諸，誌惟厲乃，仁則依於，期霄漢之振拔，假詞賦為蘧廬。讀孔聖之言，雖雲由已；承卜商之問，終愧起予。
霓裳綽約兮，羽衣蹁躚，高舞妙曲兮，似於群仙。長裦若緩而若急，雅音或斷而或連，想奏禁城之裏，如聞玉皇之前。迎拍動容，縹緲而羅衣曳霧；含霜吐曲，響亮而德音徹天。止有餘態，動無遺妍。昔開元皇帝以海內清平，天下豐足，思紫府瑤池之樂，制《霓裳羽衣》之曲。夭夭而花貌呈妍，冉冉而雲鬟垂綠，金石鏘鏘而不雜，絲竹要妙而相續。觀夫降輦路，臨廣場，被羽衣，披霓裳，始逶迤而並進，終宛轉以成行。舞隨節以裦急，歌和氣而韻長，退若遊龍之乍婉，進如驚鴻之欲翔。趨合規矩，步中圓方。想其奏也，示安寧，尚敦樸。明樂之雅正，辨樂之清濁，雅聲發乎宮商，清音發乎徵角。似到蓬萊之殿，見舞仙童；如昇太乙之宮，忽聞帝樂。爾乃若止若行，或疏或傾，進退合度，俯仰應聲。聽之而雅正斯在，聞之而奸邪不生，天地為之交泰，日月為之貞明。
今我皇紹唐堯之業，繼聖祖之德，制禮作樂，而和兆人，端拱垂衣，而朝萬國。於是陳廣樂，宴群臣，鄭衛之聲是遠，神仙之曲是親。雅音奏而合律，妙樂作而入神，變態而波回風轉，顧步而雲飛霞新。已矣哉！想曲罷而舞歇，當皇州而正春。
