臣聞帝堯之禪虞舜也，業歸於異代；漢祖之尊太上也，禮循乎虛名。未有履尊極而舍萬乘之榮，奉晨昏而傳七廟之重。斯則堯圖未遠，漢道未全，倬然冠洪名而超古昔者，孰若今之盛也！伏惟皇帝陛下誕受聖姿，欽膺寶曆，自天生德，與神契合。近者太上皇恭默在疚，禪受未行，萬國注心，思言堯以致理；群生屬望，渴聖人之利見。陛下忠感於天地，孝達於神明，成堯舜之內禪，固邦家之景命，功莫盛於配天，孝莫大於寧親，讓莫高於傳聖。故太上皇釋天下之負，所以成其讓；陛下受宗祧之寄，所以保其功。惟文王為無憂，惟武王為善繼，夏祀永固，周命維新，巍巍蕩蕩，固無得而稱矣！又聞皇帝之道，必體於至公，稱號所加，不私於為己，將體元以立政，必紀年以垂號。伏願肇茲獻歲，允極鴻名，發揮元功，昭示景化。則太上皇之德，可表於徽冊；陛下之孝，克施於寰海。然從父父子子、君君臣臣，仰東海者，知聖化之深；躋南山者，願聖人之壽。臣等不勝大願，請上太上尊號曰「應乾聖壽太上皇」，請上陛下尊號曰「文武大聖孝德皇帝」，因三正之慶會，鼓萬國之歡心，奉寶冊以薦鴻徽，率群臣而朝上日。然後退自問寢，列茲充庭，先陳教孝之儀，方受慶君之禮，斯實邦家之耿光也。古今之絕典也！雖朝賀有次，已稟於綸言；而徽號所尊，益勤於俞詔。兆人懇頭，罔不喁然。
臣某言：伏見正月二十九日制書，以劉辟擢於非次，授任節旄，不立朝章，擅有侵軼，詔命左右神策行營節度使高崇文領馬步將士嚴礪、李庸等計會討伐。臣又得上都進奏院官高振報：嚴礪下告捷官嚴公貺奏，正月二十二日收復劍門，破賊五千，斬偽授劍門刺史武德昭訖。又夏州叛將楊惠琳援色城孤，勢窮力屈。王師進襲，計已克平。凡在遠邇，不勝慶幸。臣某中賀。
伏惟皇帝陛下誕敷元德，廣被文明，寰海乂寧，戎夷款附。蕞爾狂狡，敢縱奸凶，藉方伯任用之資，乘軍城變故之際，阻兵拒命，肆虐仇鄰。陛下誌在安人，尚為含垢，頃令申諭，許以自新。誠宜改過感恩，迷而知復；而乃恣情幹紀，長惡不悛。既慝稔而禍盈，俾人怨而神怒。今戎臣授律，睿略遐宣，迫脅者知有所歸，忠義者得以自效。因利乘勝，犄角攻驅，固無遺鏃之勞，佇見輿屍之變。臣忝職藩服，受任偏師，憤激之誠，倍百常品。無任踴躍之至。
臣聞惟帝之尊，不言而理；惟天為大，無得而名。所以舉鴻徽升大號者，體乾坤之心也。伏惟睿聖文武皇帝陛下璿樞禦柄，氣母躋神，總三靈以紀元，宅萬國以鋪化。霽日出海，雄光照天；煙霞變舒，草樹動色。夫纂大寶者，重光之德崇；張帝圖者，屬統之功盛。十聖儲祉，貞明下土；一天鏡開，引耀幽蟄，此臣所以稽眾心而窺景鑠者也。
臣聞孝於其父，則導善因心；忠於其君，則望美終日。蓋性本於內，義激於中，將曲成以無違，期取實而不苟，所以然也。陛下粵臨宸極，十有五年，道本至公，誠深馭朽，有盡下之意，無自我之規，以喜怒之氣，調陰陽之德。比類百則，有帝堯之聰明；周旋一心，秉神禹之恭儉。繇是朔陲之凶以謀勝，庸蜀之虜以刑誅，徐夷之固以德歸，吳寇之強以氣滅。茂昭以二郡至，宏正以全部來，幽鎮無聲，滄景交代。至若從史執縛，宗奭明刑，語於大朝，斯為細事。
頃自淮淝稔禍，海岱奮妖，曆五聖而不龔，稽四紀而負恃。陛下英威電斷，睿略風行，決必取於天心，示不疑於與聽。此忠賢所以盡力，猛毅所以捐軀，一舉而元濟受擒，再動而師道傳首，地維自正，天下一家，六十餘年，不聞此事。野老擊壤，仁風扇和，巍巍成功，蕩蕩區域，遠可以比崇於唐虞、軒頊，近可以丕顯於高祖、太宗。且元宗自先天三年至天寶十三年，四十年間，六上徽號，今陛下發揮元祉，燀赫洪猷，攄積憤於祖宗，駕千齡於天地。飾文武之氣象，納廣大於昊穹，澤及隱微，仁沾動植，圓方不足稱其遠，辰象不足契其明，瑞舞神魚，祥升鳴鳳。若不駿尊大號，仰陟鴻名，豈非臣下之恧與？臣等是以夕惕夙夜，翕肩累息，上探元命，下采群情，不勝懇戴誠願之至。謹上尊號曰「元和順天應道聖文神武皇帝」。以崇莫大之業，以配無為之功。伏惟陛下奉順人靈，俯從公議，鑒深誠於億兆，顧景貺於神祇。喁喁四海，孰不踴躍？
臣某言：臣得進奏官狀，伏承河陽奏，汜水西界從洛口黃河清一百六十六里。又橫海軍奏，界內黃河清，澄徹分明者。臣聞聖人在上，天下和平，風雨時若，則海波不揚，黃河清。夫土所以載水，水所以利物。天意鍾土德之道，開水瑞之華，符我上聖，祥於下土。中賀。
伏惟睿聖文武皇帝陛下蹈十聖之原軌，陳一王之大法，垂衣裳以朝萬國，舞幹羽而來四夷，平泰階於天躔，偃師節於靈台，故得濁波渾渾，千載一清；長瀾浩浩，百里如鏡。氣新天宇，光澈地脈，仰分萬象之法，中涵千聖之德。初澄海裔，表陛下橫恩波於海上；再清洛口，助陛下鋪文明於土中。二十八日，兆陛下告成之日也；百六十里，期陛下得聖之數也。臣謬承分閫之寄，叨榮持節之權，生當海晏之年，幸識河清之日，未奉明詔，不敢擅離軍府詣闕隨公卿蹈舞明庭，下情無任西望踴躍之至。
臣某言：伏奉二月十三日敕下，垂拱臨軒，親受典冊，大赦天下，與人更始，中賀。伏惟元和聖文神武法天應道皇帝陛下用人情為田，播殖萬類，細徹微妙，靈通幽神。洗蕩危疑，開釋罪罟，酬勞而傾盡府帑，貶用而大減租入，逋負除而餒者自活，力役省而耕者倍功。繼絕存亡，忠賢飲德於黃壤；棄瑕肆眚，奪魄再麗於遺骸。極天地之歡心盡帝，皇之上事。疲史臣之筆，編簡難書；涸詩人之思，謳謠絕路。臣總集黎老，伏讀德音，不寤微生，坐階仁壽。不勝慶抃之至。
臣聞上帝至尊也，其名有九，所以顯高明之位；西方大聖也，其號有十，所以旌神化之功。王者提寶運而光宅，握瑤圖而首出，必建徽號，以稱鴻猷。斯乃臣子之誠，有所法則，天之所與，不可辭讓。伏惟皇帝陛下欽明禦曆，神武纂戎，挺上聖之姿，撫中興之運，鼓雷霆而清八極，懸日月而照九圍。粵若祗事郊廟，敬養長樂，大孝也。省刑責己，偃革息兵，大澤也。慶雲見，甘露降，羽毛呈瑞，草木發祥，天符也。億兆歡心而太和，蠻夷蹶角而威服，人瑞也。祖宗未賓之地，帝王不收之，皆勿耀天威，獨運聖算，未嚐血一刃，勞一夫。文軌罔不同，桀驁罔不化，則軒有版泉之戰，堯有丹蒲之征，求之往籍，彼宜慚色。
陛下有格天之大勳，動天之大德，徽烈已冠於前古，而稱號猶抑於當今，凡在朝野，敢不知罪？臣等不勝大願，伏乞回天眷，啟宸衷，擇吉日，崇徽號，塞人祇慊慊之望，合夷夏喁喁之誠。
伏以昭闡大猷，崇建明號，爰自列聖，實從人心，或不逾一二年，或至於再三冊。伏惟陛下握乾符而執左契，掃氛祲而廓夷途，時清俗平，世更於七。足以光寶祚，暢洪徽，追成規，崇典禮。而況百靈效祉，庶績其凝，祝告元穹，孝光長樂，慶澤躋天而接地，仁風輝古而映今。休禎見於星雲，嘉瑞洽於禽草，英聲騰軼於八表，和氣旁達於九圍，而乃尚執勞謙，未允誠望，凡在臣庶，實所慞惶。夫無為而理者，不在於去名稱，在於遂萬物之宜，曲而成之者也。恭默思道者，不在於變典冊，在於天下為公，居而不有者也。故曰：「惟天為大，惟堯則之。」又曰：「聖人無常心，以百姓之心為心。」然則王者舉措有法，弛張隨時。伏望答上帝乃眷之懷，副下人傾心之望，略撝謙之小節，奉祖宗之舊儀。臣等不勝大願，謹上尊號曰「太和文武至德皇帝」。伏乞仰遵成式，俯順群心，命有司，擇吉日，光膺盛禮，允答天人。天下幸甚。
臣聞帝王有必著之符，神靈無虛應之兆。所以電繞樞極，氣感虹流，元鳥祚商，赤光啟漢，考驗今古，章焯圖書。伏惟皇帝陛下馭三統之元，膺千年之運，當誕聖之日，為河清之祥。元律應期，乾宮以之定位；開冬戒節，水德表其靈長。道若合符，事光載籍。
臣等伏見前史稱漢宣之德，則曰「修武帝故事」，並以漢之隆平，莫如武帝；後之為理，無及孝宣，舉此二主，以為極盛。今陛下功濟天下，道覆寰中，威統百靈，宰禦群品。修祖宗之德，莫如貞觀、開元。且太宗幸慶善之宮，即降誕之所，賦詩賜宴，播為樂章。元宗降聖之辰，為千秋之節，王公上壽，士庶交歡，流於管弦，書之甲令。此時張說、宋理應，曆懇獻章，二臣之心，必無違理，國史所載，昭然可徵。近者廣集緇黃，多為法會，誠有資於景福，且未葉於舊儀。夫四時成歲，百穀成實，必在首冬，用成神化。今臣等不勝大願，請以十月十日為「慶成節」，著在令式，以示四方。是日陛下於宮中奉迎太皇太后與昆弟諸王，盛陳宴樂；群臣詣延英門奉觴上千萬歲壽。天下州府置宴一日。積嘉祚於元命，慶延洪於昌期，上表中興之耿光，次復開元之盛典。臣等無任慺慺懇款之至。
臣聞自古帝王之有天下也，必建崇名，立徽號。號者功之表，名者德之光。所以配天立極，傳於億祀，表功明德，示於四方。伏惟皇帝陛下運啟中興，業隆大寶，總道德而施教，法陰陽以為心，雖日昃忘勞之規，馭朽興念之戒，身衣弋綈之儉，乙夜觀書之勤，斯皆前代之令猷，而哲王之懿範。有一於此，則為聖明，陛下總而行之，孜孜不倦，而又抑退浮薄，崇獎貞廉。必齊素厚之風，每尚儒學之本，端靜邁於時俗，孝愛浹於人倫，掃滄景之妖凶，定羌蠻之俶擾。去華尚樸，先自六宮；端本澄源，行乎四海。近者旱暵偶數，時雨稍愆。陛下切納隍之憂，深在予之責。德音才發，靈貺已隨，變慝消災，有如影響。熒惑受制以軌道，壽星葉紀以揚光，品彙昭蘇，風雨時若。元功之化，覆載同和；成貸之仁，肖翹皆遂。干戈載戢，華夏以清，自三代以還，仁明聰聖，未有如今日之盛者也。而自龍飛代邸，將及十年，聖德咸通，鴻名久曠，何以彰祖宗之盛軌，副億兆之懇誠？臣又聞行過乎恭，自非中道；名以出信，斯蓋格言，使尊稱抑而未揚，大典闕而不舉，天地之符未答，神祇之望莫申。臣等不勝大願，謹上尊號曰「太和文武聖神皇帝。」伏惟誕膺丕典，永峻鴻猷。葵藿纖誠，庶傾心於回照；犬馬微誌，獲蹈舞於康衢。無任悃款屏營之至。
國忌日天下依舊不舉樂，不視事，不鞭笞，伏以道、釋二教，澶漫虛無，陛下靡所歸依，誠契至理。但以列聖忌日行香，及茲修崇，示人廣孝，兼以天下州縣，不舉樂，不視事，不鞭笞，以此海內蒼生，當知列聖廟號。今既停罷行香之後，敕內又無其日徹樂廢公，止行如舊之文，伏恐遐遠之地，迷其所向，便與居常之日，率皆無殊。臣思此事，終關聖慮。《禮》曰：「君子有終身之憂，而無一朝之患。故忌日不樂，謂不舉吉事也。」
伏以陛下聖睿留想，若以設齋資福，事損不經，起今罷之，已有詔旨。其曰：「天下州縣，不舉音樂，不視公事，不行鞭笞。」伏請重下明制，依前遵守。則凡在遐陬，逮於蠻貊，不忘廟號，有裨孝理之源。
臣聞至德動天，天乃垂甘露；神功浹地，地故出醴泉。然猶兆自郊圻，啟諸甸服，未有因於改井，得彼甘泉，不離禁掖之中，便是殿庭之側。澄清若鏡，汲引而固絕羸瓶；香美如飴，濟利而終期勿藥。況銀床萬所，玉甃千門，味不足以和太羹，美不足以調甘食。若非皇帝陛下幽通井德，明契天宮，則何以草故從新，致斯元貺，移鹹變苦，降此休禎。臣等幸偶盛時，叨塵寵祿，思與堯年野老，鑿以興歌。願得漢水丈人，汲而成藥。
臣聞聖人受命，天必降其殊靈；王者應生，國必蒙其介祉，故華渚有流虹之異，元樞呈大電之祥，而皆近感神明，遠符乾象，葉千年而啟運，契六合以居尊。伏惟皇帝陛下德邁方圓，道融三五，因社鳴而正位，逢井聚以樂推，膺彼昌期，宏茲丕構。今者發生司律，曆數在躬。值清明馭氣之時，當仁壽悅隨之始。固可年同鶴算，歲比山呼，永符垂拱之風，長保後天之慶。
今日東頭承旨常鬱至，奉聖旨者。質素光而應候，容潔朗以協時，既照耀於明庭，實昭彰於聖德。臣等覽晉《中興書·徵祥說》曰：「白兔者，月精也。」 《抱樸子》云：「兔壽千歲。滿五百歲，則色白。」顧野王云：「王者恩加壽考，則白兔見。」協太陰之瑞，實表坤慈；應千載之祥，雅符乾德。伏以皇帝陛下膺圖纂嗣，壓紐騰休，紹祖宗之丕基，示孝慈於眾彙，敦禮耆老，委任勳賢，所以致八孔之效靈，應三秋而發皓。來從月窟，疊霜毳以蒙茸；獻自梁庭，粲冰毫而皎潔。足以增輝瑞牒，歸美皇猷。聞天遠自於元勳，拭目共觀於多士，豈比魯傳趙郡，獨歌如練之詞；實同晉獲壽春，又繼凝鉛之詠。
臣某聞：死生者天地之常數，忠孝者臣子之本心。某孝未立於家，忠未報於國，而桑榆遽迫，風燭俄驚，雖修短之分偶然，而古今之歎一也。
臣受性頑疏，昧於攝理，常服石乳，頗曆歲年，始自去冬，微覺發動。皇慈軫念，睿渥旁流，特賜秘方，兼傳要訣，王人薦至，驛騎載馳，竊見聖心，密聞天語，方驗君臣之藥，旋收瞑眩之功，碎首微軀，無階上答。將謂載安營魄，更長皮膚，得沾雨露之慈，可延犬馬之命。不悟才微任重，福過災生，從此月十二日已後，舊疾再發，氣緒羸憊，心慮沉綿，徒加藥餌，竟未瘳損。自二十二日已後，轉覺危惙，生意寂寥，視陰恐盡，渴日不足。臣自揣度，必難保全，雖覆載所容，亭育之恩至廣；且鬼神不舍，膏肓之計已成。永辭明聖，憂在漏刻。臣自荷深恩，謬居方鎮，三承寵命，六變星霜，撫俗臨戎，幸無敗闕，此皆陛下聖謨宏貸，元貺昭宣。誓欲乘此遭逢，少施勞效，使千載之後，知聖代有守土之臣焉。永懷楊仆之移關，常念子牟之戀闕，是以仍歲抗表，備述本誠，瞻望軒墀，冀獲朝覲。儻丹誠曲遂，元鑒俯從，則臣此生，沒齒無恨。豈意隱慝為咎，至誠不通，徒知生也有涯，何遽死之將至。行潦微波，望朝宗而先竭；衰楊弱質，待歲寒而已凋，無由假魯陽之戈，空想結杜回之草。伏惟聖念，俯察哀懷，仰天無聲，伏表流涕。無任感戀歔欷之至。
臣某言：伏奉月日制書，大赦天下，鴻恩至德，曠古無鄰，喜氣休聲，韶光共茂。化流海內，澤及荒陬，震雷作解於九霄，渙汗沾敷於萬國，生靈交感，動植增榮。中賀。伏惟陛下天覆地載，昭升聖謩，執契垂衣，財成庶品，搜百王之墜禮，舉三代之嘉猷，明達四門，駿奔九有。揭天綱以齊眾理，運鬥極以示群方，精微於元造之源，拯救於蒼生之弊。釋縲械於囹圄，徵遺逸於邱園，矜水旱所沴之方，慎牧宰重難之選。蠲苛已責，崇德報功，有典必禋，無文鹹秩。普天率土，飛翔所加，俱臻仁壽之鄉，共載乾坤之德。臣忝承戎寄，職列藩隅，雨露之恩，草木同慶。
諸道州縣，皆是攝官，誅剝生靈，漸不存濟。此蓋郭崇韜在中書日，未詳本朝故事，妄被閑人獻疑。點檢選曹，曲生異議，行矯枉過直之道，成欲益反損之文。其選人凡關一事闕違，並是有涉逾濫，或告赤欠少，或文字參差。保內一人不來，五保皆須並廢，文書一紙有誤，數任皆不勘詳。
且自天下亂離，將五十載，無人不遇兵革，無處不遭焚燒。性命脫免者尚或甚稀，文書保全者故應極少。其年選人及行事官一千三百餘員，得官者才及數十，皆以逾濫為名，盡被焚毀棄逐。遂令選人或斃踣於旅店，或號哭於行途，萬口一詞，同為怨酷。臣等頃曾商議，堅確不回，以致二年以來，選人不敢赴集，銓曹無人可注，中書無人可除。去年闕近二千，授官不及六十，乃致諸道皆是攝官，朝廷之恩澤不行，搢紳之祿秩皆廢。銜冤負屈，不敢申陳；列局分曹，莫非僥幸。且攝官隻自州府，多因賄賂而行；朝廷不知姓名，所司不考課績。皆無拘束，得恣貪殘，及有罪名，又不申奏，互相掩蔽，無跡追尋。遂使人戶流移，州縣貧困，日甚一日，為弊轉多。若不直具奏聞，別為條例，不惟難息時病，兼且益亂國章。
臣等商量，伏請特降敕文，宣布遠邇。明言往年制置，不自於宸衷；此日焦勞，特頒於睿澤。兼以選曹公事，情偽極多，中書條流，亦恐未盡。望以中書所條件及王鬆等所論事節，並與新定選格有輕重未盡處，並委銓曹仔細點檢酌量。但可以去其逾濫，革彼弊訛，不失本朝舊規，能成選曹永例者，務在酌中，以為定制。
皇帝到京，未立宗廟者。夫以受命握圖，既啟無疆之祚；宗文祖武，宜遵有國之規。伏惟皇帝陛下曆數在躬，艱難創業，拯黔黎之塗炭，廓宇宙之氛霾。寰區既定於一戎，基構方開於萬祀。恭惟宗廟，須切追崇；將示肅恭，豈宜稽緩？臣等商量，望令所司，速具制度典禮以聞。尊始敬先，既光於太后；徽章茂典，永顯於洪猷。
色變長瀾，肇皇靈之寶構；光流華渚，開聖緒於瑤圖，莫不慶洽同文，光昭大象，刻玉波沿於鳳紀，鳴金飆振於洪猷。所以顥氣凝空，編為令典；神光燭夜，允葉昌期。皇帝陛下守位以仁，繼明以德，化敷有感，慶洽無疆。當九龍洽聖之辰，是五緯聯光之夕，凡蒙地載，共祝天長。皇帝三月九日誕聖，請以其日為 「嘉慶節」，休假三日，群臣宴樂上壽。
恭以少昊乘乾，曳祥虹於華渚；軒轅出震，流瑞電於樞星。所以玉牒表天地之禎，金策纂皇王之異，仰惟聖德，允葉昌期。伏惟聖帝陛下德輝三五，道煥古今，開階成周室之昌，啟運得堯基之典。豈可使方濁澄明之狀，未顯洪名；圜清燦爛之文，不章懿號？臣等傾誠紫禁，都慶丹邱，願隆百代之基，冀正萬年之祚。臣等請以七月二十八日皇帝降聖日為「永壽節」，群臣上壽，內外宴樂。
伏以壽邱降跡，爰符出震之期；裏社應祥，式契乘乾之運。頃觀舊史，抑有彝章，幸當載誕之辰，仰奉延洪之稱。伏惟皇帝陛下道超九聖，祚啟千齡，紹文武之耿光，比成康之迪哲。自登天寶，益顯聖功，運龍韜而親禦戎車，仗金鉞而立平賊寇。破幽並之妖孽，救澤潞之生靈，觀兵而直抵晉陽，奮武而遠臨代北。元凶假息，雜虜摧鋒，還京闕而契人心，謁園陵而伸孝道，飲至才逾於旬日，覃恩已被於八方。四塞關山，漸息煙塵之警；萬邦臣妾，鹹登仁壽之鄉。今則候屬澄河，時當降聖，是甲觀懸弧之日，乃銅律禦戶之時。鰈水鶼林，望堯雲而獻祝；桓圭穀璧，趨禹會以駿奔。臣等叨遇休明，俱塵祿位，荷君父巍巍之德，伸臣子慺慺之誠。祇率典謨，尊奉宸極。臣等不勝大願，謹以九月二十四日降誕日奉上節名為「天清節」。所冀金相玉振，貞寶曆以彌新；地久天長，煥青編而不朽。
臣某言：伏奉今月二十四日制書，大赦天下，恩覃九有，化被萬方。至仁與陽和並舒，大霈隨雨露偕潤，凡在品彙，莫不昭蘇。臣某中賀。臣聞天地功成，是先煦育；皇王立極，必洽好生。所以書著眚災，傳稱肆赦，將其更始，鹹與惟新。廓氛霧於八紘，澡塵霾於四裔，幽隱有感，動植懷恩。朝野交歡，率土胥慶，恩覃有截，惠及無垠。固天縱之知，四門已辟；闡日躋之敬，百度惟貞。澡雪舊痕，蕩除宿負。宥赭衣之罪，得辨平人；洗白玉之瑕，復為重寶。唯才是急，仄席搜揚；阜俗為期，常賦蠲滌，悉中賦以贍經費，罷別進以息疲黎。錫死事之官封，幽明知感；禮高年之粟帛，老幼乂安。班爵以勞勤，敘親以修睦。貔貅之士，累洽恩私；搢紳之徒，同榮慶賞。返縲囚於異域，出幽閉於深宮，感人心而禮定，體乾道而化光。澤及華夷，仁沾草木，含生之類，孰不欣歡？歌一德之心，邇遐齊貫；傳萬國之慶，上下同聲。祥光若浮，瑞氣可覽，億兆所未見，古今所罕聞。臣某備列班榮，親睹盛禮，踴躍兢抃，倍萬恒情。無任慶悅之至。
