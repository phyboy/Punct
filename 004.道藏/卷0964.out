伏見李淳風表稱：古曆分日，起於子半。勘得今歲十一月當甲子合朔冬至，故太史令傅仁均欲苟異張胄元法，減餘稍多，子初為朔，遂差三刻，用乖天正。又南宮子明、薛頤等並云：子初及半，日月未離。淳風子午之法，推校春秋以來晷度薄蝕，事皆符合。奉敕付所司及公卿詳加考定。謹與國子祭酒孔穎達等一十一人尚書八座參議得失。惟仁均定朔，事有微差；淳風推校，理尤精密。請從淳風議。
《禮》云：「君子有終身之憂，而無一朝之樂」，此所為星回改歲，親沒同辰，思其居處，不可為樂。自大駕南轅，晉徒東徙，或增名似之節，而出典彝之外，既乖俯就，流若不歸。（疑）襄公擊殽陵而墨縗，伯禽赴徐戎而變❥金革之事，無所不通。
伏惟陛下親禦六軍，已登寇境，戎務繁擁，伏待剖斷，不可以遵先聖之常經，略近代之公議。請今月六日所有軍機要切，百司依式奏聞。
依禮祀郊廟皆奏宮懸，比停數習，恐致廢忘，伏尋故實，兩漢升祔之後，庶事如故。國之大禮，祀典為先，今既逾年，禮宜從吉。若不肄習，實慮不調，誠敬有虧，致招罪責。
伏以天子父天而母地，兄日而姊月，於禮應敬，故有再拜之儀。謹按五嶽視三公，四瀆視諸侯，天子無拜公侯之禮。臣愚以為失尊卑之序。其日月以下，請依舊儀，五嶽以下，署而為拜。
劉子元奏：注《孝經》請廢鄭依孔，注《老子》請停河上公行王《易傳》非子夏所造者。子元博識，誠則純儒；全非眾家，亦則未可。且《孝經》鄭義行已多時，《老子》河注，用亦雲久。並子夏《易傳》，文不折於片言。望並付所司，令諸儒與子元對質定。必須理勝義成，不得飾詞爭辨。論定聞奏。
臣等議稱：今文孝經，是漢河間王所得顏芝本。劉向以本參較古文，省煩除惑，定為此一十八章。其注相承雲是鄭元所作，而鄭誌及目錄等不載，故往賢共疑焉。惟荀昶、範煜以為鄭注。故昶集解《孝經》，具載此注。而其序云：以鄭為主，是先達博選，以此注為優。且其注縱非鄭氏所作，而義亦敷暢，頗將為得。雖數處小有隱實，亦朱爽經通。其古文二十二章，元出孔壁。先是安國作傳，後遭巫蠱，代未之行。荀昶集注之時，尚有孔傳，中國遂亡其本。近儒欲崇古學，妄作此傳，假稱孔氏，輒穿鑿改更，偽作《閨門》一章。劉炫詭隨，妄稱其善。且「閨門」之義，近俗之語，必非仲尼正說。按其章云：「閨門之內具體矣乎，嚴親嚴兄妻子臣妾繇百姓徒役」之句，凡鄙不合經典。又分《庶人》章從「故自天子」以下別為章，乃加「子曰」二字。然「故」者連上之詞，既為章首，不合言故。是古文既亡，後人妄開此等數章，以應二十二章之數。非但經文不真，抑亦傳文淺偽。又注云：「因天之時，就地之利。暴其肌體，朝暮從事。露發塗足，少而習之，其心安焉。」此語雖旁出諸子，引之為注，何言之鄙俚乎？與鄭元所云：「分別五土，視其高下。高田宜黍稷，下田宜稻麥。」優劣懸殊，曾何等級？今議者欲取近儒詭說，殘經缺傳，而廢鄭注，理實未可。望請準令式，《孝經》鄭注與孔傳依舊俱行。
又得議稱，《老子道德》者，是謂元言，注家雖多，罕窮厥旨。「河上」蓋愚虛之號，漢史實無其人。然其注以養神為宗，以無為體。其詞近，其理宏。小足以修身潔誠，大可以寧人安國。故顧歡曰：「河上公雖曰注書，即史立教，皆沒略遠體，指明近用。」斯可謂知言矣！王輔嗣雅善元談頗采道要。窮神明乎橐籥，寧靜默於元牝。其理暢，其旨微，在於元學，頗謂所長。至若近人立教，修身宏道，則河上為得。今望請王、河二注，令學者俱行。
又得議稱：謹按劉向《七略》，有《子夏傳》。但此書不行已久。今所存者，多失真本。又荀勖《中經簿子夏傳》四卷，或云「丁寬所作」，是先達疑非子夏矣！又《隋書·經籍志》云：「《子夏傳》殘缺。」梁氏六卷，今兩卷。是其書錯謬多矣！王儉《七志》引劉向《七略》云：《易傳》子夏韓氏而「載薛虞記」又今秘庫有《子夏傳》「薛虞記」。其傳文質略，指輒非遠，無益後學，不可將帖正經。伏奉今年三月十日敕曰：《孝經》者德教所先，自則天以來，獨宗鄭氏遺旨，今則無文。又《子夏易》傳，近無習者。輔嗣注者，亦甚甄明。諸家所傳，元有得失。獨據人說，能無短長？令儒官詳定所長，令明經者依習。若將理等，亦可兼行。其作《易》者兼帖《子夏易傳》詳其可否奏聞者。又奉四月九日敕曰：「太子左庶子劉子元奏《孝經》注請廢鄭依孔，《老子》注請停河上公行王輔嗣：《易傳》非子夏所造者，付臣所司，令諸儒與子元對質定詳。必須理勝義成，不得飾詞爭辨者，」臣等與國子博士司馬貞、太學博士郤嚐通等十人對如前。
伏以十四日冬至，一陽初生，萬物潛動，所以自古聖帝明王，皆以此日朝萬國，觀雲物，禮之大者，莫逾是時。其日亦祀圜丘，令攝官行事。質明既畢，日出視朝，國家以來，更無改易。緣新修條格將畢，其日祀圜丘，遂改用立冬日受朝。若親拜南郊，受賀須改。既令攝祭，理不可移，伏請改正。
平明陰雲祁寒，及其日出，有雲迎日，又有祥風至。須臾日出，有黃白冠，及日南有珥。臣謹按《黃帝占》云：「冬至之日，陰雲祁寒，來歲大稔。人安，五穀豐熟。」又曰：「風不及地，和緩而來，謂之祥風。王者德至於天，則祥風起，日冠且珥。人主有嘉。」並太平之嘉應，臣請宣付所司。
昔齊桓公九合諸侯，一正天下，將欲封禪，問於夷吾。夷吾對曰：「江淮間三脊茅生，用以縮酒，乃可封禪。」其時無茅，桓公大慚而罷。自曆千古，今始一生。昔宣王南征，責楚包茅不入，王祭不供，則是其地生茅，今高一尺，至七八月長足，方堪縮酒。特望聖恩至時令采，用祭泰山，並根掘取，苑內植之。
管夷吾為桓公是諸侯，不合封禪，故稱茅拒之。及伐楚之日，尊周室，行霸道，乃責楚云：「包茅不入，王祭不供。」若以茅為瑞，是不知經義。臣等曆任荊楚，博訪貢茅，沅江最勝，臣已牒岳州取訖。今稱撫州有茅，請移根入苑，且貉不逾汶，橘不過江，移根苑中，信是虛語。望敕撫州且進六束，與沅江相比用之。
臣謹按《春秋》《文曜鉤》云：「王者安靜，則老人星臨其國，主壽昌，萬人安。常以秋分節候之南郊。」今應期而見，請付所司。
臣謹按《春秋》《文曜鉤》：「王者安靜，則老人星見。」孫氏《瑞應圖》云：「王者承天，則老人星見臨其國。」又《黃帝占》云：「老人一名壽星，色黃明大，則主壽昌。」天下多賢士。
伏惟陛下以千秋節日，祀於星壇。而祭期將臨，美應先至，知曆數之方永，嘉萬壽之昌期。請付史官，以光典策。
頻奉墨制，重令詳議，臣等淺陋不達，不敢措詞，聖旨深微，特垂開曉。陛下體至仁之德，廣推恩之道，將宏引進，以示睦親；再發德音，更令詳儀。謹按《大唐新禮》：親舅加至小功，與從母同服。此蓋當時特命，不以輕重遞增。今聖制親姨舅小功，更制舅母緦麻、堂舅袒免等服，取類新禮，垂示將來，通於物情，自我作古。群儒凡議，徒有稽留。並望準制施行。
今日卯時，有祥雲出東方，及其樂作，非煙燭於西北。已午之時，日有抱戴。伏以陛下聖曆方永，福履無疆，洊臻嘉瑞之符，載洽繞樞之日。臣等不勝抃躍，請宣付史館。
今日陛下虔報豐稔，昭祭神祇。臣謹候天地清謐，星辰明朗。初祭則樽俎適陳，祥風拂地。既奠之後，瑞氣縈壇，其風則暢和緩之候，其氣乃蓄龍鳳之色。臣謹按：「王者德至於天，則祥風起。」又堯沈璧於河，休氣四塞。伏惟陛下一德馭物，而天祥薦祉，盡皇王之靈貺，躋蒼生於仁壽。請宣付所司，編入史冊。
今旦卯時，日有紅碧，黃氣數見，及紫赤雲氣，潤澤鮮明，在日上。謹按《瑞應圖》，名曰「慶雲」，太平之應。請編入史冊。
莊子既號「南華真人」，文子請「通元真人」，列子號「衝虛真人」，庚桑子號「洞靈真人」。其數子並望隨號稱經。
兩京及諸郡崇元學生等，準開元二十九年正月制，前件人合習《道德》及《南華》《通元》《衝虛》等四經。又準天寶元年二月制，改《庚桑子》為《洞靈真經》，準諸條補崇元學，亦令習讀，伏準後制，合通五經。其《洞靈真經》，人間少本。臣近令諸觀尋訪道士，全無習者，本既無廣，業實難成。並《通元》《衝虛》二經，亦恐文字不定。元教方闡，學者宜精。其《洞靈》等三經，望付所司各寫十本，較定訖，付諸道采訪使頒行。其貢舉司及兩京崇元學生，亦望各付一本。今冬崇元學人，望且準開元二十九年正月諸條考試。其《洞靈真經》，諸待業成後準式。
櫟陽縣人董思寵，五代同居，子孫凡八十餘人，友愛敦睦，鄉里稱之。天寶末，寇盜剽掠村閭，此家獨全，年遭水旱，此家獨免，至於征稅，每先於人。伏望旌表門閭，編諸史冊。
諸色錢物及鹽井利等，伏緣財賦新有厘革，支計闕供，在臣職司，夙夜憂負。今後望指揮諸州，若不承度支文牒，輒有借使，及擅租賃回換。本州府錄事參軍本縣令專知官，並請同入已枉法贓科罪，庶物無乾隱，事有條流，其應合徵收諸色錢物，所由官有違程限，致闕軍須，請停給祿料。
李晟巡邊，欲至涇州，田希鑒潛伏兵馬，謀害統帥。李晟察其奸計，今已伏辜，原其情狀，合坐宗族。頃以朱泚窮蹙，奔竄涇原，希鑒去逆歸順，閉門不納，恐須錄其前效，特全後嗣。其妻王氏並男太子通事舍人華、左金吾倉曹參軍葦、折衝芮、折衝萱等，並請免死，差綱遞送嶺南，分付杜佑，令配諸州。
太皇太后沈氏厭代登真，於今二十有七年。大行皇帝至孝惟深，哀思罔極。建中初已發明詔，舟車所至，靡不周遍，歲月滋深，迎訪理絕。謹按晉庾蔚之議云：「尋求三年之外，又俟中壽而服之。」今參詳《禮》經，博稽故事，伏請以大行皇帝啟攢宮日，百官舉哀於肅章門內之正殿。先令有司造禕衣一副，發哀日令內官以禕衣置於幄座。自後令宮人朝夕上食，先告元陵，次告宗廟，上太皇太后諡冊。次造神主，擇日祔代宗廟，其禕衣備法駕奉遷於元陵祠殿，置於代宗皇帝袞衣之右。便以今年十一月二日發哀為忌，追冊曰「睿真皇后」。
準今年二月十三日敕，除台省常參官餘六品以下，並準舊例，都付本司處分者。其六品以下選人中，有人材書判無闕相當，承前準格皆送中書門下。又立功狀奏請要有褒揚等令，並委本司注擬，即不同常格。選人若無闕相當，一一令待續闕。事即停滯，必招喧訴，應緣功狀及非時與官，合授正員額內，並選限內無闕注擬者。伏請量事計日，用成三考闕。如臨時人數稍多，注擬不足，灼然須處置發遣。即請兼用兩考以上得資闕，並量人材資敘注擬訖，準敕送中書門下，詳定可否。其六品以下，有官資稍高，合入五品，縱非五品，亦請依前送名。
浙江東西節度使韓滉，自建中年已後，供軍資費賞設等。每年續加當錢六十一萬六千貫，準今年五月五日敕，近日甲兵止息，無別徵求，此是常稅，先有成例。宜令浙西觀察使白誌貞、浙東觀察使皇甫政，各據道本元額，依舊每年兩稅徵收發遣，其錢物到別庫收貯。每有給用，皆先奏取進止，其錢舊例每年六月舉徵，如秋限送納。今京西師旅頗眾，經用尤多，望令依稅限納，市輕貨送上都。
伏以艱難以來，年月積久，兩都士庶，散在遠方，三庫敕甲，又經失墜。因此人多罔冒，吏或詐欺，混見官者，謂之「擘名」。承已之死者，謂之「接腳」，乃至制敕旨甲，皆被改張毀裂。如此之色，其類頗多，比來因循，遂使滋長。所以選集加眾，真偽混然，實資簡責，用澄涇渭。謹具由曆狀樣如前，伏望委諸州縣府，界內應有出身以上，便令依樣通狀，限敕牒到一月內畢，務令盡出，不得遺漏。其敕請令度支悉付州府州司，待納狀畢，以州印印狀尾，末縫相連，星夜送觀察使司。定判官一人專使勾當，都封印。差官給驛遞驢送至省上都，五百里內十二月上旬到。千里外中旬到，每遠較一千里外，即加一旬，雖五千里外，一切正月下旬到。盡黔中嶺南，應不合北選人，不納文狀。限其狀直送吏部曹，不用都司發人。到日所司勘會，即奸偽必露，冤抑可明。如須盤問，即下所在州縣責狀。其隱漏未盡，及在遠不及期限者，亦任續通，依前觀察使興送所在勘責。必有灼然逾濫事跡著明者，據輕重作條件商量聞奏，庶稍澄流品，永息逾濫。
準禮，諸侯絕周，大夫絕緦。所以殺旁親之喪，不敢廢大宗之祭。士則緦不祭者，謂同宮未葬，欲人之吉凶不相瀆也。魏晉以降，變禮從權，緦已上喪，假內衣縗，謂之「喪服」，假滿即吉，謂之「公除」。凡既葬公除，則無事不可，故江右潭殷仲堪並云：既葬公除廢祭者非也。故其時公除者則行公祭，蓋大夫不敢以家事辭王事，春秋之義也。
今國家行公除之令，既已即吉，於祭無嫌。私家之祭，則無廢者，公家之祭，則猶禁之。是有司限文，進退維穀。若以服為禁，則懼虧祭禮；若以例奏差，則懼違令文。先王立禮，所以進人為善也。立法，所以禁人為非也。彼公除者，人各思君親，莫不欲祭。使子得祭其父，孝莫大焉！臣得祭其君，義莫重焉！苟祭而不許，是禁人為善也；苟私祭不禁，則公祭無嫌。是則垂之空文，不若行其變禮。今請申明舊令，使行之可守，凡有慘服既葬公除，及聞哀假滿者，許吉服赴宗廟之祭。其同宮未葬，雖公除者，請依前禁之，庶輕重有倫，以一王法。
伏以周漢故事，有功即加地，有罪即奪國，既明賞罰，方申沮勸。其犯除名以上罪，有實封準法合除。比來因循，兼不申舉。自今以後，應實封人或緣罪犯，其堂省及本軍本使本貫奏狀，請令並標實封戶數，本犯州名，同奏敕下戶部，以為憑據。其犯法罪三分望奪一分，流罪奪一半，除名以上罪即準法悉除，並以本犯條論，不在減贖之限。其奉特敕貶謫，驗制詞內所犯無正條者，伏請準流罪奪一半。
伏以台司推事，多是制獄，其中或有準敕便須處分，要知法理。又緣大理刑部斷獄，亦皆申報台司，儻或差錯，事須詳定。比來皆卻令刑部大理法直簡勘，必恐自相扶會，縱有錯失，無由辨明。伏請置法直一員，冀斷結之際，事無闕遺。其糧料請取台中諸色錢物，量事支給。其功優等請準刑部大理處分。
準貞元七年三月二十日敕節文，比來食實封人，多不依令式，皆身歿之後，子孫自申請傳襲。伏請自今以後，並今日以前應食實封人，並一年內準式具合襲子孫官品年名，並母氏嫡庶，於本貫陳牒。如無本貫，即於食封人本任本使申牒。如合襲人有罪疾及身死者，亦限一周年內申牒。請立以次合襲人，仍俱家口陳牒，請附籍帳，本貫勘責當家及近親。如實是嫡長，即與責保，準式附貫，然後申省。到後即取文武職事三品正員一人充保。
準建中元年正月十七日敕，諸州府五品以上正員及額內上佐宜四考停。其左降官不在此限者，五品左降官既不許停祿料。六品以下未復資，已經四考，未量移間，其祿料伏望亦許準給。
諸州府送納內外文武官職田及公廨田四至白簿等，前件簿書，準天寶十四年八月十二日敕，每年六月十三日勘造申省，如建本判官牒吏部先用闕本典準法科處者。伏以地段佃戶，並無改移，隨年造簿，實有勞費。今請令諸州府及畿內縣，三年一送，違限者準敕科處。
伏準群官所議鑄錢，或請收市人間銅物，令州郡鑄錢。當開元以前，未置鹽鐵使，亦令州郡勾當鑄造。令若兩稅納匹段，或慮兼要通用見錢，欲令諸道公私銅器各納所在節度團練防禦經略使，便據元敕，給與價直，並折兩稅，仍令本處軍人鎔鑄。其鑄本請以留州留使年支未用物充，所鑄錢便充軍府州縣公用。當處軍人自有糧賜，亦校省本。所資眾力，並收眾銅。天下並功，速濟時用，待一年後鑄器物盡則停。其州府有出銅鉛可以開鑄處，具申有司，便令同諸監冶例，每年與本充鑄。其收市銅器期限，並禁鑄造買賣銅物等，待議定，便令有司條疏聞奏。其上都鑄錢及收銅器，續處分。將欲頒行，尚資周慮，請令中書門下兩省御史台並諸司長官商量，重議聞奏。
敕厘革京百司息利本錢，應徵近親及重攤保並遠年逃亡等。今年四月十七日敕，本利並放訖，其本事須借錢添填，都計二萬五千九百四十三貫六百九十九文。伏以百司本錢，久無疏理，年歲深遠，亡失頗多，食料既虧，公務則廢，事須添借，令可支持。伏望聖恩許令準數支給，仍請以在藏庫度支除陌錢充。
伏以聖政惟新，事必歸本。近又疏理五坊戶邑，令府縣卻收，萬情欣欣，喜出望外。臣等敢不厘革舊弊，率先有司，上副聖情，用宏至理。其兩者納課陪廚戶及捉錢人，總一百二十四人。臣當司並不收管，望各歸府縣。
準敕今月二十四日諸州府鄉貢明經進士，見訪宜令就國學官講論，質定疑義，仍令百僚觀禮者。伏恐學官職位稍卑，未足飾揚盛事。伏請選擇常參官有儒學者三兩人，與學官有儒學者。庶聖朝盛典，輝映古今。
文武常參官準乾元元年三月十四日敕，如有朝堂相吊慰，及跪拜待漏，行立失序，語笑喧嘩；入衙入閣，執笏不端；行立遲慢，立班不正；趨拜失儀，言語微喧；穿班穿仗，出入閣門，無故離位；廊下飲食，行坐失儀；喧鬧入朝，及退朝不從正衙出入，非公事入中書等，每犯奪一月俸。班列不肅，所由指偽，猶或飾非，即具聞奏貶責。臣等商量，於舊條每罰各減一半，所貴有犯必舉。
太廟時享，及告廟朔望薦食同日。謹按《禮》經，祭不欲數。伏以太廟禘祫祭，禮重於時享。準禮時享與禘祫同月，即其月但行禘祫，不行時享，蓋不欲煩，是禮先重者。今時享重於朔望薦食，詳求禮情，參酌輕重，於時享之月，其朔望薦食，亦合便停。若兩禮兼行，即祭恐煩黷。伏請每至時享及臘享，但行享禮。其月朔望薦食請停，餘月一準舊制。如告廟日與朔望薦食日同，伏請先行告廟禮，然後薦食。所冀疏數有節，合於禮中。
諸州府應上供受稅匹段及留使留州錢物等，每年匹段估價稍貴。其留使留州錢，即聞多是徵納見錢，及賤價折納匹段，既非齊一，有損疲人。伏望起元和四年已後，據州縣官正料錢數內，一半任依京官例徵納見錢支給，仍先以都下兩稅戶合納見錢充。如不足，即於當州兩稅內據貫均配支給。其餘留使州雜給用錢，即請各委州府，並依送省輕貨中估折納匹段充。如本戶稅錢較少，不成端匹者，並任折納絲綿，如舊例徵納雜物斛鬥支用者，即任準舊例處分，其折納匹段定中估，仍委州縣精加揀擇。如有濫惡，所由官並請準今年正月十五日旨條處分。應帶節度觀察使州府合送上都兩稅錢，既須差綱發遣，其留使錢又配管內諸州供送，事頗重疊，其諸道留使錢，伏請各委節度觀察使，先以本州舊額留使及送上都兩稅錢充。如不足，即於管內諸州兩稅錢內據貫均配。其諸州舊額供使錢，即請隨夏稅旨限，收送上都度支，收入次年旨符，便為定制。伏以諸道兩稅，徵斂不常；閭井之間，頗聞困弊，臣今類會如前。
準建中三年三月敕節文，當府界內捉獲強盜，不論有贓無贓及竊盜贓，滿三匹以上者，並準敕集眾決殺。不滿匹者，量事科決補充。所由犯盜人，雖有官及屬軍等，一切並依此例處分。準天寶十四年正月敕。府縣務煩，事須疏決，若一一皆待勘覆，即必有稽留。伏準今年正月敕，自今以後，諸司應有決殺囚，若不承正敕，並不在行決之限。如跡涉凶險，須速決遣，並特敕處分者，亦宜一度覆奏者。
伏以京邑浩穰，庶務煩劇，擒奸戮盜，事實尋常。若一罪一刑，動須覆奏，不惟懼於留獄，實亦煩於聖覽。況畿甸之內，尤須肅清，其強盜竊盜並犯徒以下罪情，準建中三年及天寶十四載敕處分。其餘罪犯經有司準按者，請準今年正月敕處分。
準舊例，監察御史從下六人，各察尚書省一司。又準興元元年十月敕令，監察從上第一人察吏部、禮部，第一人察兵部、工部，第三人察戶部、刑部者。伏以監察第一第二人，已充監察及館驛等使。新人除出使外，並無職掌，無以觀其能否。今請守舊制，新人分察。
諸州府見錢，準敕宜於管內州據都徵錢數逐貫均配。其先不徵見錢州郡，不在分配限，都配定一州見錢數，任刺史著百姓隱便處置。其敕文不加減者，即準州府所申為定額。如於敕額見錢外，輒擅配一錢，及納物不依送省中估，刺史、縣令、錄事、參軍，請與節級科貶。
百官避皇太子名諱，詳《禮》經，公卿大夫與太子同名無嫌，蓋尊統於上，太子同在臣子之列。國朝故事：東宮官號並東宮殿及門名，與太子名同皆改，然無百官避東宮名者。德宗在春宮，處州舊名不改，並御史院同姓名者亦不改。
伏以宮臣名及宮殿門名，並百官宗姓中有與皇太子名同者，即幹儀制，禮合回避。台官及王公爵土名號，推義比例，並無改文。
御史出使及卻回，所在館驛，逢中使等。舊制：御史到館驛，已於上廳下了，有中使後到，即就別廳。如有中使先到上廳，御史亦就別廳。因循歲年，積為故實。訪聞近日多不遵守，中使若未諳往例，責欲逾越；御史若不守故事，懼失憲章。喧競道途，深乖事體。伏請各令遵奉舊例，冀其守分。
