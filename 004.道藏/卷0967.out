諸州刺史諸府少尹次赤令諸州府五品已上官並常參官等，在任之例，約是三載。命代之後，遽即到京。人數既多，闕負常少，稍經時月，則訴饑寒。起今後請據舊章，刺史及五品已上官，在外應受替去任，非有徵召，未得到京。宜委所在州府每兩月一度申中書門下，其初狀仍具前任政續，受代月日。中書門下準前置具員，量才除授。其家在上都，因自歸止者，京兆府申奏。
舊以第一、第二殿中御史知東西推，竊以故事三院御史皆初領繁劇，後即漸輕。近以新入監察兩人監倉監庫，殿中既無倉庫兼俸，空負推獄憂勤，即與台中從劇入輕，頓乖舊例。今請殿中第三人、第四人分知兩推，希同漸殺之文。
每年供諸司並畿內諸鎮軍糧等，計粟麥一百六十餘萬石，約以錢九十六萬六千餘貫糴之。畿內百姓每年納兩稅見錢五十萬貫，約以粟麥二百餘萬石糶之。是度支糴以六十，而百姓糶以二十五。農人賤糶，利歸商徒。度支貴糴，賄行黔吏。今請以度支貴糴錢五十萬貫送京兆府，充百姓一年兩稅。勒二十三縣代緡輸粟八十萬石小麥二十萬石，充度支諸色軍糧，則開成三年以後，似每歲放百姓一半稅錢，又省度支錢一十萬貫。勸農減費，物理昭然。仍請百姓廣開田畝，更不加稅，行之有節，富庶可期。
伏準制書，贈司徒郭釗嫡男仲文襲封太原郡公者。臣近訪知郭釗妻沈氏，公主之女，代宗皇帝外孫，有男仲辭，已選尚主。仲文不合假冒自稱嫡子。若仲文承嫡，即沈氏須黜居別室，仲辭不合配尚貴主。
伏以郭仲文尚父子儀之孫，太皇太后之侄，戚裏勳門，無與儔比。婚姻嫡庶，朝野具知。奪宗之配，實玷風教。且仲文、仲辭，既非同出，襲封尚主，不可並行。伏請付台勘當。
天下之理，在能官人。古人以還，委重吏部。自循資授任，衡鏡失權，立格去留，簿書得計。比緣今年三月選事方畢，四月已後，方修來年格文，五月頒下。及到地遠，已及秋期。今請起今月與下長格，所在州府，榜門曉示。其所資官取本任黃衣本貫解，一千里內三月十日解到省，二千里三千里遞加十日，並勒本州齎送，選人發解訖，任各歸家。其年七月十五日，齊於所住府，看吏部長榜定留放。其得留人，並限其年十二月十日齊到省試注唱，正月內銓門開，永為定例。如其年合用闕少，選人文書無違犯可較，則於本色闕內先集選深人年長人。其餘人既無闕可集，南曹俱為判成，榜示所住州縣府，許次年取本任州府公驗，便依限赴集，更不重取本任本貫解。
諸州府如有宗子寄寓，貧病不能自濟者，有羈旅道途，棲遲丐食者，並請所在州縣切加存恤，兼隨事接借，不得令有侵欺，致使抑屈。如有違犯禮禁，自冒刑名，即任所在州縣仔細勘問。仍先具罪狀，申報宗正寺，待寺司聞奏，不得懸便科斷。所冀遠方宗子，平時無困辱之虞；守土諸侯，聖朝識敦睦之意。
得覆定石經字體官翰林待詔唐元度狀。伏準太和七年二月五日敕，覆九經字體者。今所詳覆，多依司業張參五經字為準。其舊字樣，歲月將久，畫點參差。傳寫相承，漸致乖誤。今並依字書與較勘，同商較是非，取其適中，纂錄為《新加九經字樣》一卷。請附於《五經樣》之末，用證紕誤。
延英對宰臣須紀錄。伏以陛下躬勤庶政，超邁百王，每對宰臣，日旰忘倦。正衙決事，二史在前，便殿坐日，全無紀錄。長壽初宰臣姚璹奏置「時政紀」，寢而不行。貞元中宰臣趙憬請復故事，無何又廢。恭惟聖政，必在發明。今請每至延英坐日，對宰臣往復之詞，關教化政刑之事，委中書門下直日紀錄，月終送史館。所冀政猷不墜，國史有倫。昨日延英麵奏，已蒙允許。
臣等謹按《春秋》《尚書》，最為前史，事言異貫，義體兩存。今韋籌所著，意實即師古，欲使本朝大典，與千古同風。然漢氏已還，更立史法。稽其指要，事歸詳盡。
伏以聖唐禦宇，向三百年，聲教遠垂，文物大備。祖功宗德，傳諸不朽。《本紀》《實錄》之外，復有注記、典曆。蓋史氏職司，大懼簡略，久已著定，遽難變更。臣等參酌古今，須歸的當。況曆代編紀，名號實繁。雖統制各殊，悉傳示於後。伏請以籌所進之書，藏於史館，待其著述功畢，令與舊史兼行。則國朝典法，今古鹹備。
伏準開成元年正月一日敕，諸州刺史少尹赤令並常參官等，授替去任，非有徵召，不得到京。宜委所在州府取其由曆，每兩月一度申中書門下省。參詳敕意，以前件官到京後，未有除授，旅食可矜。且令在外，以候遷陟，訪聞遠地不諭朝旨，將謂故有敕格，阻其戀闕之心。幹進者亦以迭來，守道者便成廢滯，恐須厘正，以徇重情。其諸道州府應有前件官等，得替後任赴闕廷，或家在四方，亦隨所便。
常參官寒食拜掃，令月七日延英麵奏進止，令準往例給公券者。臣等謹檢舊案，承常參官應為私事請假，外州往來給券牒。伏準太和八年八月十日敕厘革，應緣私事，並不許給公券。今臣等商量，惟寒食拜掃，著在令式，銜恩乘驛，用表哀榮。虔奉聖旨，重頒新令，其有拜掃不出府界，假內往來者，並不在給券限。
準今年二月八日赦節文，應諸色勾留官，令克下手力雜給等，與本道州府，充攝官課料。無本司起請者。臣等詳檢諸道官員，俸料不一，或正官料錢絕少，雜給雜料過多。若準赦文，手力紙筆並令克下，則正官勾留，亦領公事，所請俸料，不如攝官。既未得中，亦恐難守。本司既無起請，中書門下須與條流。
臣等商量，應諸色勾留官正料及手力課雜職課雜給雜料紙筆等錢，望各委本州都計錢數，每貫克二百文，充攝官俸料。其職田祿粟米，望令全還正官，不在計入諸色錢數之限。臣等又以諸州長馬，本是散員，判司簿尉，或須假攝。其所克留錢，望委州司酌量閑劇差署，均融多少支給，亦不要各占本色錢數。及填滿闕員，仍令每至歲終，分析申報戶部。
台司所奏條流簷子事，更須商量。其常參官或諸司長史，品秩高者，有疾及筋力綿怯，不能控馭。望許牒台暫乘簷子，患捐勒停。其出使郎官，中路遇疾，令自雇夫者，若所詣稍遠，計費極多，制下檢身，不合貸借。輕齎則不濟所要，無借則不可支持。如中路遇疾者，所在飛牒申奏差替去。以此商量，度為折衷，餘請依御史台所奏。
皇城內伊、洛等四水，伏以伊、洛四水，載在典墳，今人所呼，其名甚著。其第三「水」字禦名同，東周之人所以請更其名者，遂勒所府官司錄以下參議其事。今得司錄參軍韋瓊等狀，謹按《尚書》，周公將營洛邑，卜澗水東，水西。惟洛食。《孔安國傳》云：「初卜黎水上不吉。」迨卜此二水之間吉。伏請改第三 「水」字為「吉」字者。臣竊以周居洛宅，卜年惟永。今改此水，雅葉祥符。謹具如前。
伏以江南百姓營生，多以種茶為業，官司量事設法，惟稅賣茶商人，但於店鋪交關，自得公私通濟。今則事須私賣，苟務隱欺，皆是主人牙郎中裏誘引，又被販茶奸黨分外勾牽。所繇因此為奸利，皆追收攪擾，一人犯罪，數戶破殘，必有屏除，使安法理。其園戶私賣茶犯十斤至一百斤，徵錢一百文，決脊杖二十。至三百斤，決脊杖二十，徵錢如上。累犯累科，三犯已後，委本州上曆收管，重加徭役，以戒鄉閭。此則法不虛施，人安本業，既懼當辜之苦，自無犯法之心。條令既行，公私皆泰。若州縣不加把捉，縱令私賣園茶，其有被人告論，則又砍園失業。當司察訪，別具奏聞，請準放私鹽例處分。
伏以興販私茶，群黨頗眾，場鋪人吏，皆與通連，舊法雖嚴，終難行使，須別置法，以革奸徒。輕重既有等差，節級易為遵守。今既特許陳首，所在招收，敕令已行，皇恩普洽，宜從變法，使各自新。若又抵違，須重科斷。自今後應輕行販私茶，無得杖伴侶者，從十斤至一百斤，決脊杖十五。其茶並隨身物並沒納，給糾告及捕捉所繇。其囚牒送本州縣置曆收管，使別營生。再犯不問多少，準法處分。三百斤已上，即是恣行凶狡，不懼敗亡。誘扇愚人，悉皆屏絕，並準法處分。其所沒納，亦如上例。
謹按天子七廟，祖功宗德，不在其中。國朝制度，太廟九室。伏以太祖景皇帝受封於唐，高祖、太宗創業受命，有功之主，百代不遷。今文宗元聖昭獻皇帝升祔有時，代宗睿文孝武皇帝是親盡之祖，理合祧遷，每至禘祫，合食如常。
州縣攝官，假名求食，常懷苟且，不恤疲人。其州縣闕少官員，今後望委本州刺史於當州諸縣官中，量賢劇分配公事勾當。如官員數少，力實不逮處，即於前資官選擇清謹有能者差攝，不得取散試官充。
準監察御史關牒：「今月十三日祀九宮貴神，已敕宰相崔珙攝太尉行事，合受誓戒及有司徒、司空否。」伏以前件祭本稱大祠，準太和三年七月二十四日敕，降為中祠。昨據敕文，祇稱崇飾舊壇，務於嚴潔，不令別進儀注，更有改移。伏恐不合卻用大祠禮料，伏候裁旨。
元日禦含元殿，百官就列，唯宰相及兩省官，皆未開扇前立於欄檻之內，及扇開便侍立於御前。三朝大慶，萬邦稱賀，唯宰相侍臣同介胄武夫，竟不拜至尊而退。酌於禮意，事未得中。臣等請禦殿日昧爽，宰相、兩省官鬥班於香案前，俟扇開，通事讚兩省官再拜，拜訖升殿侍立。
回紇族帳侵擾部內，敕勸課種桑，比有敕命，如能增數，每歲申聞。比知並無遵行，恣加翦伐，列於鄽市，賣作薪蒸。自今州縣所由，切宜禁斷！
臣聞河陽五縣，自艱難以後，割屬河陽三城使。今河南所管五縣中，租賦色役，盡屬河陽，使歸一統，便為定制。既是雄鎮，足壯三城。
臣等商量，其河陽縣望改為孟州，仍為望州。河陽、汜水、溫縣、河清、濟源等五縣改為望縣。其縣令以下，望且令守本官，至吏部注官日替。
伏聞定安大長公主，二月二十五日以回紇背叛恩德，侵軼邊陲，於光順門內脫去簪珥，變服請罪。陛下釋其愆負，方敢對見。又以宣城公主等違敕不到，各罰封物。伏以禮法之行，始此中壺，王化盛事，人倫美談。《周易》云：「正家而天下定矣。」臣等忝在樞近，不任抃賀踴躍之至。伏望宣付史館紀述，為百代典制。
擒盜賊並鬥行鬥毆人等，被奸惡所由與府縣人吏同情欺罔，因緣卜射，求取恣為，不顧典刑，隱藏愆犯。臣見今推鞫，須立條科，應府縣所由，輒因事取錢，及恐嚇平人，遣重囚典引坊市人戶，推問得實。贓至十貫以上者，從今後伏請集眾決殺。十貫以下者，即量情科斷。如捕賊所由捉搦賊贓至五十貫，請賞三十貫文。如贓至一百貫以上，取本贓一半以上充賞，庶賞罰必行，奸欺止息。
朝廷設文學之科，以求髦俊，台閣清選，莫不繇茲。近緣覈實不在於鄉閭，趨名頗雜於非類。致有跋扈之地，情計交通，將澄化源，在舉明憲。
臣等商量，今日以後，舉人於禮部納家狀後，望依前三人自相保。其衣冠則以親姻故舊，久同遊處。其有江湖之士，則以封壤接近，素所諳知者為保。如有缺孝弟之行，資朋黨之勢，跡繇邪徑，言涉多端者，並不在就仕之限。如容情故，自相隱蔽，有人糾舉，其同保人並三年不得赴舉。仍委禮部明為戒勵，編入舉格。
天下廢寺銅像鍾磬，委鹽鐵使鑄錢。其錢像委本州鑄為農器。金、銀、鍮石等像，銷付度支。衣冠士庶之家，所有金、銀、銅、鐵之像，敕出後限一月納官，如違，委鹽鐵使依禁銅法處分。其土、木、石等像，合留寺內依舊。
僧尼不合隸祠部，請隸鴻臚寺。其大秦穆護等祠，釋教既已厘革，邪法不可獨存。其人並勒還俗，遞歸本貫充稅戶。如外國人，送還本處收管。
東都太廟九室神主，共二十六座。自祿山叛後，取太廟為軍營，神主棄於街巷，所司潛收聚，見在太微宮內新造小屋之內。其太廟屋室並在，可以修崇。太和中太常博士議，以為東都不合置神主。車駕東幸，即載主而行，至今因循，尚未修建。望令尚書集公卿及禮官、學官詳議。如不要更置，須有收藏去處。如合置，望以所拆大寺材木修建。李石既是宗室，官為居守，便望令充修東都太廟使，勾當修繕。
臣等昨於延英對，恭聞聖旨，常欲朝廷尊，臣下肅，此是陛下深究理本也。臣按《管子》云：「凡國之重器，莫重於令。令重則君尊，君尊則國安。」故國安在於尊君，尊君在於行令。君人之理本，莫要於出令。故曰：「虧令者死，益令者死，不行令者死。」不從令者死，又曰：「令行於上，而下論可不可，是上失其威，下係於人也。」自太和已來，其風大弊。令出於上，非之於下。此弊不除，無以理國也。
昨韋宏質所論，宰相不合兼領錢穀，臣等輒以事體陳聞。昔匡衡所以云：「大臣者，國家之股肱，萬姓所瞻仰，明王所慎擇。」《傳》曰：「下輕其上，賤人圖柄，則國家搖動，而人不靜。」宏質受人教導，輒獻封章，是則賤人圖柄矣！蕭望之漢朝名儒重德，為御史大夫奏云：「今首歲日月少光，罪在臣等。」上以望之意輕丞相，乃下侍中御史詰問。貞觀中監察御史陳師合上書云：「人之思慮有限，一人不可兼總數職。」太宗曰：「此人妄有毀謗，欲離間我君臣。」流師合於嶺外，賈誼云：「人主如堂，群臣如陛，陛高則堂高。」亦由將相重，君臣尊，其勢然也。如宰相奸謀隱匿，則人人皆得上論。至於制置職業，固是人主之柄，非小人所得幹議。古者朝廷之上，各守其官，思不出位。宏質賤人，豈得以非所宜言，上瀆明主！此是輕宰相撓時政也。昔東漢處士橫議，遂有黨錮事起。此事深要懲絕。伏望陛下詳其奸詐，去其朋徒，則朝廷安靜，制令肅然。臣等不勝感憤之至。
武宗昭肅皇帝祔廟並合祧去舊廟等事。伏以自敬宗、文宗、武宗兄弟相及，已曆三朝，昭穆之位，與承前不同。所可疑者，其事有四：一者兄弟昭穆同位，不相為後；二者已祧之主，復入舊廟；三者廟數有限，無後之主，則宜出置別廟；四者兄弟既不相為後，昭為父道，穆為子道。則昭穆同班，不合異位。
據《春秋》「文公二年，躋僖公。」何休云：「躋，升也。謂西上也。惠公與莊公當同南面西上，隱、桓與閔、僖當同北面西上。」孔穎達亦引斯義釋經。又賀循云：「殷之盤庚，不序陽甲。漢之光武，上繼元帝。」晉元帝、簡文皆用此義毀之。蓋以昭、穆同位，不可兼毀二廟故也。《尚書》云：「七世之廟，可以觀德。」且殷家兄弟相及，有至四帝不及祖禰，何容更言七世？於理無疑矣。
二者今已兄弟相及，同為一代。矯前之失，則合復祔代宗神主於太廟。或疑已祧之主，不宜更入太廟者，按晉代元、明之時，已遷豫章、潁川矣。及簡文即位，乃元帝之子，故復豫章、潁川二神主於廟。又國朝中宗已祔太廟，至開元四年，乃出置別廟。至十年，置九廟，而中宗神主復祔太廟，則已遷復入，亦可無疑矣。
三者，廟有定數，無後之主出置別廟者。按魏晉之初，主多同廟，蓋取上古清廟，一宮尊遠神祇之義。自後晉武所立之廟，雖雲七主，而實六世。蓋景文同廟故也。又按魯立薑原、文王之廟，不計昭穆，以尊尚功德也。晉元帝上繼武帝，而別享惠、懷、湣三帝，時賀循等諸儒議，以為別立廟，親遠義疏，都邑遷異，於理無嫌也。今以文宗棄世才六年，武宗甫爾復土。遽移別廟，不齒宗祖。在於有司，非所宜議。
四者添置廟之室，按《禮論》晉太常賀循云：「廟以容主為限，無拘常數。」故晉武帝時廟有七生六代，至元帝、明帝廟皆十室。及成、康、穆三帝，皆至十一室。自後雖遷故祔新，大抵以七世為準，而不限室數。
伏以江左名儒，通賾睹奧，事有明據，固可施行。今若不行是議，更以迭毀為制，則當上不及高曾未盡之親，下有忍臣子恩義之道。謹備討古今，參校經史，上請復代宗神主於太廟，以存高曾之親；下以敬宗、文宗、武宗同為一代，於太廟東間添置兩室，定為九代十一室之制，以全臣子恩敬之義。庶協大順之宜，得變禮之正，折古今之紛互，立群疑之杓指。俾因心廣孝，永燭於皇明；昭德事神，無虧於聖代。
禘祫祝文稱號穆宗皇帝、宣懿皇后韋氏、敬宗皇帝、文宗皇帝、武宗皇帝，緣從前但序親親，以穆宗皇帝室稱為皇兄，未合禮文。得修撰官朱儔等狀稱，禮序尊尊，不敘親親。陛下於穆宗、敬宗、武宗祝文，恐須但稱嗣皇帝臣某昭告於某宗以下四室，敕旨今禮官同商量聞奏者。臣與令博士閔慶之修撰官朱儔、檢討官王皞同考《禮》經。更無別議，請依前狀。
應諸州刺史，既欲責其潔已，須令俸祿稍充。但以厚薄不同，等級無制，致使俸薄處無人願去，祿厚處終日爭先。應諸中下州司馬軍事俸料共不滿一百千者，請添至一百千。其緊上州不滿一百五十千者，請添至一百五十千。其雄望州不滿二百千者，請添至二百千。其先已過者，即得仍舊，並任於軍事雜錢中，方圓置本，收利充給。如別帶使額者，並仍舊不在添限。
