往例朝廷命官，除將相外，並不賜官告。因偽朝條流，凡準宣授官，即特恩賜令，使府判官，皆許本道奏請。或聞多在京師，至於令錄，悉是放敕後，本官自於吏部出給告示，中書不更管係。今若為點檢所授官吏器能，欲令親承聖澤。臣等商量，自兩使判官州縣令錄在京除授者，即望令於內殿謝官，便辭赴任，不便進納官告。其判司主簿以下，極是卑秩，不合更許朝對。敕下後望準舊例處分。
凡新除官及差使者，合於正衙謝辭。每遇正殿起居日，百官不於正衙序班，致差使及新除官辭謝不得，或恐差使者已定發日，除宣催發，以一日無班，便妨辭謝。臣令參詳，每內殿起居日，百寮先序班於文明殿庭，候辭謝官退，則班入內殿。冀便於官吏辭謝者。
今月四日中丞上事，臣等禮合至台，比期不越前規，依舊傳語。忽蒙處分通出，尋則再取指揮，要明審的。又蒙問：「大夫相公上事日如何？」臣等訴云： 「大夫曾為宰相，進奏官伏事中書，事體之間，實為舊吏。」若以別官除授，合雲傳語勞來，又堅令通出。臣等出身藩府，不會朝儀，拒命則恐有奏聞，遵稟則全隳則例。伏恐此後到台參賀，儀則不定者。
謹具本朝舊例，合行公事如右：應諸道進奏院，準本朝例，各合置台巡驅使官一人。凡有公事，並合申報台巡，逐日在台祇候應奉公事。應諸道進奏官，每四孟月初及五月冬至，新除大夫中丞，並合台參。伏自偽朝以來，全墜舊例。今準敕命條流，請準本朝舊例施行。應諸道節度、觀察、防禦、經略、團練使，及諸州刺史新除赴任，及郎幕上佐官等得替，及準宣進奉到闕及歸本道，並合廊參正衙謝見辭。如遇大夫中丞入台，並合台參。兼凡有公事及到發日，並合申報。如遇追勘，進奏官典勘責科罰。又伏以偽朝以來，全隳往制，既未條理，轉失繩規。伏乞特降朝敕指揮，免令隳紊。
應在京兩街司及坊市士庶人家，及諸道經商客旅，或有投井自縊，及仆婢諸色人等非理歿故。伏據近年以來，凡是死亡之家，並是台司左右巡使舉勘，差驅使官與諸司人同行檢驗指揮。如此施行，相承已久。台司若不差人舉勘，即非理幽冤，無由申雪。若一一檢驗，即事故之家，多稱騷擾。況台司亦常憂兩巡驅使官與諸司同巡檢節級等，於有事人家，妄有所求。今詢訪故事，準當司京兆按往例：凡京城內應有百姓死亡之家，祇勒府縣差人檢驗。如是軍人，祇委兩軍檢勘。如是諸道經商客旅，即地界申戶部使差人檢勘。仍逐司各具事由及同檢勘行人等姓名，申台及本巡察。其間或有事涉冤濫，曲直不分，察訪得知，及有人論訐，台司並行追勘。如是兩班官吏之家，即合是台司檢勘。伏請自今以後，並準故事施行，除百司外，台中不更差人誨（疑）例檢勘。如是則軍人百姓，各有區分，事涉冤誣，即行追勘。合具舉明，庶遵故事者。兼得左右巡使狀抄錄到喪葬格例，所設車轝儀注物色，祇為官品高下，無官秩，若陳儀主具供應，故犯典刑。今則凡是葬儀，動逾格物，但官中隻行檢察，在人情各盡孝思，徇彼稱家之心，許便送終之禮。台司又難將孝子，盡決嚴刑，祇以供人例行書罰，以添助本司支費。兼緣設此防禁，比為權豪之家，多有違禮從厚。若貧窮下士，尚猶不便送終，必無僭禮可以❥罰。兩京即是台司舉司，諸州府即元無條例者，凡棺槨不計有官品，並不得於棺槨上雕鏤畫飾，施戶窗欄檻楹等。官至四品以上使方相，七品以上使魌頭，四目元衣朱裳，執戈楊楯如常制，七品以下及無官品者勿用。凡明器等，三品以上不得過九十事，五品以上不得過六十事，九品以上不得過四十事。當廣地軸誕馳馬及執役人，高不得過一尺。其餘音聲隊馬威儀之屬，各準平生品秩所用，仍以木瓦為之，不得過七尺。及別加畫飾，諸纛今謂之鵝毛五纛：五品以上竿長七尺，五品以下長五尺，無官品者勿用。諸三品以上引披鐸翣挽歌鼓六行，每行六人。五品以上二引、二披、四鐸、四翣，挽歌四行四人。九品以上二翣，無者勿用。諸車轝，三品以上油幰朱絲、絡網施襈，兩廂畫龍虎幰，竿朱垂六旒蘇，今之纓帶也。七品以上油幰襈，兩廂畫雲氣，垂四旒蘇。九品以上無旒蘇。車轝上有結絡者：三品以上及將相有鳳台，自諸品官及郡守升朝者羚羊山華，餘並平幰。百姓喪葬，祇合使鱉甲車，無幰襈晝飾，並無已前儀禮部格物。凡官人百姓送葬，競為奢僭，不依禮式，宜令所司，切加糾察。如物色等數目大小，有違條式，及輒飾以金銀者，杖六十。
奉敕：今後文武兩班及諸司官吏，並諸道經商客旅，凡有喪亡，即準台司所奏故事施行。其街坊百姓及軍人之家，每有死喪，兼所使廝兒妮子，因依暝及行投井自縊，非理自致身命者，據台司狀委府縣及兩軍軍巡差人檢勘。竊慮前件事故之家，或所居隘窄，兼阻暑毒之月，屍靈難久停留，若待申報官中檢勘，縱無邀難，須經時日。今仰本戶可便喚四鄰看驗，如無他故，便任本主送殯，仍具結罪保明文狀報官。若有枉有傷害致死，鄰人妄有保明，本戶並保人勘責不虛，各量罪科斷。
兼聞諸州官府士庶之家，或有死喪，亦是須候分巡院檢勘，頗致淹留，既鼓瑟調，甚傷風教，亦仰約有在京事條例理處分。其庶人喪葬所設車轝儀注格例狀稱，近日庶流，多有違越，台司又難將孝子，盡決嚴刑，祇以供人例行書罰，添助本司支費。據此懲創名目，且非為政憲綱。自今以後，所有各計品秩之外，及庶人喪葬，宜令御史台委兩巡御史點檢。假賃行人，須依條例。如有違越，據所犯重輕，臨時科斷。台司不得妄有攪擾。
五經考試官，先在吏部日長定合諸兩員。數年係屬貢院，準新定格文，祇令奏請一員兼充考試官。緣今年科目人數轉多，卻欲依舊請考試官各一員。如蒙允許，續具所請官名進禦申奏。
據南曹駁放選人，累經銓及。經中書門下論接，準堂判具新舊過格年限，分析申上者。伏以選人或有出身，或因除授，各拘上例，方赴調集。多因遠地兵戈，兼以私門事故，遂致過格，固非願為。新條標在七年，舊格容於十載。臣等參詳，其選人過格年限，伏請且依舊格，不問被憂停集，除本選數過格十年外，不在選集之限。
禮部貢院申當司，奉今月六日敕：吏部流內銓狀，據白院狀申當司。先準禮部貢院牒稱，具成德軍解送到前進士王蟾狀，請罷攝深州司功參軍應宏詞舉，前件人準格例應重科，合在吏部。其王蟾並解送吏部，請準例指蹤者。當司遂具狀申堂，奉判送吏部分析近年事例如何者。伏緣近年別無事例，今檢登科錄內，偽梁開平三年，應宏詞登科二人：前進士餘渥、承旨舍人李愚，考官二人：司勳郎中崔景、兵部員外郎張貽憲者。再具狀申堂，奉判送吏部準例指揮者，其前進士王蟾應宏詞，考官試官合在流內銓申請者。前進士王蟾請應宏詞。伏自近年以來，無人請應。今詳格例，合差考官二人，又緣隻有王蟾一人獨應，銓司未敢懸便奏請差官者。奉中書門下牒奏敕：宜令禮部貢院就五科舉人考試者。伏以舉選公事，皆有格條，準新定格敕文。宏詞拔萃，準長慶二年格，吏部差考試官二人，與知銓尚書侍郎同考試聞奏。
又準格節文內，準太和元年十月二十三日敕：應禮部諸色貢舉人，及吏部諸色科目選人，凡無出身及未有官，隻合於禮部應舉。有出身有官，方合於吏部赴科目選。其請應宏詞舉前進士王蟾，當司當年放及第後，尋已開過吏部訖。若應宏詞，例待南曹判成，即是科目選人，事理合歸吏部。況緣五科考試官隻考學業，難於同考宏詞者。
伏奉九月八日敕：國祚中興，已逾五載。皇基統嗣，爰及兩朝。其有紀年之書，行事之紀，未聞編錄，實謂曠遺。所司既不舉明，史官又無起請，因循斯久，闕漏轉多。宜令史臣先修太祖武皇帝、莊宗兩朝實錄，速具奏呈。新朝日曆行事，亦可精專纂錄，無使廢墮者。伏以簡編事重，久闕鑒修。須循廣記之規，以備必書之要，館司或有闕漏公事，盡令提舉施行。
伏自陛下赴難雒京，以副人望，宰臣百辟，諸道藩侯，各貢箋章，請臨寶位。群情尤切，三讓彌堅，且行教令之規，先進代王之號。既從俞允，尋就纘承，皇澤播於萬方，聖功超於千古。伏自大駕臨至德宮，宰臣百官，諸道侯伯，各上勸進箋表。及聖旨謙讓批答，兼宣諭諸道教令詔書，及寶冊文，並自天成元年四月後至今年九月以前，內降詔書。陛下日親時政，金口所宣。去弊除奸，及近日敷奏省費從寬之事，並請下所司，各檢抄錄送館。所冀編修，總無漏略。
每遇入閣日，隻一員侍御史在龍墀邊祇候，彈奏公事。或有兩班參雜失儀，點檢不及，難於舉奏者。伏以入閣之儀，務在整肅，或少虧於恪敬，則有慢於典經。今欲依常朝例，差殿中御史二員，押鍾鼓樓位，仍各綴供奉班出入，所冀共為糾察，免失規程。敢將舉職之程，粗益朝天之敬。
應諸道選人等，其中有過格年深，無門參選者。準天成二年十月二十三日德音，並委吏部南曹磨勘。如實曾阻兵戈者，許令注擬。如或詐稱，不在此限者。凡是選人，專思合格，不肯固逾選限，自滯身名，縱限干戈，須在州縣，應有過格人，仰吏部南曹子細磨勘。曾阻兵戈州府去處，或曾假攝，即有隨處文牒，一一指實，即便送銓司，亦須詳先授告身攝牒。及審驗年貌，方可注擬。三銓注擬，自有常規。從前或有宰臣占著好州縣員闕，不令銓曹注授。今年應是員闕，並送曹銓。候移省之時，若有好闕尚在，必議勘尋。其請托及受囑人等，當行黜責，選人之內，族類甚多。經任之中，資考備在。應南曹判成人等，仰三銓各據逐人出身入仕文書，一一比驗年貌，灼然不謬，方與注官。據長定格，選人中有隱憂者殿五選。伏以人倫之貴，孝道為先。既有負於尊親，定不公於州縣，有傷風教，須峻條章。自今後諸色官員內有隱冒憂勞者，勘責不虛，終身不齒。所有入仕已來告敕，並封付所司焚毀。
臣聞德教重於日新，《禮》經不自天降。故曆代之有損有益，隨時之可止可行。且華蟲象袞之規，三皇未備；雲鳥紀官之制，五帝皆殊。考其言而既出舊章，窮其理而便為故實。
恭惟朝廷之重，宗廟為先，事係承祧，義符致美，將以觀盛德於七代，展明祀於十倫，一時而儻墜斯文，千載而永為闕典。且聖朝追尊之日，即引漢氏舊儀。在漢氏封崇之時，復依何代故事。是以理關凝滯，未協聖謨；道合變通，方為民則。且王者功成治定，制禮作樂，正朔服色，尚有改更，尊祖奉先，何妨沿革？若應州必立別廟，即地遠上都，定虧孝享之儀，徒有尊崇之稱。
伏據開元中追尊皋陶為德明皇帝，涼武昭王為興聖皇帝，皆立廟於京都，制度斯在。況陛下入清內難，光闡帝圖，德澤廣浹於華夷，廟享猶虧於祖禰，若宮廟須成於遠塞，則烝嚐慮闕於孝思。今臣等商量，所議追尊四廟，望依禦劄，並加帝號，兼請於雒京選地立廟。
伏以祭酒之資，曆朝所貴，爰從近代，不重此官。經天緯地莫如文，戡定禍亂莫如武，武不可不講，文不可不修。況屬聖朝，方勤庶政，須宏雅道，以振時風，望令宰臣兼判國子祭酒事。如蒙允許，望內賜處分。
吏部格式司狀申當司，先準敕及堂帖指揮，應焚毀告身勘同人及失墜文書等。臣伏請重給告身，令先與檢敕甲，如無敕甲可檢，即仰取同即甲人告身，勘驗同即與出給。若是本朝授官及同光元年後授，勘檢同即重與告身。如是偽朝授官，勘檢不虛，即與出給公驗，便同告身例處分者。伏以再給文書，實為難重，有司點檢，務在周防。當司近曾申堂，請以合準指揮出給告身公驗，旋具選人出身曆任行止，牒甲庫永為應驗證明。奉判準申者，其所追取到選人授官敕甲，或同敕甲告身。勘驗既同，須準前指揮出給。見有敕甲者，便須注出重給，事繇年月日。若不注破，慮恐選人卻將失墜告身參選。刺驗敕甲既同，文書浩大，所司難為一一點檢。如是引驗同敕甲之人告身出給，佗後卻將失墜文書選時，甲庫又無憑應驗。其同敕甲人告身，欲於後麵連粘紙，亦須使印批注，仍牒報南曹，要憑將來檢勘者。
在朝庶官，有托故停官者，時日稍多，即卻與前官。百司人吏合格者並從選，未合格者逐司以年勞奏薦，隻與勒留官。凡百司長官月限將滿，及已有人替，不得奏薦人，使改補職次。諸道薦人，總與不可，全阻又難。今後諸道節度使每年許薦二人，帶使相者許薦三人，團練防禦使各一人。節度觀察判官並留旨授，書記已下即隨府。
舊制：凡降冊命，至尊臨軒。伏自陛下纂襲，繼有封崇，但申持節之儀，尚闕臨軒之禮。今後有封冊，請禦正衙，雖勞萬乘之尊，冀重九天之命。如此則行之者禮備，受之者感深，寧惟轉耀於皇猷，實亦永標於青史。
逐日常朝宣奉敕不坐，兩省官與東西兩班並拜，押班宰相不拜。或聞班行所論，承前日有廊餐，百官謝食；兩省即各有常廚，從來不拜。或云「侍臣不拜」。檢尋故實，不見明規。百寮拜為有廊餐，即承旨合宣有敕賜食。供奉官不拜，亦恐非儀。且左右前後之臣，日麵天顏，豈可不拜？臣等商量，今後常朝押班宰臣亦拜，通事舍人亦拜，閤門外放仗亦拜。
準往例：起居補闕拾遺、御史、郎中、員外郎、少卿、監國子司業已下，每加新命，祇於正衙謝後便常朝。竊見邊遠令錄，尚自對敭；班行臣寮，並宜中謝。今後凡升朝官，望並令中謝。
台中舊有格杖，近年不行，每有決遣公事，皆於河南、雒陽兩縣追取人杖。今緣台中常有囚徒勘責，若一一於兩縣追取，又緣地理遙遠，及後差人往來，交妨指揮公事者。今台請置行人杖，免妨滯公事。
孔子有言曰：「教以孝，所以敬天下之為人兄者；教以忠，所以敬天下之為人君者；往聖深旨，中古明規。方當孝理之朝，尤重人倫之本。今後群臣內有乞假覲省者，欲請量賜茶藥，所貴勸人之善，表主之恩，誠有益於皇猷，且無損於國勢。況在班行有父母者甚少，既資風化，動掛宸衷。
五月一日入閣起居，準貞元七年四月二十八日敕。昔者聖賢觀象，因天地交會之次，為父子相見之儀，沿習成風，古今不易。王者制事，在於因人，酌其情而使中，順其俗以為禮。鹹覿之禮，既行父子之間；資事之情，豈隔君臣之際？自今後每年五月一日禦宣政殿，與文武百寮相見，京官九品以上，外官因朝奏在京者，並聽就列。宜令所司量定儀注，頒示天下，仍編禮式，永著常規者。
伏以本朝舊制，近代不行，方當開泰之期，難曠會同之禮，宜興墜典，以耀明庭。五月一日應在京九品以上官及諸進奉使，並準貞元七年敕就位起居。自此每年，永為常式者。
先據太常寺定少帝諡昭宣光烈孝皇帝，廟號景宗。伏以本朝基構，垂三百年，昭宗以中否東遷，少帝以沉冤晏駕。始封侯於偽室，新立廟於聖朝，追奕世之尊，雪當年之恥。先皇帝初定中原之後，昭宗少帝尋合一時入廟，所司不舉，遂成闕禮。既暌昭穆，難會烝嚐，太廟有合食之儀，外邑無登歌之奏。生曾為帝，享乃承祧，既號景宗，合入太廟，如不入廟，難以言宗，須葉徽章，免貽群議。於理而論，祧以遠廟，安少帝神主於太廟，即昭穆序而宗祀正。今或且居別廟，即欲不言景宗，隻雲昭宣光烈孝皇帝，兼冊文內有「基」字，是元宗廟諱，尋常泛行詔敕，皆不回避。少帝是繼世之孫，冊文內不欲斥列聖之諱，今改「基」為「宗」字。
今年諸色及第人中，有曾攝州縣官及有禦署攝牒，兼或有正授官及曾在賓幕赴舉者，諸條格中書奏及第人先曾授職官者。宜令所司於守攝文書內署重任舉及第年月日，或改名不改名，分明印押，懼其轉賜於人，假資冒進也。其中曾授正官禦署並佐幕者，仍約前任資序與除一任官。如自中興以來諸科及第人曾授職官者，並令所司追給文書到日，準今年及第人例處分，已授官者不在此限。兼勒貢院將來舉人納家狀內，各分析曾為官及不曾為官、改名不改名，其曾為職官者，先納曆任文書，及第後準例指揮。
來年二月南郊大禮，應諸司寺監合行事官。伏以明德惟馨，冀神靈之昭鑒；作事謀始，庶王道之和平。前件將來行事官等，既預嚴禋，希沾聖澤，先宜條貫，免忤擬倫。應合差行事官，但是前資並及第黃衣，及三司徵科勒留官充任。逐司寺監先引驗曆任告身分明，則得差補。若失墜文書，則須得本處當時公驗，不得憑諸處所給憑繇。如是州縣官，須見四道五道以上應攝文牒，皆是節察及直屬京防禦團練使差署。仍點勘逐任年月遠近，曾親公事，及得替因繇，不是虛牒，則得收補。其逐司合差職員官吏，須是已經附奏者充，不得臨時放出虛牒。將來所司磨勘，如不依元指揮，公然顏情，互容謬妄，其逐司官吏並本人，並當勘責，各行嚴斷。
應諸道州府解送諸色舉人，須準元敕，差有才藝公正官，考試及格，然可給解。仍具所試詩賦義目帖繇送省。如逐州府解內不署出前件指揮事節，所司不在引試之限。禮部貢院考試諸色帖經舉人，今後據所業經書對義之時，逐經須將生卷與熟卷中半考試，不得依往例祇將熟卷試問。今後主司不得受內外官寮書題薦托舉人，及安排考試官，如或實講知有才學精博者，任具奏聞。若受書題囑托，致有屈人，其主司與發書人並加黜責。其所舉人別行朝典，三銓南曹亦不得受諸色官員書題薦托選人，如違並準前指揮，應諸色落第人，此後所司具所落事繇，別張懸文榜，分明曉示。除諸州府解送舉人外，餘有於河南府寄應及宗正寺、國子監生等，亦須準上指揮。其中有依托朝臣者，於解內具言在某官某姓名門館。考試及第後，並據姓名覆試。諸色舉人至入試之時，前五日內，據所納到試紙，本司印署訖，卻送中書門下，取中書省印，印過卻付司給散，逐人就試貢院。合請考官試官，今後選舉業精通、廉慎有守者充。若在朝臣門館人，不得奏請。
《開元禮》：三品以上升殿，群臣在庭。竊以九品分官，隨時有異，或以卑高定分，或以清濁為資，積習是常，造次難議。請沿近禮，依內宴列坐。《開元禮》稱賀之後，皇帝戴通天冠，服絳紗袍，百官朝服以侍坐，解劍履於樂縣之西北。
竊以開元舊制，長安廣庭，故可以究皇儀而展帝容，陳百辟而讚群後。今京邑親造，殿廡未更，若用前規，慮為狹隘。議請皇帝冠烏紗巾服赭黃袍，百寮具公服，候朝堂宏廠，即舉舊儀。二舞鼓吹熊羆之案，工師樂器等事，繇久廢無次頗甚，歲月之間，未可補修。且請設九部之樂，權用教坊伶人。
伏以國設高科，人貪上第，所望不小，其業須精。實以喪亂年多，苦辛人少，半失宣尼之道，倍勞宗伯之心，不望超群，且須合格。今逢聖運，大闡皇猷，設官共革於時訛，選士實期於歲勝。又朝廷較藝，為擇賢才，或臣下收恩，豈成公道？時論以貢舉官為邱門、恩門，及以登第為門生。門生者門弟子也。顏、閔、遊、夏等，並受仲尼之訓，即是師門。大朝所命春官，不曾教誨舉子。舉子是國家貢士，非宗伯門徒，況又斥先聖之名，失為儒之體。今後及第人放榜時，並須據才藝高低從上依次第安排，不得以雋科取鼎島嶽鬥之名為貴，冀從敦實，以息浮澆。兼不得呼春官為恩門師門，不得自稱門生。除賜宴外，不得輒有率斂，別謀歡會。曾赴舉落第人，無故不得改名。將來舉人，並依據地理遠近，於十月三旬下納文解。如違不在收受之限。
吏部流內銓諸色選人，先條流試判兩節，並委本官優劣等第申奏。文優者宜超二資注擬，其次者以同類官注擬。所以勵授毫之作，亦不掩曆任之勞。其或於理道全疏者，以人戶少處州縣同類官中比擬，仍準元敕，業文者任徵引古今，不業文者但據公理判斷可否。不當，罪在有司。兼諸色選人，或有元通家狀，不實鄉里名號，將來赴選者並令改正，一一署本貫屬鄉縣，兼無出身，一奏一除官等，宜並不加選限。
伏以體物緣情，文士各推其工拙；掄材較藝，詞場素有其規程。凡務策名，合遵常式，況聖君禦宇，奧學盈朝，倘令明示其規模，或虜眾貽其臧否。曆代作者，垂範相傳，將期絕彼微瑕，未若舉其舊制。伏乞下所司，依詩格賦樞，考試進士，庶令分職，互展恪勤。
來年四月孟夏，禘饗於太廟。謹按《禮》經，三年一祫以孟冬，五年一禘以孟夏。已毀未毀之主，並合食於太祖之廟，逐廟功臣，配饗於本廟之庭。本朝寶應元年定禮，奉景皇帝為始封之祖。既廟號太祖，百代不遷。每遇禘袷，位居東向之尊，自代祖元皇帝、高祖、太宗以下，列聖子孫，各序昭穆。南北相向，合食於前。聖朝中興，重修宗廟，今太廟見饗高祖、太宗、懿宗、昭宗、獻祖、太祖、莊宗七廟，太祖景皇帝在祧廟之數，不列廟饗。將來禘禮，若奉高祖居東向之尊，則禘饗不及於太祖、代祖；若以祧廟太祖居東向之位，則又違於禮意。今所司修奉祧廟神主，及諸色法物已備，合預請參詳，事須具狀申奏。
