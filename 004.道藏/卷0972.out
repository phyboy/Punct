準天成二年十二月詔曰：「長定格應文學出身人，一任三考，許入下縣令、下州縣錄事參軍，亦入中下州錄事參軍。兩任四考，許入中下縣令、中州錄事參軍。兩任五考，許入中縣令、上州錄事參軍。兩任六考，許入上縣令及繁州錄事參軍。」凡為進取，皆有因依，或少年便授好官，或暮齒不離卑任。況孤貧舉士，才年四十，始得經學及第，八年合選，方受一官。於初任之中，多不成三考，第二選漸向蹉跎，有一生終不至令錄者。若無改革，何以發揚？自此經學出身，請一任兩考，許入中下縣令、下州錄事參軍。
準敕書修創淩煙閣，尋奉詔問閣高下等級。謹按淩煙閣，都長安時，在西內三清殿側，畫像皆北面。閣有中隔，隔內北面寫功高宰輔，南面寫功高諸侯王，隔外面次第圖畫功臣題讚。自西京板蕩，四十餘年，舊日主掌宮吏及書像工人，並已淪喪。集賢院所管寫真官、畫真官，人數不少，都洛後廢職。今將起閣，望先定佐命功臣人數，請下翰林院豫令寫真本，及下將作監興功，次序間架修建。
大行山陵四月二十七日掩元宮，以禦劄皇帝親奉靈駕至園陵，有司量事供備。臣等伏見累朝故事，人君無親送葬之儀，蓋承繼事大，非薄於送終。
自今年二月後，諸州奏軍州判官九人行之。擬新詳定敕文，慮在外未知詔，軍事判官宜令本州刺史自選擇舉奏。初且除本職，未得與官，或與刺史連任相隨，顯有勞能，許本刺史以聞，量與獎賞，仍不許橫有奏薦。其三月後九人，且與施行。
御史台轉報：百司各抄六典令式內本司事，舉行職典。宗廟陵園，列聖陵寢，多在關西，梁季為賊臣盜發。同光初，曾差供奉官李說、工部郎中李途往關西巡陵祭告，屬朝廷有故不行。明宗天成初，差丞李鬱檢較。又長興四年詔，掩閉無主墳墓。況列聖陵寢，伏遇中興，雖有修奉之言，而無掩閉之實。乞差官檢討修奉，置陵令一員，應屬陵之四封，各乞寺司管係。
天寶十載正月，封吳山為成德公，與沂山會稽醫無閭同制封公。至德二年十二月，改吳山為嶽，祠享官屬視五嶽。今國家以靈應告祥，宜示殊等。
翰林學士程遜、學士和凝、張礪等上十三事：其一，前代帝王，親觀風俗，訊民利病。其後不暇親行，亦遣使巡行風俗。唐朝於十道置采訪使一員。請如舊制，亦冀民病蘇舒。其二，天成已來，久不括田。自水旱累年，民戶疾苦不均。今歲夏秋，或稔於常歲。請行檢括，庶獲均輸。其三，中原邊上，率多閑田，可令近下軍都，興起屯田。舊時銅冶、鐵冶，亦令軍人興置，不費於民。其四，人君求理，欲廣視聽，須群臣上言。然則人才有短長，智略有能否，其於聽用之間，乞留睿鑒，伏恐失人。其五，朝野官吏，人數眾多，若不行黜陟之科，何以察其能否望準考課令？凡中外官歲終較考，以行進退。其六，古人得位相讓，所冀不掩賢能，得其髦俊。請依建中故事，群官受命後，舉人自代。其七，治道既知損益，務實去華。伏見自中興以來，或於邊境權立州縣名目，戶口不多，虛張吏員，枉費祿食。其權置名目，望一切停省，以賑邊軍。臣伏見徐宿州管內，有泗濱院、徐山院、市邱院、白土務，所管人戶共數千家。請罷廢名額，其戶稅請還州縣。其八，請止遊惰，勸農桑，減冗食之員，停不急之務。其九，君上置諫諍之官，此期聞過。況聞官給諫紙，虛佇讜言。時政有所不便，請諫官陳論；詔書有所依違，請給事中封駁。其十，國朝承平時，諸監鑄錢不輟，尚不能給。今國家所鑄絕少，而市人銷錢，貴賣銅器。累行止絕，尚未知禁，伏乞嚴下條法，其銅除鏡、鞍轡、腰帶外，不許市賣銅器，犯者以贓論。其十一，沿邊鎮戍，請明斥堠，習載陣，謹烽候。令夷狄知懼，戰必有功。其十二，每年給散蠶鹽不敷斤兩，雜之以硝土。請給散之時，命清強官止絕。其十三，伏聞關西、河東，人民饑饉，殍殕者多。其城市鄉村積粟之家，望令官司通指姓名，俾令出糶，以濟饑民。
中書門下覆奏程遜等十三事，其置采訪使，難擇公清之吏，卻生僥幸之門，問疾苦則未能，勞供須則轉費。況刺史廉使，自合訪求，不勞別置。其累年水旱，欲與檢田，以均勞逸。今年夏苗已多災旱，秋稼今未及時，請下三司，可否聞奏。其屯田治務，興造之初，所費不少。今國力未辦，可俟佗時。其受官舉代，劉鼎近已上聞。其餘九件，並可施行。擇良善為心腹，群官書考，並省州縣，止遊惰，勸耕桑，諫官論事，給事封奏，斷用銅器，邊城習武備，差官散蠶鹽，均糶以濟饑民等事。
準天成元年正月十六日敕：本朝列聖及四廟諱，近日中外表疏，偏旁文字，皆闕點畫。凡當出諱，止避正呼。儻回避於偏旁，則虧闕於文字，宜從樸素，庶便公私。凡廟諱但回避正文，其偏旁文字不在減少點畫。今定州節度使楊壇、檀州、金壇縣等名，酌情制義，並請改之。
刺史位列公侯，縣令為人父母，祇合倍加乳哺，豈合自致瘡痍？一昨張宗裔胥吏訟論，合當極典，法司據律，罪止徒流。向來此法極嚴，才可存其軀命，即一二十年不復還鄉。卻緣近日赦宥稍頻，遷易頗數，致其凶物，不顧嚴刑。臣竊惟立法稍嚴，則人不敢犯。其見行法律，望下所司，再加詳酌。
前大卿監五品升朝官西班將軍，皆在任許滿二十五月，如衝替已經二十月，即別任用。少卿監舊例三任、四任方入大卿監，五品三任、四任方入少卿監。今後並祇三任，逐任須月限滿無殿責者，便入此官。西班將軍罷任一年許求官。舊例三任、四任方入大將軍，今祇無殿責，或曾任金吾將街使、藩鎮刺史，特敕並不拘此例。諸道除兩使判官外，書記以下，任自辟請，應朝官除外任。罷任後一年，方許陳乞。諸道賓席未曾升朝者，若官兼三院御史，即除中下縣令，兼大夫中丞、秘書少監、郎中、員外郎，與清資初任升朝官。檢校官至尚書常侍、秘書監庶子，升朝便與少卿監。諸州防禦、團練、判推官，並請本州奏辟，中書不更除授。應出選門官帶三院御史供奉裏行及省銜，罷任後周年許陳乞。諸州別駕不除令錄，仍守本官月限，得替後一年許陳乞。長史、司馬因攝奏正，未有官者送名。
奉長興二年四月五日敕：朝臣居喪終制，委御史台具名申奏。諸道幕府職事，除喪後宜行恩命。州縣官才授官及到任一考前丁憂，服闋並與除授，依長定格自有節文。應州縣官新授及到任一考前丁憂服痊準格取文解南曹磨勘，申中書門下，當與除授，不得經堂陳狀。
今月二日，班入遇雨，移班廊下。知班台吏董瑾引仆射在中丞三院御史以下。仆射詰問，董瑾稱準常例。台司刺都省請簡討舊儀，都省稱國朝以端揆之重，師長百僚，雖在列司，皆為統屬。且左右仆射常朝不在中丞之下，赴宴廊飧，並在中丞之上。況中丞有公參之理，避路之儀，詳其道理，自有等降。台司又堅稱李琪、盧質任仆射日，班亦如此。又引通事舍人在一品班上，尋申中書門下，奉宰臣判；令廊下使重定班位。廊下使言今後遇雨移班廊下，欲請依殿前磚位次第。二品在三品前一品後。若中丞大夫俱置，即大夫在中丞前，其西班準此。謹聞。
內外官吏對見例，應諸州差判官、軍將貢奉到闕，無例朝見，以名銜奏，放門見賜酒食。得回詔進榜子，放門辭。臣今後欲祇令朝見，餘依舊規。應諸道兩使判官、推官、巡官無例中謝，奏過放謝辭。如得替歸京，無例朝見。臣欲今後除兩使判官許中謝門辭，其書記已下新除授及得替，並依舊規。應文武朝官除授，文五品、武四品以上並中謝，以下無例對謝。以天成四年正月敕：凡升朝官新授並中謝。欲準此例，應諸道節度使差判官、軍將進奉到闕朝見，得回詔下榜子，奏過令門辭。應諸道都押衙、馬步都虞侯、鎮將得替到京，無例見。或在京授任，無例中謝，進榜子放謝辭。應諸道商稅鹽曲諸色務官在京差補，亦放謝辭，得替歸京，亦無例見。在京商稅鹽曲兩軍巡使即許中謝。應新除令錄並中謝，次日放門辭，兼有隻宣誡勵。應文武兩班差吊祭使及告廟祠祭，祇於正衙辭見，不赴內殿。諸道差進奏官到闕得見後請假得替，進榜子放門辭。已前六件，望準舊例施行。
臣等今月十三日再於尚書省集百官詳議，夫王者祖武宗文，郊天祀地，故有追崇之典，以申配饗之儀。竊詳太常禮院議狀，準立七廟四廟，即並通其理。其他所論，並皆勿取。七廟者，按《禮記·王制》云：天子七廟，三昭三穆，與太祖之廟而七。鄭元注云：「此周制也。」詳其《禮》經，即是周家七廟之定數。四廟者，謂高、曾、祖、禰四世也。按《周本紀》及《禮記·大傳》，皆云武王即位，追王太王、王季、文王，以後稷為堯稷官，故追尊為太祖。此即周武王初有天下，追尊四廟之明文也。
故自漢、魏以降，迄於周、隋，創業之君，追諡不過四世，約周制也。此禮行之已久，事在不疑。今參詳都省前議狀，請立四廟外，別引始祖取裁，未為定議。續準敕：據御史中丞張昭遠奏，請創立四廟之外，無別封始祖之文。備引古今，細詳沿革，合前王之茂典，是曆代之通規。況國家禮樂刑名，皆約唐典宗廟之制，須據舊章。請依唐朝追尊獻祖宣皇帝、懿祖光皇帝、太祖景皇帝、代祖元皇帝故事，追尊四廟為定。臣等考詳典禮，上奉聖明，雖共竭於懇誠，實倍慚於淺近。
唐朝今式：南衙常參官文武百寮，每日朝退，於廊下賜食，謂之「堂食」。自唐末亂離，堂食漸廢。仍於入閣起居日賜食。每入閣禮畢，閣門宣放仗，群臣俱拜，謂之「謝食」。至偽主清泰元年中，入閣禮畢，更差中使至正衙門口宣賜食，百官立班重謝，此則交失唐朝賜食之意，於禮實為太煩。臣恐因循漸失根本，起今後入閣賜食，望不差中使口宣，準唐明宗朝事例處分。
文武百寮，每五日一度內殿起居。在京城時，百官於朝堂幕次，自文明殿門入，穿文明殿庭入東上閣門，至天福殿序班。今隨駕百官，自到行朝，每遇起居日，於幕次東出升龍門，與諸色人排肩雜進。自外繚繞，方入內門。臣竊見升龍門外庭宇不寬，人徒大集，或是諸司掌事，或是諸道使臣，方集貢輸，不可止約。若令與衣冠雜進，朝士並趨，則恐有壞天官，見輕朝序。權時之義，事理難安。起今後每遇百官赴內殿起居日，請依在京事體，百官於幕次自正衙門入東出橫門，既協京國常儀，兼在行朝便穩。
文武百寮，每月朔望入閣禮畢，賜廊下食。在京時祇於朝堂幕次兩廊下，今在行朝於正衙門外權為幕次，房廊湫隘，間架絕少。伏恐五月一日朝會禮畢，準例賜食，即於幕次難為排比。伏見唐明宗時，兩省官於文明殿前廊下賜食。今未審每遇入閣日，權於正衙門兩廊下排比賜食，為復別有處分者。
前洺州雞澤縣主簿苑恕進策五件，可行者有二。其一云：「伏見諸道行遣公事，皆有前後通規，定知後所繇置遞符腳力，每遇緩急，嚐遣往來。既有嚴程，孰取慢事？近日州使多差牽攏散從承符步探官等下縣追督公事，始發一替專人，又致續催使者。事則一件、兩件、使乃五人、七人，非唯剝削蒸黎，實為撓煩縣邑。及官吏無暇區分庶事，唯當祇奉專人，如此弊訛，特望條貫。若令佐稍虧職分，或後公期，顯有憲章，請行法典。」其二曰：「自前兩稅徵賦，已立三限條流，官員懼殿罰之威，節級畏科懲之罪，苟非水旱，敢怠區分？未嚐有不了之州，何處是不前之縣？臣今睹諸道省限未滿，州使先追，仍勒官員，部領胥徒，雲與倉庫會探，務行誅剝，因作瘡痍，全無軫恤之心，但恣貪求之意。」外邑所繇等，不免牽費。非理盤纏，例總破家，皆聞逃役。自今之後，伏乞隻憑倉庫納數點算，便即委知，仍取縣司申聞勘會。以明同異。若實違省司期限，請依常典指揮，會探之名，特乞停寢者。
臣等參詳苑恕所陳事件，要絕煩苛，當務息民，以裨求理，誠為允當。望賜施行。
前隰州蒲縣令竇溫顏進策一十一件，可行者有二。其一曰：「伏見所在縣令，有差配百姓紙筆及課錢戶者。朝廷付以宰字，貴要撫綏，支給料錢，合專慎守。逐日紙筆之用，所費不多；隨處等力之名，皆有定數，多是擅放，甚為貪汙。特望降以嚴條，除其宿弊。伏慮州縣官逐月所給正俸，皆無見錢，使府給配之時，皆是虛頭計算。伏請州縣官所給料錢雜物準折一依逐處時估者。」
臣等參詳，凡關課戶，皆是強名。縣宰將治凋疲，不合別生差配。據茲條件，請賜改更，所給料錢，難議條理。
準唐貞元二年九月五日敕，文官充翰林學士及皇太子諸王侍讀，武官充禁軍職事，並不常朝參，其在三館等諸職事者，並朝參訖，各歸所務者。自累朝以來，文武在內廷充職兼判三司，或帶職額及六軍判官等，例不赴常朝，原無正敕。準近敕，文武職事官未升朝者，按舊制並赴朔望朝參。其翰林學士、侍讀、三館諸職事，望準原敕處分。其在內廷諸司使等，每受正官之時，來赴正衙謝後，不赴常朝。大朝會不離禁廷位次。三司職官免常朝，唯赴大朝會。其京司未升朝官員，祇赴朔望朝參，帶諸司職事者不在此例。文官除端明殿翰林學士、樞密院學士、中書省知制誥外，有兼官兼職者，仍各發遣本司供事。
《漏刻經》云：「漏刻之制，起自軒轅。所以上揆天時，下著人事。」是故日行有南北，晷漏有長短，以黃道去極之度，而求漏刻日移之變。夫中星晝夜一百刻，分為十二時，每時有八刻三分之一。假令符天以六十分為一刻，一時有八刻二十分，四刻十分為正前，四刻十分為正後，二十分中必為時正。上古以來，皆依此法。自唐室將季，黃巢犯京，既失舊經，漏刻無準。
伏以見行漏刻，自午初四刻，原稱已時，已入未時，猶打午正，若不改更，終成錯誤。今欲每時初打一刻，至四刻後正時正牌，打八刻終一時，後一時卻從初起，即上同往古，下驗將來。
遵敕改定漏刻奏（天福三年二月司天台）
臣等據諸家曆數，及《太霄論》《漏刻》等經，皆以晝夜百刻，分為十二時，每時有八刻三分之一。凡一時以打一刻起於時初，八刻終於時正。近取到水秤較驗，方知見行漏刻差誤。假令以午時為例，從午時五刻上行作午時一刻，侵至未時四刻始滿八刻，方終午時。此則午未兩時中，各取半合為一時也。自日出後至日入以來，時刻皆如此例相侵，伏乞改正。從時初打一刻，至四刻後進正牌，八刻終為一時，後時卻從初起。時辰自正，略漏無差。
前守洪洞縣主簿盧燦進策云：「伏以刑獄至重，朝廷所難。尚書，省分職六司，天下謂之會府。且諸道決獄，若關人命，即刑部不合不知。欲請州府凡決大辟罪人，請逐季具有無申報刑部，仍具錄案款事節，並本判官馬部都虞候、司法參軍、法直官、馬部司判官名銜申聞。所貴或有案內情由不圓，刑部可行覆勘。如此則天下遵守法律，不敢輕議刑書，非唯免有銜冤，抑亦勸其立政者。」臣等參詳，伏以人命至重，而國法須精。雖載舊章，更宜條理，誠為允當，望賜施行。
李祥才光鳳閣，誌奉龍圖，聰明有作誥之方，名器無假人之理。以茲留意，爰具上章，乃是大綱，且非小善，既葉聖人之教，可嘉君子之言。所奏節度刺史、州衙前職員等事，望賜施行。
太常博士段禺進封事云：「臣竊見雒京四面所有祠祭諸壇等，自近年以來，相次官員祭告，不住芟掃除，漸似低平，久虧增飾。今乞下太常寺，牒河南、雒陽兩縣，應有管係壇所，方以農務未興之時，各勒逐近量差三十人功，添補修泥，須及原格尺丈高闊。其齋宮慮有經費，據難修營，稍候秋登，亦望條理。自然百靈允集，萬福攸歸。」臣等參詳，大凡祀祭，事在敬恭，惟於齋壇，最宜崇飾。
伏睹天福元年十月敕節文，唐明宗朝敕命法制，仰所在遵行，不得更易。今諸司每有公事，見執清泰元年十月十四日編敕施行，稱唐明宗朝敕，除編集外，盡已封鎖不行。臣等商量，望差官將編集及封鎖前後敕文，並再詳定，其經文可行條件，別錄聞奏施行。
陛下應天順人，握圖禦宇。電繞虹流之地，既煥禎符；出潛離隱之鄉，宜光稱謂。其太原潛龍莊，望建為「慶昌宮」；使相望鄉，改為「龍飛鄉」；都尉裏望改為「神光裏」。
按六典侍御史，掌糾舉百僚，推鞫獄訟。居上者判台知公廨雜事，次知西推贓贖三司受事，次知東推理匭。伏乞今後準故事施行。
七月一日，太陽有虧，缺於北，極於東，復於南，未盈而沒。太常禮官詳舊制，日有變，天子素服避殿。太史以所司救日於社，陳五兵五鼓，麾東戟南矛，西弩北盾。中央置鼓，服從其位。百職廢務，素服守司，重列於庭，每等異位，向日而立，明復而罷。今所司法物，鹹不能具，去歲正旦日有食之，唯謹藏兵仗，皇帝避正殿，尚素食，百官守司而已。
太常禮院定來歲長安公主出降儀，太仆寺供厭翟二馬車，殿中省備圓方偏扇各十六、行障三、坐障二、傘一、大扇一、團大扇二。今車障傘扇，是同光年皇后法物。欲雅飾牙使厭翟之車，後以四馬，權去二馬用之。
唐廟制度，請以至德宮正殿隔為五室。室三分之南，去地四尺，以石為坎，中容二主。廟之南一屋三門，門戟二十四。東西一屋一門，門無棨戟。四仲之祭，一羊一豕。如其中祠，幣帛牲牢之類，光祿主之。祠祝之文，不進不署。神廚之具。鴻臚督之。五帝、五後凡十主，未遷者六，未立者四，未諡者三。高祖、太宗與其後暨莊宗凡六主，在清化裏之寢宮。祭前一日，以殿中傘扇二十，迎置新廟，以行饗禮。閔帝、莊宗、明宗二後及魯國孔夫人神主四座，請修制祔廟，及三後請定諡法。
有司檢尋長興四年八月二十一日敕，準官品令。侍中中書令正三品，按《會要》：大曆二年十一月升為正二品。左右常侍從三品。按《會要》：廣德二年五月升為正三品。門下中書侍郎正四品，大曆二年十一月升為正三品。諫議大夫正五品，按《續會要》：會昌二年十二月升為正四品，以備中書門下四品之闕。御史大夫從三品，會昌二年十二月升為正三品。御史中丞正五品，亦與大夫同時升為正四品。
時屬炎蒸，事宜簡省。應五日百官起居，即令押班宰臣一員押百官班，其轉對官兩員封事付閣門使引進。本官起居後，隨百寮退，不用別出謝恩。其文武內外官寮，乞假、寧親、搬家，及婚葬、病損，並門見門辭。諸道進奉物等，不用殿前排列，引進使引至殿前，奏云：「某等進奉」，奏訖，其進奉物便出。其進奉專使朝見日，班首一人致詞，都附起居。州刺史並行軍副使、諸道馬步軍都指揮使以下差人到闕，並門見門辭。州縣官謝恩日，甲頭一人都致詞，不用逐人告官。其供奉官、殿直等，如是當直，及於合殿前排列者，即入起居；如不當直排列者，不用每日起居。委宣徽院專切點檢，常須整齊。
據郎山招收指揮使孫方簡狀：當山有僧院，地居山谷，道扼鄉閭。自蕃戎騷動以來，邊界驚移之後，多聚強壯，自辦戈矛，每遇賊軍，皆獲勝捷。其郎山為易州之中路，滿縣之鄰封，通此往來，最為要害。乞賜院額者。
宰相和凝。新除右仆射入朝就列儀注：責得台吏喬得威狀稱，新除仆射正衙朝謝後，次日中丞率三院御史到仆射廳公參，相次文武百官公參。趨朝時不序班，入在中丞之前。兼舊例除，拜御史大夫趨朝，退出在兩省之前。仆射出在大夫之前，近年以來，入朝祇在中丞之前，朝退仆射出卻在兩省之後。銀台司遂檢唐朝舊儀，伏見元和七年二月七日敕，所定仆射趨朝出入儀注甚重。今後欲請常朝序班，候御史中丞群官先入，以次東宮保傅入，次兩省入，次仆射入。及朝退，仆射先出，以次兩省官出，東宮保傅出，次御史中丞百官出。
