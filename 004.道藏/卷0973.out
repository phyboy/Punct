準天福十二年六月中敕，追尊六廟。當司尋各牒所司，請排比法物，修制冊寶，並袞龍服、通天冠、絳紗袍、鎮珪等。所司修制，並無次第者。伏緣當司勘造逐年四季祠祭晝日內，正月上辛祈穀，四月孟夏雩祭，及夏至九月季秋大享明堂，十一月冬至禋祀昊天上帝，夏至祀皇地祇，十月孟冬神州地祇。皆以祀前二日，準禮例奏告太廟一室配座，並四孟月及臘饗於太廟。伏以國之大事，在祀與戎，晝日無配座之儀，宗廟闕薦饗之禮。今詳典墳，有虧禮敬。伏乞再下所司，申請修制。
準天福八年四月一日敕，條舉前後敕文。內一件，準天福五年十月二十七日敕：應州縣官書得十六考敘階至朝散大夫者，並曆任內曾升朝及兩使判官者，準元敕一選集。選期既近，理減尤難，不得援常選人例，妄乞減選。每一任無遺闕者，候再除官，別與加恩。其曾任節度觀察、推官、巡官、防禦、團練、軍事判官井諸出選門官等，如郤授令錄者，並依見任官選數赴集。若在任有考課準格合減選者，並與理減。除此外今任合七選集者，特與減一選，八選已上與減兩選，仍並合格日取解，赴新司磨勘。無違礙者，即錄名送中書。
漢朝諸陵，二仲差官朝拜，今鼎命歸周，不合管係。伏準赦書，睿陵宮人職員，時日薦享如舊，二仲合差官朝拜。
太常禮院申，七月一日，皇帝御崇元殿，命使奉冊四廟，以舊儀服袞冕即座。太尉引冊案入。皇帝降座，引立於禦座前南向，中書令奉冊案進。皇帝搢珪捧授冊使，使跪受轉授舁冊官，其進寶授寶儀如冊案。恭以興王之始，稽古為先，四方見尊祖之心，萬代傳敬親之道。臣等參詳，至時請皇帝降階。
得司勳郎中許遜申，權主判吏部格式選人皆稱，值去年十一月內，失墜告牒。雖尋舊式，有例檢行，竊緣官員上任之日，隻憑告敕簽符。罷秩之後，即藉解繇曆子。既失官牒，得以檢其敕甲，若無解繇，難知真偽。欲請今後若無解繇曆子考牒者，候牒本道州縣勘尋，有何殿最。候回文與陳狀官員事理同，即依牒申銓取保，再給憑繇，貴無逾濫之人，免有徼求之幸。
商賈及諸色人等訴稱：被牙人店主人引領百姓，賒買財貨，違限不還其價。亦有將物去，便與牙人設計，公然隱沒。又莊宅牙人，亦多與有物業人通情，重疊將店宅立契典當，或虛指別人產業，或浮造屋舍，偽稱祖父所置。更有卑幼骨肉，不問家長，衷私典賣，及將倚當取債，或是骨肉物業，自己不合有分，倚強淩弱，公行典賣。牙人錢主，通同蒙昧，致有爭訟。
起今後欲乞明降指揮，應有諸色牙人店主，引致買賣，並須錢物交相分付，或還錢未足，仰牙人店主明立期限，勒定文字，遞相委保。如數內有人前卻，及違限別無抵當，便仰連署契人同力填還；如諸色牙行人內有貧窮無信行者，恐已後誤業，即許眾狀集出；如是客旅自與人商量交易，其店主牙行人，並不得邀難遮占，稱須依行店事例引致。如有此色人，亦加深罪，其有典質倚當物業，仰官牙人業主及四鄰人同署文契，委不是曾將物業已經別處重疊倚當，及虛指他人物業。印稅之時，於稅務內納契日，一本務司點檢，須有官牙人鄰人押署處，及委不是重疊倚當錢物，方得與印。如違犯，應關連人並行科斷，仍徵還錢物。如業主別無抵當，隻仰同署契牙保鄰人均分代納。如是卑幼不問家長，便將物業典賣倚當，或雖是骨肉物業，自己不合有，輒敢典賣倚當者，所犯人重行科斷，其牙人錢主並當深罪。所有物業，請準格律指揮。如有典賣莊宅，準例房親鄰人合得承當。若是親鄰不要，及著價不及，方得別處商量，和合交易，隻不得虛抬價例，蒙昧公私，如有發覺，一任親鄰論理，勘責不虛。業主牙保人並富科斷，仍改正物業，或親戚實自不便承買，妄有遮吝阻滯交易者，亦當深罪。
祭禮：宗廟之祀，三年一祫以孟冬，五年一禘以孟夏，所以別尊卑審昭穆也。四時之祭，薦其常事，故禘祫之月，則不行時饗。恭惟追尊四廟，經今三年，準禮合改十月孟冬薦享為祫。
太廟神主將至，前一日，儀仗出城，掌次於西禦莊。東北設神主行廟幄幕，麵南。其日放朝，群臣早出西門。皇帝常服出城詣行宮，群臣起居畢，就次。神主將至，群臣班定，皇帝立於班前。神主至，太常卿請皇帝再拜，群臣俱拜。神主就行廟幄幕，坐設常饌，群臣班於神幄前。侍中就次，請皇帝謁神主。既至，群臣再拜，皇帝進酒畢再拜，群臣俱拜。皇帝還幄，群臣先赴太廟門外立班，俟皇帝至起居。俟神主至，群臣班於廟門外，皇帝立於班前，太常卿請皇帝再拜，群臣俱拜。皇帝還幄，群臣就次，宮闈令安神主於本室訖，群臣班於廟庭。太常卿請皇帝於四室奠饗，逐室皇帝再拜，群臣俱拜。四室祔饗畢，皇帝還宮。前件儀注，望付中書門下宣下。
郊祀珪璧制度，準禮：祀上帝以蒼璧，祀地祇以黃琮，祀五帝以珪、璋、琥、璜，其玉各依本方正色。祀日月以珪、璋，祀神州以兩珪有邸。其用幣，天以蒼色，地以黃色，配帝以白色，日月五帝各從本方之色，皆長一丈八尺。其珪璧之狀，璧圓而琮八方，珪上銳而下方，半珪曰璋，琥為虎形，半璧曰璜。其珪、璧、琮、璜皆長一尺二寸四。珪有邸，邸，本也。珪著於璧而四出也。日月星辰以珪璧五寸，前件珪璧，雖有圖樣，而長短之說或殊。按唐開元中元宗詔曰：「禮神以玉，取其精潔。比來用瑉，不可行也。如或以玉難辦，寧小其制度，以取其真。」今郊廟所修珪璧，量玉大小，不必皆從古制。伏請下所司修制。
古者文字皆書於冊，而有長短之差。魏、晉郊廟祝文書於冊。唐初悉用祝版，惟陵廟用玉為冊。元宗親祭郊廟，用玉為冊。德宗朝，博士陸淳議，準禮用祝版，祭已燔之，可其議。貞元六年親祭，又用竹冊。當司準《開元禮》，並用祝版。梁朝依禮行之，至明宗郊天，又用竹冊。今詳酌禮例，祝版為宜。
請定起居舍人朝班先後奏（廣順三年十一月中書省）
新除起居舍人邊珝、任徹，其邊珝已謝，任徹奉使未回。任徹自左補闕除授，邊珝自右補闕除授，任徹舊官已在邊珝之上。今任徹自敕頭，近日同制授官，多以先謝為上。伏慮任徹使回，行立班次難定。
準宣法書，行用多時，文意古質，條目繁細，使人難會。兼前後敕格，互換重疊，亦難詳定，宜令中書門下並重刪定。務從節要，所貴天下易為詳究者。伏以刑法者，禦人之銜勒，救弊之斧斤，故鞭撲不可一日弛之於家，刑法不可一日廢之於國，雖堯、舜淳古之代，亦不能舍此而致理矣！今奉制旨，刪定律令，有以見聖君欽恤明罰敕法之意也。
竊以律令之書，政理之本。經聖賢之損益，為古今之章程。曆代以來，謂之「彝典」。今朝廷之所行用者一十二卷、律疏三十卷、式二十卷、令三十卷、《開成格》一十卷、《大中統類》一十二卷、後唐以來至漢末編敕三十二卷，及皇朝制敕等，折獄定刑，無出於此。律令則文辭古質，看覽者難以詳明，格敕則條目繁多，檢閱者或有疑誤。加以邊遠之地，貪猾之徒，緣此為奸，浸以成弊。方屬盛明之運，宜伸畫一之規，所冀民不陷刑，吏知所守。臣等商量，望準聖旨施行，仍差侍御史知雜事張湜、太子右庶子劇可久、殿中侍御史帥汀、職方郎中鄧守中、倉部郎中王瑩、司封員外郎賈比、太常博士趙礪、國子博士李光讚、大理正蘇曉、太子中允上伸等一十人，編集新格，勒成部帙。律令之有難解者，就文訓釋；格敕之有繁雜者，隨事刪除，止要諧理省文，兼且直書易會。其中有輕重未當，便於古而不便於今，矛盾相違，可於此而不可於彼，盡宜改正，無或牽拘。候編集畢日，委御史台、尚書省四品以上及兩省五品以上官參詳可否，送中書門下議定，奏取進止。
奏新敕起今年正月一日後，授官並以三周年為月限，閏月不在其內者，當司所書較內外六品下赴選官員考第。今後以一周年較成一考，如欠日不在計限。滿三周年較成三考，如考滿後未有替人，在任更一周年，與成第四考，如欠日不在計限，兼逐年須具到任年月日，自上以來，課績功過。第二考須具經考後課績，不得重疊計功。其未考須具得替年月日，比類升降。自今年正月一日以前授官到任者，欲準格例三十個月書較三考。今年正月一日後來授官到任者，準新敕三周年為月限，每一周年書較一考，閏月不在其內。所有諸道州府較考申發考帳及當司較奏，各依前後格敕施行。應諸司諸色流內出身人等，準格並須待附申考。
近年不經奏考，便至參選，頗啟幸門。應在司見役人等，自今後逐年起六月初一日後，正身於所司投狀，請申較勞考。省司據狀，卻牒本司勘會，補奏年月日敕、甲頭、姓名、見掌案分公事，牒報省司。將元狀檢勘同，即與準例申較。仍自此後須逐年九月以前較奏了畢，不在更與隔年並書之限。其考牒本無綾紙書寫敕例，今後每年奏下，逐人給省牒一紙，使大張紙書，不在使綾紙及並年都給限。據省較敕之日，有公事在外差出不虛，即本司雜事，須具在職功過，及出外事繇，牒報考功，不得有妨逐年書較。如不與申牒，其雜事令史量情科決，仍殿一選。如無故自不經省投狀請奏較，不在論訴之限者，當司緣新敕促期限。慮恐較考遲違，今後應合較考人，請起自五月一日，正身投狀，限十日畢，至七月三十日以前較奏了畢，餘依元格施行。
文武百官每日赴朝參不到，如是常朝不到，於本官料錢上每貫罰錢十五文。如是內殿起居，入閤行香，出城眾集，及非時慶賀，禦殿❥行參不到，並是倍罰。台司先榜幕次，曉示本官，限三日外即牒三司克折。如有故曾陳牒，即將領由呈驗。又十六愆條，準元和二年十二月內御史台奏，文武常參官準乾元元年三月敕，如有朝堂相吊慰、相跪拜，待漏行立失序，談笑喧嘩，入衙內執笏不端，行立遲慢，至班列行立不正、趨拜失儀、拜跪不俯伏、舒腳穿班仗、出門不即就班、無故離位、廊下食行坐失儀、拜起無度、抵夜退朝不從正衙門出、非公事入中書，每犯者奪一月俸。今商量比舊條各減一半；如所由指揮，尚或抵拒，即準舊例錄奏貶降。
