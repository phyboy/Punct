伏見儲貳未立，明兩虛位，累有陳請，愚誠不從。陛下以郊壘多虞，羌戎侵軼，抑茲大典，姑務安邊，誠聖主憂勤謙讓之心，非國家固本久遠之計。《易》曰：「重明以麗乎正，乃化成天下。」《書》曰：「一人元良，萬邦以貞。」謹按曆代哲王，守邦建國，未有不先定塚嗣，以葉群情。然後修禮文，緝刑政，於是諸侯以秩進，戎狄以義敘，匕鬯以時主，監撫以事明，宗祀之本，不可蹔闕。今大盜初滅，先零猖狂，時號艱虞，人懷厎定。而守嫡不建，繼體未孚，天下喁喁，實有所望。陛下固辭，未免億兆搖心。伏願遠圖百代之謀，俯遂群臣之請，必冀四夷向化，萬國歸誠。
伏以華陽公主輟朝，又當夏至節假，臣等趨事，向隔旬時。惶駭失圖，瞻若歲。仰惟公主夙成神悟，仁眷特鍾，嚐禱必親，已承減膳，幽明遽間，倍軫慈衷。臣等微誠，無由感達。
伏惟陛下守累聖之公器，禦群生之重畜，夷百戰之艱患，撫四夷之傷殘。虜候為虞，戎師近警，一言萬務，裁成聖心得，失謬於毫厘，安危存於晷刻。伏慮顧懷猶切，神誌未和，眾情之所以不寧，臣子之所宜兢悸。伏願抑周喪之私痛，均品物於至公，下慰黔黎，上安宗社，天下幸甚！
伏以台司奏報，並有舊條，昨因左巡奏疏闕，已準敕科罰聞奏訖。臣今檢尋條件，本不該詳，事須添改，令可遵守。伏請添一節文，應諸司科決人致死，雖不死而事異於常，稍稍涉非理者，並準前條聞奏，禁城內不在此限。庶得從今以後，免有闕遺。
近日新置刺史，赴官多違條限。請準舊制，不逾十日，常參官及六品以下分司官，比來淹延，亦動經累月。自今以後，常參官分司請敕下後二十日發，其六品以下分司官，請待台牒到發。限外如妄稱事故不發，常參官奏聽進止，六品以下官，台司舉罰兩月俸料。
內外六品以下官，有之不任諸色事故勾留等。伏以任官員數素定，奉公無分有常，一處闕人，庶務失本。法苟不舉，獘恐滋深。今國計所須，江淮是賴，江淮州縣官俸料稍厚處，勾留倍多。除準敕正額勒留人外，有事故離任者，每年須部送兩稅左藏庫行綱。不知處差常務例置，以官糜費，因緣所害甚廣，況勤勞責累，移在他人，俸祿資考，則為己有。欲將求於致理，先是察其曠官。伏請起今，除元有敕額勾留之司，及宰相、節度使幼小子弟恩例一官不之任外，縱有要籍，並須具事由聞奏。挾名敕下，即任離本官任，仍當時牒報御史台。有違請免所居官，並殿三選。其州府長史，奏聽進止。
三院御史盡入到朝堂，從前無止泊處，今請置祗候屋宇。門下直省院西京兆府尹院東有官地，請準長慶元年八月於中書南給官地起造。請度支給錢一千貫文台，司自勾當，便從便起造。
伏以京城囚徒，準敕科決者。臣當司準舊例，差御史一人監決。如囚稱冤，即收禁聞奏，便令監決御史覆勘者。伏慮監決之時，各懷疑憚，務求省便，難究冤辭，恐至無告屈之人，失陛下好生之理。且臺司本定四推，以讞疑獄，六察職事已重，不合分外領推。伏請自今以後，有囚稱冤者，監察御史聞奏，敕下後便配四推，所冀獄無冤滯，事得論理。
伏以國家開設庠序，比要教授生徒。所以日就月將，知討論之不廢；卜禘視學，明考較之有程。先生既以親臨學士，豈宜他適？蓋以頃者監名雖補，各以私便無常，且居罔離群，則學能敬業。終成孤陋，誰為琢磨？但希托跡為梯媒，隻以多年為次第，罔思蟻術，惟俟鶯遷，忍淹違養之時，徒積觀光之歲。今國家化被流沙漸海，政敷有截無疆，大扇素風，恢張至道。是以重興數仞，分設諸官，教且有常，業成無忒。而況時物甚賤，館舍尤多，諒無懸磬之虞，足待撞鍾之問。但自學徒所好，可以教亦隨機，既欲成名，必須精業。如有好《春秋》者，教之以屬辭比事，三體五情，尊王室而討不庭，昭沮勸而起新舊。其所異同者，則引之以二傳也。如有好《禮》者，則教之以恭儉莊敬，長幼尊卑，言揖讓而知獻酬，明冠昏而重喪祭。其所沿革者，則證之以二禮也。如有好《詩》者，則教之以溫柔敦厚，辨之以草木蟲魚，美盛德而刺淫昏，歌風雅而察正變。如有好《書》者，則教之以疏通知遠，釋之以訓誥典謨，思帝德而敬王言，稽古道而建皇極。如有好《易》者，則教之以潔靜精微，戒之以躁動競進。體「十翼」而分六爻，應吉凶而先擬議也。
至於曆代子史，備述變通，既屬異端，誠非教本。但以適當凝凍，將近試期，欲講小經，以消短景。今已請尚書博士田畝講勘《論語》《孝經》，行莫大於事親，道莫逾於務本。如有京中諸官子弟，及外道舉人，況四門博士趙著見講《春秋》，若有聽人，從其所欲。顓俟放榜，別啟諸經，既溫故而知新，惜寸陰而輕尺璧。顓經者若能口誦，碩學者又得指歸。自然縻好爵以當仁，策科名而得俊，幸不孤於選士，冀有益於化風。
《月令》云：「八月日月會於壽星，居列宿之長。五者土之數，以生為大。」臣竊以壽者聖人之長也，土者皇家之德也。陛下首出壽星之次，旅於土德之數，示五運開元之期，萬壽無疆之應。請兩京各改一殿，以「萬壽」為名，至千秋節會，百寮於此殿如受元之禮。每至八月社日配壽星祠，至於大社壇享之。
伏見天寶以前國館學生，其數至多，並有員額。至永泰後，西監五百五十員，東監近置一百員，未定每館員額。今謹具定額如後，伏請下禮部準額補置。
準建中元年敕，常參官授上說，三日內上表讓一人以自代者。伏以人臣拜識，皆有謝章。晉太尉劉實著《崇讓論》，請因謝章，便有所讓。令主者掌此讓文，類其被舉最多者，有官闕據此選用，如此則事不專於宰府，材須選於眾人。唐虞僉諧，義實由此。臣請自今常參官舉人後，便選擇進具所舉人，兼狀上中書門下。如官闕要人，先於所舉人中選擇進擬。臣又聞周之群仆，委於伯冏；漢之多士，辟於有司。故凡稱大寮，皆得進善。陛下念黎元之困，設令長之科，群寮舉知，四海蒙福。然薦延相繼，沮勸示行，苟或容私，則慮害政。伏請所舉縣令到任後，刑罰冤濫，及有贓犯者，其舉薦官削階，及停見任。書下考。
夏綏銀節度使今月八日因取土修城，於西北角近倉掘得釜大小共計二百五十四，並容六斗以下五斗以上，俱無破損，如新器物者。伏以人天所資，粒食為本。錡釜之用，火化是因。今大軍方興，此物自出，則知向時藏瘞，蓋神誘其衷；今之彰呈，豈天有所助？聖作物感，一何昭然？望付史館。
據吏部分察姚中立稱：準敕考試別頭進士明經等官，考功員外郎高鍇考試禮部，關送到進士鄭齊之、李景素兩人，明經王淑等十八人，並及第，放榜之後，群議沸騰。職當分察，不敢緘默。及得高鍇狀，伏以進士明經，並先無格限，其所送進士二人，文藝並堪與及第。明經比年所送不過三五人。今年禮部開送十一人。及考試帖義，十一人並堪與及第。
據屯田郎中唐扶、鄧州內鄉行市黃潤、兩場倉督鄧琬等，先主掌貞元二年湖南江南運到糙米至浙江，於荒野中權造囤盛貯，差鄧琬等交領。除支用外，六千九百四十五石，多年壞爛，已成灰塵。準度支牒，徵原主掌所由。從貞元二十年以後，所由鄧琬父子兄弟至元孫，相承禁係，經今二十八年，前後禁死九人，追孫及元孫等四人，見枷禁。
準正月九日敕文，放免諸司食利錢，每年別賜錢三萬貫文，充諸司公用。今準赦文，酌量閑劇，率配如後。準長慶三年十二月九日敕，賜諸司食利本錢共八萬四千五百貫文，四分收利一年，祇當四萬九百九十二貫文。今據赦文所賜錢三萬貫文，若據舊數率配，即欠一萬九百九十二貫不足。今請落下徵錢驅使官每貫二百文課，並更請於合給錢內四分中落一分，均攤分配。長慶三年得新賜錢三十二司外，更有剩錢五百四貫八百文，使得此錢均給東都台省等一十四司，祇用新賜錢三萬貫文，並得充足。諸司雖落下一分錢，緣置驅使官員，於人戶上徵錢，皆被延引。或人逃散失落，常不得足，雖有四分收利之名，而無三分得利之實。今新賜錢入日，便請更無懸欠，用即可足。繁劇司比有官錢出放，欠亦侵用本錢。今既無本錢，支料須足。
伏緣中書門下公事，不同諸司，恐不可落下一分，及徵錢人課。今請每月並舊錢添至三百貫文。其御史台頻得報牒稱：本錢數多，支用處廣。雖有諸道贓罰，公用常不充足。今請每月合得利錢數外，每月更添至三百貫文。內侍省據自司報牒稱：省內公用稍廣，利錢比於諸司最多，今請於合得錢外，亦添至三百貫文。兵部吏部尚書等銓一十一司，緣有舊本錢準敕放免，又有公事，今請每月共與一百五十貫文，並中書門下御史台及兵吏部諸銓，每年共當六千八百二十九貫六百文。伏緣三萬貫文均給諸司已盡，臣今於新賜外更請添賜上件錢，所費不廣，所利至多，則內外諸司，永得優足。伏望聖恩允臣所奏，其諸司分配賜錢，若據諸司牒報見收利多少分配。或以人戶逃散，經恩放免，見在本錢，所存無幾。其間有三五司自方圓致本，數即稍多，事例不同，難於均一，人吏得以欺隱，實數不可交尋。今請依長慶三年十二月九日均賜錢敕額，分配新賜錢三萬貫，事有根柢，亦得均平，酌量閑劇，皆有所據。其逐日錢數多少，續具子細分析聞奏。
據兩池榷鹽使狀，應舊鹽法敕條內，有事節未該，及準去年赦文，合再論理事件等。
一曰：準貞元元和年敕，如有奸人損壞壕籬，及放火延燒，捉賊不獲，本令合當殿罰，皆已有條制，今見施行。但未該地界所繇，及無捉賊期限。伏以鹽池提禁，隻仰壕籬，如有放火延燒故損壞，本縣分一周年內十月度同捉得五斗以上私鹽，先準元和十二年六月三日敕，與減一選，即所酬殊寡，難使盡心。若必遣縣令，須令賞罰相稱。伏請從今以後，其縣本界內，若五度捉得私鹽，每度捉得一斗以上兼賊同得者，不限歲內歲外，但數足後，即與減一選。如累捉得，亦請累減，減至三選即止。如是別色現任正官員前官差攝縣令，亦準正縣令處分。如是散試官差攝縣令無選可減者，亦得年五度捉得私鹽並賊同得者，即請別賞見錢五十貫，累捉得亦謂累賞。如兩畿令及赤縣令無選可減者，在任之日，但界內捉得私鹽件數與敕文相當，檢勘別無異同，即請申中書門下下，秩滿後便與依資除官。如此則必悉心奉法，不失罪人。其餘即請各準元敕處分。
一曰：應捉獲越界私鹽，並刮鹼盜兩池鹽賊，與劫奪犯鹽囚徒頭首關連人等，推勘是合抵死刑者，承前並各準元敕極法處分者。伏以本制鹽法，束勒甚嚴，近年以來，稍加寬令。又準會昌六年五月五日赦文，靈武、振武、天德三城封部之內，皆有良田，緣無居人，遂絕耕種。自今以後，天下囚徒各處死刑、情非巨蠹者，特許全生，並家口配流。強盜、鹽賊蹤入界，各許本州界一月內捉賊送使，如過限不到，即是私存慢易，搜索未精。其元敕內所罰縣令課科，便請準敕文牒本州府，當日據數徵克送使。又虧矢射所繇等，晝夜隻於池內檢巡。其壕籬外面，山林掩映，村柵相次，每有奸人興心結構，必須與村人相熟，乃敢下手，若或無人勾致，即遠賊不敢自來。亦緣從來未立科條，以此沿池所由，都無稟束。伏請從今後，如有奸人損動壕籬，及放火延燒，並有盜竊蹤跡，其地界保社所繇村正居停主人等，如有自擒捉得賊，每捉得賊一人，推勘得實，所捉人當日以官中諸色見錢一十貫文充賞。如漏網及不覺察到，並請追就便各決脊杖十五。如推勘與賊知情，即請準所犯人條例處分。如是所繇及別色人等捉得，亦請準前給賞，其餘並請各準元敕處分。
一曰：諸州府應捉搦販賣私鹽及刮鹼煎賊等。伏請前後敕節文，本界縣令如一周年內十度同捉獲私鹽五斗已上者，本縣令減一選，如每年如此，即與累減者。伏以私鹽厚利，煎竊者多，巡院弓矢力微，州縣人煙遼敻。若非本界縣令，同立堤防，煎販之徒，無繇止絕。其縣令本界漏網私鹽，據石鬥各有元敕，並請依舊條處分。如縣令若侍本此三道者，當時應緣鹽法，捉獲前件賊等，並是固違敕文。挾持弓刀棒杖，皆非殺人調致，巨蠹凶惡，情狀難原。如或詐有生全，則必欺偷轉甚，別無其法可以畏之。今伏請捉獲此色賊，推勘得實，合置極刑者，並請各準奏處分。以前戶部侍郎判度支盧宏正奏：臣又得兩池榷茶使檢較司封郎中兼侍御史司空輿狀，自領職以來，披尋捉鹽條制，其間有此三節，須重奏論。伏以鹽法條制，須是嚴刑，稍似寬容，則奸人無懼。招收榷課數闕，伏望聖慈許依司空輿所請，即冀私鹽杜絕，榷課增加。
《詩》稱有客，《書》載虞賓，實因禪代之初，必行興繼之命。俾之助祭，式表推恩，兼垂恪敬之文，別示優崇之典。徵於曆代，襲用舊章。謹按唐朝以後魏元氏子孫韓國公為三恪，以周宇文氏子孫為介國公，隋朝楊氏子孫為酅國公，為二王後。今伏以國家受禪，封唐朝子孫李從為萊國公。今參詳合以介國公為三恪，酅國公、萊國公為二王後。
覆論周知微奏狀（長興二年四月中書省）
周知微踐揚華省，獻納明廷，所貢讜言，深符治道。蓋慮細微之物，便為贓賄之名，遂致刑章，過行深刻。須知撙節，務守廉隅，或是監臨之司，或因公事之際，凡關取與，便涉阿私。物若顯屬貨財，並宜為贓罪。其餘不是監臨，不因公事，不在此限。應推斷科條，不得有違格律。
二十六日明宗忌，群臣奉慰行香，固有常禮。恭以陛下初遇忌辰，合存降殺。仰惟追感，難抑孝思，固於茲時，不同常歲。臣等商量，請於忌辰前後各一日不坐。
《禮經》云：「禮不諱嫌名，二名不偏諱。」注云：「嫌名謂音相近，若禹與雨、邱與區也。二名不偏諱，謂孔子之母名徵在，言在不稱徵，言徵不稱在。」 此古禮也。唐太宗二名並諱。元宗二名亦同，人姓與國諱音聲相近，是嫌名者，亦改姓氏，與古禮有異。廟諱平聲字，即不諱餘三聲；諱側聲，不諱平聲字。所諱字玉文及偏旁闕點畫，望依令式施行。
深州司功參軍李自倫六世義居，奉敕準格處分，按格敕節文，孝義旌表，苟存虛濫，不可褒稱。必在累世同居，一門和睦，尊卑有序，財食無私，遐邇欽承，鄉閭推伏。州縣親加按驗，狀跡殊尤，簡覆既同，準令申舉，方得旌表。當司當本州審到鄉老呈言等，自倫高祖訓，訓生燦，燦生財，財生忠，忠生自倫，自倫生光厚。六從弟兄，同居不妄。
太常禮院狀申：高祖十二月二十日祔饗於太廟禮畢，合定逐年四季郊壇配坐，準禮例逐年勘造祠祭晝日及編附令式。伏請奏聞宣下者：靖祖孝安皇帝配冬至祀昊天上帝。
殷厘務公廉，以德化下，獄無囚係，刑無鞭撲。薪水之事，不擾於民力；賦輿之數，不失於公程。三時勸農，躬行田井，幹餱曝饊，裹行而食。一邑熙熙，長幼有序，流者歸復，如戀父母。今考秩垂滿，眾情願留，敢希明恩，重令治任。
嗣宗先被百姓趙覺直論訟不公，法寺定罪，合徒一年半。以官收贖贖銅三十斤，府司尋科放訖。據新除襄邑令王允升狀申，稱張嗣宗不肯交割縣務，稱未考滿者。
伏以劉句經國才高，正君誌切，方屬體元之運，實資謀始之規。宜注宸衷，委司判計，漸期富庶，永讚聖明。臣等商量，望授依前中書侍郎兼吏部尚書、同中書門下平章事、充集賢殿大學士兼判三司，散官勳封如故，未審可否。如蒙允許，望付翰林降制處分，謹錄奏聞。
方今兵寇在興，民力凋獘，所望明公弼成大化，彌綸紀綱，舉賢任能，以光庶事。俾萬物各得其理，百姓日用不知，損不急之官，杜私門之請，如此則刑清俗富，天下自無窮人。不宜專政廟堂，方行小惠。昔子產以己車濟人於溱洧，君子謂不知為政，不如以時修橋梁，惟明公察焉。
