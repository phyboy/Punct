得清白二渠，交口不著鬥堰。府司科高陵令罪。雲是二月一日以前。
三輔名區，千里奧壤，決渠為雨，荷鍤成雲。衣食之源，見資於畎畝；桑麻之利，實賴於溝渠。故隱於金椎，沉之石楗，用防飄梗，爰備蟄流。縣令職在字人，化兼馴翟，用遵常式，或未成規。良以秋潦未收，且疑於瓠子；春流詎泛，未慮於桃花。修葺既非後時，府科何其速耳？請從按記，愚謂合宜。
甲有田不耕，被罰三夫稅粟，以質劑致人。甲告旅師施惠散利，法司科旅師罪，不伏。
九扈分官，四星垂彩。廢其業則金湯莫守，修其本則禮節是興。故晁錯獻書，每論春稼；仲舒上策，特說秋麥。人之天也，其可輕哉？甲有良田，從來不墾，佩犢之風未革，維魚之夢豈成？以粟輸官，自貽重罰，輒將施惠，遂有薄言。然而周覽經史，備觀賢哲。漢臣散利，不見貽辜；齊客市義，無聞結怨。欲加嚴罰，不亦難乎？甲告誠是妄陳，旅師請從寬宥。
國勸勤農，戶分田畝，三時克務，九穀斯登。乙有良疇，頗為膏壤。我疆我理，式辨於溝塍；是藨是蓘，以薅其荼蓼。觀黍稷之薿薿，見麻麥之芃芃，佇成庾億之詠，冀貯畝鍾之積。推耕讓畔，異閑田之莫爭；越陌度阡，爽野廬而不禁。乃徑逾而是苦，實網漏而將疏。蹊田奪牛，昔聞太甚，議獄詰鼠，合則持平。宜稽廷尉之法，用正野廬之罪。
甲有子男之爵田，方四十餘里，修附庸之禮於諸侯。所司以違禮科之。不伏。
列爵惟五，肇侯伯而成規；分土惟三，自夏殷而立制。為之中上，次以卿士，式序代耕之祿，攸均列國之田。任土歸餘，則聞恒政，朝宗會正，豈得逾閑？惟甲策名，膺茲利建。朱羽入貢，漸飛鴻以成儀；白茅致封，均錫馬之蕃庶。子男為秩，雖居尊爵之榮；井邑分疆，爰在閑田之列。裏不充於五十，國誠在於附庸。文軌則同，朝覲非及，禮不合於天子，事將托於諸侯，抑惟典常，孰為乖越？科之不伏，誰謂非宜？
丁多買田至四百頃，極膏腴，上賈他財物稱是。御史糾之。云：「天恩數加，賞賜不是贓賄。」
丁家類封君，田成永業，是稱近甸，亦曰膏腴。資貨乃兼於中人，沃野自登於上賈。義殊不穡，頗謂多藏，道則惡盈，誌何自滿？必也德均洙泗，學究典墳，專經述鄭元之風，精義盡邱明之奧。學優則仕，道尊為師，類張禹之置田，殊蕭何之遺子。況稱恩命，豈等平人？御史繩之，終難糾詰。
三秦奧壤，陸海良田，原隰條分，溝塍脈散。涇渭傍潤，鄭白疏流，荷鍤成雲，決渠降雨，秔稻漠漠，黍稷油油，無爽蟬鳴之期，有至鳳冠之稔。其地則上，厥價惟高，準丁而請，則無妨廢。據勳來射，交爽事宜，理既不通，地須追奪！
緬彼古制，攸列場人，候農祥之戒晨，服先疇之畎畝。乙偶昌運，不知帝功，是薦是蓘，爰稼爰穡，場列瓜蔓，圃資蔬材，靃靡芬芳，歲阜其用。多稌多黍，乃顧於中田；優哉遊哉，坐矜於老圃。果碩於灌，或成蹊而則妨；枳樹於籬，任為疆而何有？裏人不識，輕為誚讓，徒肆無稽之言，難投有戾之任。
甲為匠人，於萊地制溝，遂廣深二尺為度。所由劾功少，訴不違理。
十地分宜，順其高下；九夫為井，列以溝洫。式備水泉之害，將損壅塞之虞，利以生人，成其務本。永言經典，實著廣深。自畎澮而陳規，及園鄽而不紊。守之勿失，敏則有功。惟彼匠人，誠為盡力，審端徑術，善相邱陵，設夫間之小溝，明遂上之有徑。水勢地勢，因而用焉；善溝善防，斯焉在矣！二尺為度，殊其不法；三農取托，乃亦有秋。方黍稷之離離，見流波之活活，決其行潦，達彼巨川。庀度功程，規模曲折，即和夷之既藝，豈陵穀之將遷？攀遲學於孔門，自得老農之術，哀公問於有若，寧有不足之憂。縱彼公田，何妨稼穡？況茲萊地，已輟耕耘。將為功少取科，實為淫刑以逞。十門吳堰，撫昔事而無慚；三章漢條，因茲躅而當逭。
甲有兄弟非賢，所司命甲襲父爵。以狂疾不應命。御史劾知非狂，請罪其謬。
論以天倫，分乎季孟；鍾其大運，異彼賢愚。苟愛敬以存誠，固傳襲而無忝。是以隱公推魯，爰高克讓之聲；太伯辭吳，卒被至仁之道。眷言於甲，克合承家。同周子之有兄，寧分菽麥；懷謝庭之列照，顧馥芝蘭。黃金滿籯，已奉一經之訓；白茅錫壤，言逃五等之封。竊意元昆，顧伯夷而見舍；思深內敏，豈酈食之非狂？接輿行歌，此時方奏；州籲安忍，是日非聞。務以黜聰，用辭深疾，縱罕著於誠信，終自牧於謙撝。馮恢不言，未將諧於哀懇；韋元晦跡，俄見劾於方書。鴒野急難，無違六順。豸冠嚴勵，何罪雙珠？庶將必復台階，無乃妄繩憲府。
武功申將軍沛公王伯宜身死無子孫，其妻陳氏遂養伯宜再從侄承襲事。
辨方經野，天子之疇庸；開國承家，諸侯之立社。盟河誓嶽，藩屏之任攸歸；鏤鼎銘鍾，公侯之業為大。門驅駟馬，路擁幡旗，謀孫寄於象賢，嗣子希於必復。伯宜太微參伐，登上將之榮階；黃土白茅，踐通侯之貴秩。千二百石，與群後而俱朝；二十八星，共功臣而並列。當陽侯之文武，空勒高碑；孟嚐君之池台，終同下淚。數奇興歎，殊李廣之無封；天道何言？傷鄧攸之不嗣。陳氏鸞傷玉鏡，鶴怨瑤徽，分劍匣之沉浮，異椅梧之生死。崩城一慟，非無杞婦之哀；染竹千行，自有湘妃之泣。對霜閨而憫默，徒念平生；撫猶子而傷心，空思繼絕。立嫡違法，自有金科，無後國除，宜從甲令。
千乘制國，百堵興詩，義非取於復隍，道實遵於高壘。繕葺惟隙，人其以寧；廣袤無稽，禍由莫大。是以京制非經，禍延鄭伯；梁興不處，卒有秦兵。在悅使以忘勞，豈嚴刑而毒眾。甲為其植，是訓於從，庀以功程，務其操築。傅岩之野，疑將見於代刑；邑中之黔，即類聞於有沮。興其百板，就以九成，方取托於啼烏，佇推功於射隼。匪隕孀妻之慟，寧頹薛縣之琴。晉獻城周，初開仞邑；華元植宋，遂見為謳。省己良虧，尤人遽睹。棄甲而復，事本葉於前聞；執撲以行，譴何貽於是日。鹹其輔頰，雖成滕口之嫌；既勤垣墉，請逭噬膚之罰。
五材並用，關石是鈞；百堵崇墉，麗譙斯起。頃以春風折棟，秋雨摧梁，雲構俄見於朝傾，邊聲不聞於夜泣。既而周官揆日，斫之登登，郢匠成風，行者擾擾。杠木之下，危於坐堂；改途而行，何必由戶？異文王之所避，同子產之見壓。孽由己作，殃實人興，取類憑河，有均暴虎，據法雖論誤殺，在禮為之不吊。
日中為市，天下攸集，貿絲抱布，虛往實來，士馬星繁，實貨山積。君平卜肆，推步自資；相如酒筵，朝夕牟利。乙識非賢達，情昧憲章，闤闠少遊，未見閱書之美；旗亭之下，自貽恐眾之愆。一等事源，不可開恕；三尺律令，請置嚴科。
甲孟地遙汾澮，居此閭閻，喧上陌之風塵，亂中衢之車馬。攸繁湫隘，未適閑居，仰甲第而多慚，顧衡扉而自惡。鄰光近接，亦重於邱墳；竇孔傍流，忽染於泥滓。遂使浮雲之騎，坐惜連乾；道路之人，行嗟揭厲。流惡既侵於五府，議刑還抵於三章，牒送有司，用懲其失。
丁開溝向街流惡水，縣令責情杖六十。訴違法既有文，不合貴情，並仰依法正斷。
惟丁門接通衢，美非仁裏，異汾澮而流惡，成閭閻之致沼。遂使軒車曉度，將墜於曳輪；銅墨風行，有聞於箠令。雖禮律之目，彼此或殊；小大之情，得失斯在。而法有恒禁，政貴移風，故議事之刑，則符令典。妄情之訴，期於自息。
洛陽縣申界內方牆，因雨頹倒。比令修築，坊人訴稱皆合當麵自築。不伏。率坊內眾人共修。
赤縣分曹，黃圖控邑。周公曲阜，池是浮龜之浦；元禮高門，人積登龍之望。擊鍾鳴鼓，歌吹由其沸天；向術當衢，廛閈於焉撲地。屬長空驟雨，看石燕之分飛；廣術頹墉，見銅駝之咫尺。仲尼數仞，無復及肩；相如上林，惟餘填塹。徒掃茨之有刺，終射隼之無由，奚興洛汭之垣，載俟傅岩之築。雖人惟比屋，而地實離疆，幸無逾於舊途，理宜歸於本界。若其眾戶，始可興功。自招頭會之嫌，仍必麵牆之請。與奪之理，斯之謂歟？
洛陽人晁諺，先蒙本縣給同鄉人任蘭死絕宅一區，又被蘭女夫郭恭理訴。此宅縣斷還諺，州斷還女。諺不伏。
任蘭幸逢昌運，得齒齊，欽奉太和，庶延遐壽。豈謂夢，瓊殘喘，奄就飄零，連石餘輝，遽聞遒盡。但以庭虛謝玉，掌絕韋珠，同伯道之無兒，類伯喈之輟嗣。孟軻五畝，竟闕承基；揚雄一區，俄從別授。縣司以女既出嫁；判給晁諺之家；州司以宅是見財，斷入郭恭之婦。宅及資物，女即近親，令式有文，章程宜據。
宮室九重，深居而理；山河四顧，設險為雄，或有登臨，當其近密。始疑楚客，極目春江；終類子牟，遊心魏闕。事必無故，情其難舍，抵玉律以懲違，論赬衣而何失？既有詞於令所，須閱實於司存，縣議科條，恐貽深刻。
宮室九重，深居而理；山河四顧，設險為雄，或有登臨，當其近密。始疑楚客，極目春江；終類子牟，遊心魏闕。事必無故，情其難舍，抵玉律以懲違，論赬衣而何失？既有詞於令所，須閱實於司存，縣議科條，恐貽深刻。
長安萬年縣，坐去歲霖雨不修，城內橋被推。按訴云：「各有司存」，不伏科罪。
天開紫極，地列鎬京，渭水即飲龍之津，橫橋得牽牛之象。而二縣稱劇，兩城攸壯，望雙闕而如雲，對九途而若礪。頻年淫雨，中逵泥濘，石梁隳構，鐵鎖不修。馬惜連乾，遲回於欲渡；人嗟揭厲，歎息於無良。既愆十月之期，須明三典之坐。然則據地雖從縣管，修橋乃合監營。職司自可為憂，有詞無宜濫罰。飭五材而入用，選百工以就程，俾令蜿蟺如虹，佇見闌干若鬥。請準此狀，各牒所由。
岐州參軍郭丹充計吏，在路遺棄符繻。及至大震關，贈令五千文。而符史胡有捉丹越度，告令取。隴州依狀詰罪。二人不伏。
漢陽故國，隴岑舊境，眷彼郭丹，效官茲邑，同元淑之計吏，比孫楚之參卿。而重關設險，是稱襟帶，因辨馬而方來，候鳴雞而載入。符繻且棄，雖有異於終軍；道德斯留，亦何慚於柱史？從茲經度，未失事宜，若論尹喜之辜，誰執伯陽之罪？胡有妄告，合抵刑書，在於二人，何所推鞫。
甯成抵罪得脫，乃作刻出關（《漢書》作解脫詐刻傳出關）。未知科何罪。
甯成刻薄為吏，威酷成章，吞舟之魚，翻聞不漏；觸隅之鳥，遽見無逃。不能戮辱自明，羈遲取效，而乃背叛西土，蓄積南山。刻傳既曰詐欺，逾關豈為誣罔？請寘周侯之罰，仍從漢相之科。
汾陽縣竟戎，幼學弱冠應舉，西入關，遂委過所。至京不應所對，退從小選補謁者。戎情思罷歸，請過所專。司以無來文不給。
竟戎地接汾河，業膺洙泗。道標強學，擅英妙於州閭；年在弱冠，慕明經於鄉國。籋雲行地，載馳千里之路；警露聞天，爰振九皋之響。遷亭記柱，馬生之壯誌可追；函谷棄繻，終軍之雄心尚在。雖言高方朔，而調下孫宏；便抑大成，將從小選。入仕有吏曹之恥，出關無使者之榮，名宦以調役生悲，田園以歸來興歎。昔時過所，以委於中途；今日行文，須憑於下署。無宜部傳，不可買符，事在宏通，理難退抑。
得人於京陌施桔槔、汲水作義漿。尹責擅穿街地。訴云「濟途行」。
香街隱隱，垂柳垂楊；行道遲遲，載饑載渴。既繘井而辨義，亦鑿木而設機。故窮穀射鮒，坐忘抱甕之勞；挈水濟人，行符種玉之兆。魯宣遊往，未舍蟻邱之漿，漢尹載馳，旋覯章台之陌。責其專擅，雖掘地而及泉；濟以途行，庶恢天而漏網。苟利則可，胡其未從？
自鳥跡垂文，龜圖渙彩，經文光乎歎鳳，詩什燦乎歌鸞。由是百氏分門，九師殊見，詞義紛雜，褒貶莫同。針彼膏肓，起茲廢疾。杜元凱先鳴於麟史，王輔嗣推雄於《象》、《係》。高山景慕，何莫由斯。斛律景投斧誓心，題橋表誌，研精覃思，溫故知新，采摭群言，遂立訓傳。實求貽厥，垂範將來。長孫乙宅心典墳，先無書籍，習史迷於逐老，窺字感於陰陶。黃金滿籯，罕有一經之譽；白珪無玷，不聞三復之言。而猶借韻李奇，竊名州黨。今景男有訟，方覺是非，理須更為昌言，美惡自然明白。
封演龜文，書分鳥字。左言右史，紛綸於圖牒；帝典皇墳，昭彰於篆籀。自非沉鬱淡雅以居業，修辭立誠以進德，則未能究精微之奧，窮闔辟之源。惟彼長孫，器劣才窶，竊沉冥之號，求著述之能。覽向、郭二莊，其為可及。見虞、王兩史，自謂過之，殊不知道不虛行，名不苟得。蜩甲蛇蛻，有似之而非真；寶玉大弓，亦得之而便失，厚顏之甚，實謂伊人。景男之訟，誠曰「未達。」聽訟吾猶人也，必也使無訟乎？慢藏致盜，則又誰咎？請更詳審，待至量斷。
乙入於幽谷，三歲不覿。郡吏詰之，稱澤無水，以致命遂誌。
《易》之為書，解類成象，因涸澤之為體，致幽谷之深潛。君子是以養蒙晦明，致命遂誌，豈隕獲於所遇，將《考槃》而自得。金車欲駕，來尚虛徐；朱紱方亨，猶多臲卼。龍盤所以致用，蠖屈豈不求伸？十年反常，誌或斯在；三歲不覿，吏亦何非？苟罔有違，可以無詰。
乙入於幽谷，三歲不覿。郡吏詰之，稱澤無水，以致命遂誌。
《易》之為書，解類成象，因涸澤之為體，致幽谷之深潛。君子是以養蒙晦明，致命遂誌，豈隕獲於所遇，將《考槃》而自得。金車欲駕，來尚虛徐；朱紱方亨，猶多臲卼。龍盤所以致用，蠖屈豈不求伸？十年反常，誌或斯在；三歲不覿，吏亦何非？苟罔有違，可以無詰。
乙入於幽谷，三歲不覿。郡吏詰之，稱澤無水，以致命遂誌。
《易》之為書，解類成象，因涸澤之為體，致幽谷之深潛。君子是以養蒙晦明，致命遂誌，豈隕獲於所遇，將《考槃》而自得。金車欲駕，來尚虛徐；朱紱方亨，猶多臲卼。龍盤所以致用，蠖屈豈不求伸？十年反常，誌或斯在；三歲不覿，吏亦何非？苟罔有違，可以無詰。
乙入於幽谷，三歲不覿。郡吏詰之，稱澤無水，以致命遂誌。
《易》之為書，解類成象，因涸澤之為體，致幽谷之深潛。君子是以養蒙晦明，致命遂誌，豈隕獲於所遇，將《考槃》而自得。金車欲駕，來尚虛徐；朱紱方亨，猶多臲卼。龍盤所以致用，蠖屈豈不求伸？十年反常，誌或斯在；三歲不覿，吏亦何非？苟罔有違，可以無詰。
行克有孚，義形於色，可為已幹櫓，將措身波流，敢昧斯言，不知其可。景學乎前訓，從事於茲，知通幽洞微，設卦觀象，敬慎不敗，利用為恒，動協中庸，德均上善。獲此專吉，莫知其他。同夏翟之姿，難儔耿介；比寒鬆之節，但睹青冥。非無所守，其不可變，語稱近義，敢匪聞諸。《易》著盈缶，死而後已。豈荀息之受托，終不食言；何周勃之為臣，取於木訥。所以係心於一，存忠篤而不喪；執誌無二，賤華美之外揚。及於豚魚，應彼鳴鶴，或者所謂，於何其臻？且誰譽誰毀，寧當盡好；所以所安，寔宜必察。誠知言者不中，無問吉人寡辭。
景德行純懿，道術通明，齒跡堯封，鬷邁宋國，探微研奧，鉤深致遠。思尚長之薄遊，每敷損益；同宣尼之誌事，載演乾坤。丁性直狹中，奇（疑）能劉（疑）善，類膚受之讒，異皮裏之陽秋，發言盈庭，誰執其咎？今動作非妄，堤防未渝，心儻偶於木人，罪庶寬於艾<韋卑>。
得甲代以署書為業，因題閣而變華發，自後而絕。鄉黨以墜業擯逐之。甲訴無犯。不伏。
幹蠱馳聲，惕厲終吉，振人為義，何難之有！顛沛於是，克荷良存。甲絕翰深規，代濟其美。精逾史籀，得方丈之宏模；跡洞張芝，改圓池之波態。晉廷稱妙，即擅一台；越市推珍，還標五字。諒無隕於前構，俾垂裕於後昆。孰謂象賢，旋聞鮮克。屬以功開揆日，翥偃蹇之雕甍；號起淩雲，結曈之畫閣。式題飛榜，方呈鵲返之書；坐陟雲梯，遂變虎賁之發。菱花鏡裏，非復青顏；薤葉風前，俄隳素業。垂堂取誡，誠欲謹身。良冶遽捐，其如棄訓。撫韋家之宿事，徒想欽承；語王氏之門風，深違祖述。永言邱首，難忘懷土之心；浩意家聲，宜復懸針之藝。
文物有章，威儀以等，式昭邦典，將糾禮容。鼜鼓戒宵，發五通於晨警；金鉦節旅，齊七步於軍氣。由是吹豳擊土，載享原田，奏角鳴鼙，爰威鹵簿。蓋偏伍之為用，誠子弟之能學。籥章且誦，古典猶施於樂言；長鳴好為，今日翻抵於鄰告。過聲本防於建國，吹節何傷於習常？肇此刑書，終貽滅趾。舍功錄過，無或噬膚，金矢尚艱，鍰罰奚詰？
南山有巫，每祠秦中，輒用王禮，所由不禁。御史詰之，詞云：「恐為厲也。」
神祠所置，祭享有由，苟非國章，無列祀典。是以分巫覡之職，審鬼神之狀，恐伯有之為厲，矜胡亥之乏祀。小大從時，輕重不越，明無夭昏之患，幽得憑依之方。生既殊於庶人，死何廢於王禮？謂執憲之徒詰，宜所由之不禁。
惟彼巫恒，誌探幽賾，以為階儺有禮，堂贈無方，式從招梗之儀，自得禬禳之術。鄉人悟不知之毀，迷獨見之明，恃眾生威，率情含怒，同舞陽之從代鎮，已能反接；異季布之適朱家，翻為置柳。處之刑典，豈待邦成？請從片折之詞，以白違行之訟。
王遇稟性不臧，立身非謹，官雖登於一命，慮猶闕於三緘，不思口關，坐彰言玷。妖詞妄作，雖未惑於平人；正罪應論，事可繩於峻典。定刑名於木吏，應入流條；量減贖於金科，合從徒坐。
