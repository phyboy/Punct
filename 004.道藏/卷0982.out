變古易俗，因物造器，蓋取諸用，有適於時。六職五材，既攻金而攻木；服牛乘馬，亦秣之而策之。甲有雇求，乙為傭保。徇乎輕篋，式供朝夕之資；摧以生芻，無乖阜養之事。人或因寐，譬驪龍而自失；指致見傷，瞻螮蝀而誰敢？遂令食黿不效，空怒子公；喻馬元非，豈齊莊叟？誤由彼已，歸全毀謝於垂堂；損乃自貽，在理孰當於毀櫝。保辜之請，法未可依。
工商異等，埏埴殊制，故有質茲土化，均貨日中。乙也徇業求傭，偶鑿坯而取給；甲則溺情豐屋，冀如雪以自潤。雖載弄床瓦，故無取於舉全；約以陶穴，亦何驚於敝漏？且全毀興訟，雇買異儀，雇則不可計全，買則合徵成算。乙之不伏，誠則有詞；甲之無良，訟宜從記。
和其神人，亦在酒醴，能善乃事，則惟司存。故陶器必良，既麹蘖以雲備；六物式序，必黍稷而非馨。今者《周官》列職，徒聞於五齊；憲府舉非，或虧於九穀。尚負罍恥，總貽神羞。既無餘之起訴，何有詞之能代？
酒以成禮，國之大經，祭祀賓客，鹹賴其用。甲惟賤伍，掌我斯職，不率其度，旋聞後時。水泉必香，無傳清苦；火齊不作，幾空賢聖。主司方詰，甲乃有詞，酒材不供，鼎書難議。明庶折獄，君子攸存，噬嗑論刑，恐貽遇毒。
甲為酒正，以水和酒入於王之酒。府法司劾其矯濫。訴稱時供六飲以為涼。不伏科。
五齊分名，陳乎式法；六飲成薦，差以時序。明其有則，誡以無彝，率由典常，俾克永世。是以用光朝覲，《湛露》興詩；取備烝嚐，質明行事。資以王度，入於天府，苟或不愆，亦何專一。惟其酒正，職在漿人，非作偽以心勞，實陳力而就列。相時後動，跡匪逾閑；師古而行，事乃從禮。四運其易，六飲攸供，佇以稱涼，爰資受和。俯銀床之露井，始汲香泉；泛玉斝之流霞，旋開聖酒。若三軍之盡醉，即見投醪；分八樽之立儀，斯成薦飲。炎光在候，正有葉於頒冰；清虛坐升，序將捐於溽暑。官無留事，責乃非宜，未睹旌功，奚為蔽善？將同矯濫，何至冤誣。法司自且不明，酒正誠非忤典。
相彼庖人，政司口實，式調玉饌，以薦金門。屠蒯之德莫如，陳政之讎已作。執鸞刀而袒割，蟬翼必裁；揚獸炭之赫曦，鴻毛罔燎。以此而科，情則可知。況乎鼠穢蜜中，已申冤於吳日；發生肉內，豈獲譴於唐年？請推讎人，以雪庖者。
君有充庖，臣實司味，是掌公餗，以供王舉。甲周均仲咡，位涉膳夫；漢類高祛，秩登食監。鼎俎斯設，刀匕是供，屬澤降紫書，榮頒朱組。黃香之秩，鹹以雲增；潘嶽之階，獨當不進。所司陋其烹飪，黜彼乘軒。昔笥餌立誠，既加都尉；壺餐著節，亦拜大夫。以愚所窺，合沾錫命。
卓媼翁伯並業。卓嚐遭盜，竊飲傾釀，翁教以多養猛犬。卓家酒滯，而翁賓客猥售，獨收其利。媼告伯方，便取人財。
媼翁接閈，卮酒當壚，不逢漢高之過，何能大售？頻遇畢公之竊，❥煩小盜。教其養犬，蓋以防人，聞夜吠以雖懲，在春醪而頗滯。素蟻空汎，鄴中之賢者莫傾；盧鵲斯喧，高陽之酒徒那至。但非抑壓，教有緣由，獨收當曰「非宜」，方便殆成無狀。宜科誣謗，以寘刑名。
乙夢太極殿上，有禾三穗，跳而取之，得中穗。其友賀云：「中台之象。」人告其妖。
執古以道，格人其經，舍而或逾，動則奚軌。乙位居堯嶽，名列漢藩。擁百姓之寄，乘六夢之吉。朱門雄雄，虛受冠蓋；翠樓奕奕，傍掛煙霄。同唐叔之得禾，身居大殿；異張華之《博物》，忽踐中台。覺後成空，賴功曹之來賀；失而復得，允蔡茂之高班。夫何妖哉？古則有矣！告人無識，其若是乎？
撫州別駕豆盧安舍正寢，延部人乙弗乾公事，稟而後行。所由舉不法。安不伏。
豆盧安幸屬清泰，早襲衣冠，陪去獸而宣風，讚還珠而緝化。題輿就職，行聞仲舉之風；展驥臨人，坐振士元之躅。爰於正寢，延茲部人，罕言私情，但舉公事。乙弗乾既奉嚴命，稟而後行，論情未越於古風，據理何乖於即事？王子之臨東海，雖未贈刀；盧君之撫南康，終其化鶴。所司妄舉，將有昧於條章；安既有推，詞請從於緘默。
辛在德多涼，於朝不齒，九班之榮未及，三思之誌闕如。妄稱爵裏之尊，以求州縣之給，詐難久恃，偽果自彰。行詐為官，仲由以欺天見誚；言偽而辨，少正以左道亦誅。前史以舉其不然，在律又繩其有過。理宜緘口，何恤薄言？
已男準格，不合取部曲妻，違者被繩。訴云：「強幹弱枝，竊將益利。」未知合利否？
國家每軫納隍，偏憂邊徼，在庸微之俗，隔良賤之婚。千頭之奴，具傳其號；百姓之女，罕聞其卜。故為罔冒，取陷刑書。何強幹而弱枝，非愛人而治國。議事以制，非我博哉！斯之謂宜，確乎不拔。
命官婦女阿劉母，先是蔣恭家婢，被放為客，女懷阿劉，娠出嫁恭。死後嫂將劉充女使。劉不伏，投匭訴。
阿劉母先從侍兒，放為客女。夢蛇納慶，先含候月之胎；附馬申歡，即就行霜之禮。才欣執盥，仍誕弄磚，既而李善主君，俄驚闞室；仲尼兄子，欲契宜家。遽擁妖妍，將充媵婢；徒為枉抑，終見稱張。望彼劉閨，寧甘誦賦，均夫鄭室，聊事薄言。論母既謝萱枝，按女即非桃葉。方欲指腹稱賤，憑胎索婢；自可以大匹小，將古明今。劉氏若屬蔣家，秦政須歸呂族，據斯一節，足定百端。
《王丙於趙丁處，買奴勤心，至家一月餘日，乃自雲是良人。丙告縣，勘是良人，科趙丁及奴罪申州。州斷科趙丁，其奴無罪。》
美言可市，老經之格言；聚人曰財，彖象之明義。王丙室盈龜貝，持貨蒼頭，雖挾諸龐之規，終成教子之競。經三十日，非關買者之愆；依三千條，須結鬻良之罪。趙丁宜從縣斷，勤心難聽州裁，彼此攸同，斯為可矣！
下士有僮指千，為鄰人所告。縣斷不應，云「遇廉賈五之所致」。州覆無罪。
爵以馭賢，祿以頒士，去嫌守職，雖殆亦榮。舍道成富，在官所鬼，況位沾下士，利掩上農。千指家僮，等江陵之橘樹；萬金賈子，均洛陽之富商。畜伎既埒於卓孫，遇業頗同於翁伯。財之所聚，但覺浮雲；訟之所興，果為鳴鼓。雖州縣兩斷，片折未分；而鄰人一言，商亦何玷？士且同於賈豎，州頗昧於正刑，是可忍焉，孰為過者？
丙為不道，魚鱉何親，情之不良，僮仆是棄。愛其有力，未聞削舟之恩；欺其遊魂，更比懷沙之慘。雖不封不樹，家僮無葬送之儀；而載沉載浮，甲令有棄屍之禁。告言不謬，刑典宜申。
得甲為人作媒，雲夢立冰上，與冰下人語：「當仲春成婚。」乙告甲誑惑。
甲以判合為資，行媒是務，瞻言匪斧，有類因針，爰求六夢之徵，告以三星之會。微波可托，豈脈脈於輕冰；仙漢難攀，尚盈盈於一水。將同竹鳳之驗，有符芻狗之言。乙以至人所無，告其誑惑，必人同趙壹，術等周宣。王濬懸刀，不聞加罪；仲尼曳杖，未陷深愆。
乙封侯，嚐夢見處女鼓琴而歌曰：「美人熒熒，顏若苕之華。」後遂納國人姓為內子。御史劾其僭，訴云：「夢應也。」
國以定封，邑惟利建，社稷是衛，邦畿以藩。乙將度以土圭，設其苑序。式遵厥度，宜立其家。鳳凰之兆未期，桃李之妖將至。剛柔自應，精爽潛通。吉以有祥，將表神來之兆；庶乎無亂，理齊藏往之感。位在通侯，夢茲處女，橫角枕而就寢，見鼓琴而作歌。熒熒之詞，聞彼魂交之日；夭夭之質，睹茲形開之時。六夢之驗若存，八徵之候如會。納為內子，誠類小君。稱僭欲繩，未通平典。
甲多諸媵之子，乃以正室為門子，令限出入。或人告有違。不伏。
五常之教，以經王道，三族之別，則辨人倫。正昭穆以承祧，分嫡庶而繼代，必誡差忒，克明敦敘。是以微子從禮，舍其孫腯；獻公汎愛，立以奚齊。璧埋太室之庭，楚則違命；寶藏恒山之上，趙乃知才。順之克昌，易則生亂。苟至於道，訟不可成。甲齊其家，宅心知訓。鍾鼓思樂，早聘問名。媵侄從觀，仍邀卜姓。自殊南陌，豈秋胡之遲回；寵若東山，即謝安之攜賞。於是慶徵蘭夢，義感桑弧，探社金而屢祥，列階玉以分照。同石駘之六子，庶孽斯聞；均衛家之一兒，塚嫡其取。爰崇立長，有以代親。詎黜商臣，非取厚於江芊；寧謀伋子，亦何怨於惠公？趨庭既學詩人，正室遂為門子。達其禮典，穆以閨門，掌政令而攸歸，限出入而奚失？信居家之理，寧父子之嘻，或人所陳，深為未可。
雍州申綿州，告密囚王禮，告本州人有謀反。行至散關，夜已將半，關吏以其夜到，不為開門。禮緣事急，遂越關而度，至留守所告關令趙秀，並自首越關事。到神都，法司斷秀應為而不為。主簿批為不當。舉牒議卿，判秀當知反而不告，下符科結。秀經廉使批訴，仰正斷。
王禮生於劍表，長自巴中，身在重關之外，心馳魏闕之下。逾岷越障，雖效赤誠；觸網冒羅，遂縈丹筆。何者但緣謀反，律有明條，本州既不告言，他邑寧且寢默。必也同夫兆火，應合控彼星昴，何須乘夜犯關，侵宵越棧？異田文之徑度，不聽雞鳴；殊孫龍之縱辨，無論馬色。雖未詳其五聽，聊請叩其兩端，告密縱使非虛，越關無宜首免。
倬彼舊章，聞於白粲；嗟夫賤妾，隸我丹書。當年且欲於役身，稱疾式瞻乎炙麵。平陽白髮，既乏子夫之容；應門綠苔，爰閉掖庭之恨。薄言之訴，情或可哀；壯齒之年，且殊知命。嘉所由之直筆，執法不回；想官戶之循涯，吞聲未爽。
丁竊錢市衣以與父。父曰：「邑長如是。」使詣縣首。丁往長問之，具以父言。長以衣賜其父。錢主告長縱盜。
盡敬事親，居致其樂，永錫爾類，將為色難。丁也無良，斂怨為德。殺牲之養，猶曰「不仁」；竊人之財，誰謂其孝？動生悔吝，行乏義方。惟彼循良，是稱邑長，飲冰壺以從政，播清風而成俗。用既戒惡，觀過知仁，將順彩衣之歡，以原丹筆之罪。雖聚蒲惡子，難以法寬；而偃草小人，或期化理。諒從權而適道，豈撫俗以隨時。錢主薄言，誠稱縱盜；宰君善政，可謂勝殘。於子何誅？將子無怒。
甲稟氣陶形，偶華胥之代；輕軀弱質，謝都盧之人。不能鑿井耕田，翻乃奔林緣木，損其枝指，蓋是懸疣。雖折一枝，幸祛數外之累；即圖三疾，便為非分之求。理不可依，宜從告免。
四嶽谘命，九土司牧，功共理於伏熊，期得賢於建隼。淮陽臥理，聞汲黯之政譽；渤海行歌，美龔公之化洽。甲官忝列郡，未著能名，庭無致仕之蘭，院少延年之菊。漳濱臥疾，雖比跡於古人；潁川流譽，何顏於今吏。膏肓所及，知藥石之無施；肝膽具披，果祈求而有遂。賜告養疾，宜輟務於公庭；出境而行，何慢官於私第？斷非斥吏，欽漢相之高風；才不逮人，招屍祿之遄謗。予告賜告，議理懸殊，應為不為，自貽諸咎。不敬之罰，曷所逃刑？
喜怒不時，患生腠理；營衛失度，疾起膏肓。是以長卿文園，空傳封禪之草；劉楨漳浦，亟聞埋玉之悲。人誰不亡？道貴從正，身苟正矣，哀亦何傷？且衛臣不祿，猶陳屍諫；楚尹屬纊，城郢為謀。《春秋》書之，用旌厥善，況銀燭晃以流照，華簀輝煥以潛鋪。既不率於典常，法宜加於僭擬，必因國君之賜，有符曾氏之詢。過也非文，童子何識？
眷彼縣君，征途有疾。庚子戒日，止鵩生憂；辰已臨年，巢鵀起歎。東流逝矣！北首長辭，遽委魄於鬆門，奄歸魂於蒿裏。不祿公館，須申皋某之儀；屬纊私家，既罷求幽之義。《禮》有明說，焉可輒違？準例合得遞車，所司如何不給？但比璧用刑，須窮兩造；鈞金察獄，必聽五詞。公私之節未明，左右如何定罪？請更詳委，方可要終。
孝乃因心，禮從適變。惟彼顧乙，德合天地，甘旨必在於無違，承顏克遵於不匱。瞻言愛子，取汲長江，庶南陔之不虧，豈東流而永逝！掌玉茲碎，庭蘭坐歇。顧斯惟疾之憂，恐阻長筵之樂，既不彰於枲服，誠有切於斑衣。雖失禮入刑，合寘彝典；而割情循養，庶可權宜。既竭薑詩之孝，無寘蕭何之律。
顧乙依仁植性，履孝因心，生我之義方深，倚廬之思何極。扇枕溫席，造次無違；候旨承顏，欽從所好。屠雞留膳，不為執友之賢；求鯉探泉，兼入鄰家之饌。順慈親之旨，忘愛子之勞。屬以回浦生風，長江起浪，因茲汲引，遂見沉淪。乙類薑詩，無復弄璋之念；男同精衛，空搖銜石之悲。不服以殤，初疑越禮；苟全於孝，取葉隨時。既有符於古風，恐難寘於令典。
顧乙依仁植性，履孝因心，生我之義方深，倚廬之思何極。扇枕溫席，造次無違；候旨承顏，欽從所好。屠雞留膳，不為執友之賢；求鯉探泉，兼入鄰家之饌。順慈親之旨，忘愛子之勞。屬以回浦生風，長江起浪，因茲汲引，遂見沉淪。乙類薑詩，無復弄璋之念；男同精衛，空搖銜石之悲。不服以殤，初疑越禮；苟全於孝，取葉隨時。既有符於古風，恐難寘於令典。
甲與乙同舟，既而甲懼水自投，因溺死。其家訟乙故殺，縣斷以疑。
鴻爐賦象，人壽幾何？生榮死哀，物類同致。晝夜不舍，宣尼興其歎息；吉凶共同，賈誼發其詞賦。眷言甲乙，俱涉大川，懸流波而得朋，理征棹而雲邁。乙則同舟而濟，宛若神仙；甲乃懼水而投，遽嗟沉溺。波心乍沒，還疑觀影之人；泉路不歸，便是懷沙之客。然則渡河奏曲，曾不爾思；逝水沉魂，自招其咎。家人有訟，虛陳故殺之端；乙既無讎，難寘惟輕之典。薄訴不伏，理合哀矜；縣斷以疑，殊乖部察。以愚管見，釋放為宜。
甲與乙同舟，既而甲懼水自投，因溺死。其家訟乙故殺，縣斷以疑。
鴻爐賦象，人壽幾何？生榮死哀，物類同致。晝夜不舍，宣尼興其歎息；吉凶共同，賈誼發其詞賦。眷言甲乙，俱涉大川，懸流波而得朋，理征棹而雲邁。乙則同舟而濟，宛若神仙；甲乃懼水而投，遽嗟沉溺。波心乍沒，還疑觀影之人；泉路不歸，便是懷沙之客。然則渡河奏曲，曾不爾思；逝水沉魂，自招其咎。家人有訟，虛陳故殺之端；乙既無讎，難寘惟輕之典。薄訴不伏，理合哀矜；縣斷以疑，殊乖部察。以愚管見，釋放為宜。
美而無子，賦以碩人，生也有涯，歸乎大夢。贄榛栗而方就，據蒺藜而何辜？眷言於甲，倏喪宜家。鳳凰於飛，八代徒兆；蛟龍中絕，一劍空悲！扣盆之哀，但取傷於對簟；懸弧之義，本未徵於夢蘭。有歎溘先，無以為後，爰邀同姓，將陳主喪。三祖思崇，五哭攸設，永惟哀戚，誠則靡捐。撫以《禮經》，猶為未達。且男主婦主之道，同姓異姓之儀，抑有前聞，奚宜此謬。蓋匪慎諸坐，貽差互至，若婦主必使異姓，厥義彰乎外成，反是不思，舍禮何立？道有取於宗婦，事非屬於族人，甲所為喪，誠為不法。哀興吊影，雖撫事以傷神；跡未吞聲，罪恐餘於滅耳。
甲卒，女子在堂，無主喪者，命同姓主之。喪者不杖，令女子杖。所由科失禮。
男主女生，則異其族；苴杖削杖，而別於儀。良無扈扈之嫌，用竭親親之道。承家有托，亦可詢於異門；繼代或虧，乃陳攝於同姓。甲年馳石火，光陰坐沉；訓絕金籯，允嗣非立。若敖之餒，固冥理而方嗟；鄧攸之謠，諒天道而多懵。桑弧靡設，詎憂嵇紹之孤；葛覃在辰，空有緹縈之類。謝庭窺雪，奏歌詠於常時；蔡氏知弦，輟娛歡於是日。三星尚阻，未及有行；五哭斯崇，奄嗟無怙。喪主既非棣萼，輯杖固屬摽梅。同切昊天，寧遺巽位，撫禮深達，將譴何憑？則予一人，諒斯取而不謬；惟刑三復，宜伏念於無辜。
甲雅修士禮，為宗黨所敬。居斬縗寢苫枕草閭裏化之。御史劾其惑眾。
甲修道訓，允乎厥休，宗黨稱其有儀，閭閻美其惟孝。而夜壑匪固，風林多感。雖就禮之則，俯同縗絰之儀；而由衷之心，無奪純深之至。寢苫枕草，抑惟寧戚，仁裏德門，所居則化。御史驄威電發，隼視霸雄，坐非平仲之仁，行問冶長之罪。且鄉人化善，則寘刑章；鄰母興悲，欲從何典？既有明於古事，亦何滯於今科。
甲腰絰服事，既而曰：「不即人心」，致仕而退。時謂非禮，稱人蓋善之。
出師正邦，大《易》有象；率義殄寇，《春秋》則書。用孚中行，攸往夙吉，以威作慝，取渙於群。甲閨門罹凶，苴麻纏疚，喪則寧戚，義能繼恩。痛深倚廬，雖授杖以不起；政急分閫，或執兵而啟行。介以趨軍，絰而躬役。魯侯金革，我直以興；晉襄墨縗，彼而動。克壯輿輻，能獖豕牙，任長子以帥師，利元戎以光濟。策勳苟進，不即人心，致仕能歸，何暌孝體？有為也，無仁乎？得反經以合道，胡責善以非禮。
聖人設教，蔚在蓬山；諸侯立家，藏彼栗主。豈惟孝子不匱，薦烝嚐於四時；亦取孝孫承家，谘吉凶於五廟。鄭太乃祖厥德，嘉聞有彰，良弓克傳，投筆從事。孝比參也，在家必聞；勇超仲由，從政何有？或胡塵暗塞，漢將鳴鼙。逐金革之威，唯聞死節；登玉門之險，不見生還。輿屍方弟子之凶，掃埏合鄒人之禮，所謂去死事生，來宜廟謁。薄言狂怪，何太疏遺！
