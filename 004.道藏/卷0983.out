乙妹無子，寡而死。請裏尹為主。決曹掾科其違禮。訴云：「其夫無族。」
喪則有等，自辨於重輕；禮之所行，亦崇於節制。乙以天乎降戾，斯殞其夫。則穆伯早亡，鄧攸無嗣，啜其泣矣！何痛如之？永懷夫黨無親，因求裏尹為主，禮則然矣，人何非哉？且決曹所稱，亦何加止，蓋以喪也寧戚，禮則因情。姊憂去官，見稱於陳重；弟服去職，著美於譙元。斯則事之有由，言也何爽。得失相半，斯之謂歟？
兗州人平辯，受業於田才。才亡，辯著服六年，廬於墓側。刺史以為違經越禮，妄造異端，禁錮三年。辯妻遣女上策稱冤。廉察彈刺史刑獄不當。
不學牆面，先哲之格言；以德潤身，前賢之令軌。孔子要道，逐楊震以西來；馬融門生，隨鄭元而東去。田才地鄰鄒魯，俗富詩書，水接沂川，家傳禮樂。白圭無玷，孤標席之上珍；黃金可輕，獨貴林中之寶。平辯伏膺道術，企足風猷，訪顏子於淹中，得田生於稷下。葉抽槐市，鼓篋笥而踐緇帷；花發杏壇，整襟裾而趨絳帳。一登閫閥，幾積寒暄，知十之業既宏，在三之敬尤重。專門春誦，高台於是忽傾；負杖晨歌，樑木由其遽壞。荒階積雪，徒觀東郭之踪；逝水驚波，無復西河之氣。師資之禮，痛貫幽靈；伏道之誠，悲深卉木。葺苫廬於墓側，制麻服於塋前，檀木遷移，葭灰屢變。墳抽細草，撫書帶而增悲；牖掛殘絲，拂琴弦而永慕。刺史褰帷魯國，剖竹雩壇，馮熊軾以宣風，樹隼碩展化。以為非禮，將作異端，不樹甘棠之陰，翻行叢棘之酷。昔門人子貢，廬於孔氏之墳；弟子叔然，制彼鄭生之服。六年不釋，於禮稍乖；三載錮身，在情何忍？但以事符公冶，系犴獄而多年；命比緹縈，仰鳳闈而長叫。廉使郵星整俗，驛傳宣威，正豸冠以觸邪，下烏臺而肅物。女既陳請，使又彈非，霜簡載馳，雪身無路。兩頭今既發覺，一面何使逃刑？宜降朱❥，用直丹筆。
兗州人平辯，受業於田才。才亡，辯著服六年，廬於墓側。刺史以為違經越禮，妄造異端，禁錮三年。辯妻遣女上策稱冤。廉察彈刺史刑獄不當。
田才地居鄒魯，家習文儒，業擅籯金，道光珍席。夙漸升堂之教，早傳藏壁之書，學市攸開，几筵爰設。故得詢疑請益，還如北海之前；函丈摳衣，更似西河之上。平辯雩川童子，闕里諸生，常因閉戶之勤，豫受專門之業。庶祈榮於青紫，希變采於朱藍。日就月將，罰水（疑）之恩何極；陵夷穀徙，頹山之痛已深。舊宅淒清，空聞絲竹；遺壇寂寞，無復琴歌。嗟二物之長收，顧百身而莫贖，方思重服，用表深衷。一對鬆楸，六遷檀柘。曩時儒肆，喜遇祥鱣；今日凶廬，悲逢吊鶴。論情雖會於寧戚，據理未允於通途。刺史職在宣風，政乖道俗。沉憂六載，亦可驚嗟；積禁三年，固其未得。少女以銜冤伏奏，雅葉於雞鳴；大使以糾慝彈豪，正諧於隼擊。即宜錄奏，伏聽宸衷。
季氏令質幽閑，秀容綺豔。事夫有道，荊釵見美於梁鴻；訓子多方，布被推賢於孟母。為善必應，天乎不仁，三從靡依，兩喪相次。欹枕之淚空灑，倚廬之望莫依，不舍晨昏，深符禮制。
喪子之親，哀情已極；喪夫之婦，為怨難勝。非無寡鶴之悲，豈息驚猿之痛！然喪夫喪子，淒感雖同；而哭子哭夫，禮儀須別。穆伯之卒，已有前規，敬薑告言，一何無識？縣丞行罰之日，於禮已違；嫠婦自貽之愆，在律難恕。顧茲刑憲，並合推科。
居母親之喪，茹荼飲痛，踴既無節，哭何常聲。悲在其中，形瘠於外，口不甘味，身不安美。潘生園裏，無復版輿；顧氏家中，空餘畫扇。仙人白鶴，遙投士行之前；孺子隻雞，遠赴林宗之所。蔡順有繞墳之感，老萊無衣彩之由，喬枝未摧，桂樹猶茂。執椅桐之杖，上芝蘭之堂，循禮制而多違，顧刑書而有犯。請歸司敗，任便科推。
丁為人子，持乎喪服。身體髪膚，不失全生之道；衣衾棺槨，無虧送死之儀。仰風樹而充窮，履霜庭而孺慕，鍾創钜之悲酷，有荼蓼之苦辛。壁日不停，練期何及？毀不滅性，痛感終身。道在慎終，義存追遠，人來輒語，禮稱忘哀。群立多爽於事宜，旅行有乖於物理，二途俱發，一罪須科。
執親之喪，行孝之道，出入不當門隧，升降不由阼階。苴縗在躬，溢米充食，恨纏風樹，痛結寒泉。舉號已見於心摧，毀瘠載聞於骨立，念親之在土，哀親之在外。寢唯枕塊，居必倚廬，隙駟不留，祥期奄及。既徐凶制，奚鼓素琴？示人有終，於物無犯。食醢猶許，奏樂何辜？請從雪滌，庶符冰釋。
對斷屠判京兆府申奏敕斷屠，百姓造罧不止，未知合不？
鱗族惟錯，實繁有徒，人不知非，龍實有智。風雲遇坎，見困豫且，變化逢屯，充膳夏後。丁以詭俗為事，遊刃非物，或異仁賢，罔識悔吝。何則？犬不言殺，前哲良規；馬重有功，後代明訓。況四靈之貴，萬化之資，匪惟瑞啟漢年，固以仙登軒帝。以屠為稱，豈不作法於涼？以律繩之，可謂自貽伊慼。
萬年縣申王祚告侯明射牛。明疑狼入圈中齧牛，將弓射狼，誤中牛事。
三光赫赫，牛星紀於北方；八極悠悠，牛山建於東國。錢塘水上，遠浮金鎖之輝；蜀郡江前，遙沉石犀之影。豈止披蹄戴角，玉鞅華鞦，南州聞果下之名，西域表花津之異。固以禮標極敬，大祀資於潔圭；易讚神明，引重憑於致遠。由是降茲綸綍，著彼科條，薑牙絕其鼓刀，庖丁息其遊刃。侯明鄉閭賤品，稼穡庸夫，常傳甯戚之經，久習高堂之法。西河資產，希十千而萬計；東州奔駿，方一日而千里。俄而野心興暴，縱目為災，引騂角之雕弓，控青筌之箭羽，異天弧之垂象，空法向狼之星，殊封禪之舊章，便為射牛之事。誤殺不禁，著自彝章，罪疑從輕，聞諸古實。
人守堅貞，克終無替，苟失廉節，其弊斯生。乙棲心邱園，託志閑雅，忘負鼎之事，從扣角之遊。徘徊泉石，躑躅林草，雅志情遠，防微理乖。事須正子夏之冠，避朱仲之李，豈得牽壽春之犢，踐於陵之園。人而失圖，一至於此。丑也奚據，罰彼何深？所損既在於場苗，取酬便過於佩犢。叔時作喻，蹊田罪輕；邱明述事，奪牛刑重。前文已決，後見須依。
議獄緩死，先典攸慎。聽言觀色，法貴詳平，刑罰暫虧，手足無措。眷彼丁矣，有異裏仁。見蒲葉之生春，無聞曳耒；入桃林之钜野，爰事鼓刀。遂令河渚風秋，奄沉星彩；蜀山路險，不見金生。景匪良交，遂來相訴。芳蘭入詠，遽展契於風雲；叢棘議刑，幾窮詞於刀筆。搖尾求食，斯之謂乎？朝歌殺牛，理非謬矣！方引循環之辨，翻露鑄錢之責。緬監厥跡，奚其若斯，未盡金潭之由，更起淮陽之獄。州司振藻，處以極刑；使者彈毫，將為徒坐。諒哀矜而勿喜，何輕重其若斯？狀外不推，使司得其折衷；案中論死，州法酷其深文。結以徒刑，吾無間矣。
韓孝隨父行，牛驚抵人。恐損父，遂以刀殺牛。牛主論告，孝請價賠填事。
天經地義，道冠生靈，立身揚名，德光終始。見危授命，宣尼以為美談；臨難捐軀，馬遷述其遺烈。韓孝忝曰人子，先隨父行。逢瑩角之初驚，似衝燕壘；遇奔蹄之暫躍，若走秦郊。倉黃貽性之憂，倏忽慮庖之患。霜鋒一舉，若庖丁之刃遊；冰鍔聊揮，似宰夫之斷割。原始雖稱犯罪，要終未可論辜，既符名教之規，還申壯勇之節。酬價匪虧公理，與直有愜私家，庶葉平反之詞，以表從輕之典。
惟犬守禦，居人是安。混雞而入，坐識於新豐；伴鷹而遊，行傳於上蔡。是故閭閻密邇，音響相聞。喧雀成嘩，表貧吏之節；噬腓起戒，陳為主之誠。何畜養之是均，而城外之多死？知殃預兆，未銜吳相之衣；遘斃遄深，為食驪姬之藥。流穢行路，彰聞法司；舉過從愆，事關京兆。且敝帷從棄，孔聖之義有虧；掩骼候時，周公之禮可守。二途交戰，須定是非。執禮而行，斯亦為得。
沉沉長江，岩岩峻峽，波瀾沃日，嶺嶂橫雲。路出東吳，即是三聲之地；途危西蜀，還尋萬里之橋。顧惟彼景，在茲於役。乘流振楫，方從赤馬之遊；滿月彎弧，遂落元猿之影。雖同養由之妙，終致桓公之黜，於人則事乖親愛，在獸則理切肝腸。彼或可傷，此何辭黜？
池籞大開，羽族無算。乙忝夷隸，職養官鵝，諒須盡心，能識其性。稻粱可遇，蔓藻堪遊，浮積水而連群，向長風而鼓翅。遂其棲托，終冀繁多，倦鸚鵡以樊籠，樂鶢鶋以鍾鼓，以人養鳥，不死胡為？儻或類茲，如何免責。且片言折獄，自古攸難，理宜再詰是非，不可輕為與奪。
丁家輦泥，載聞於頭禿；黃氏把火，旋見於眼傷。甲之無良，情則非善。以蒺藜而充飼，三子俱亡；無桃李之垂陰，一朝被告。跡符周氏，罪掛湯羅，循情合科，準狀難舍。
丁為拙好，收養賈兒，日月淹延，羽毛成就。逢人不懼，遇物無驚，有鴨群之精神，得鴬斯之風彩。楚鳥既非別族，吳鴉亦是一宗，未能甘鼠，已聞啄穀。鳥未損物，人則何辜？即索賠填，恐非通允。丁稱不伏，理亦無乖。
順時之令，則無覆巢，作災之禽，固資書版。陳之禮典，布以人倫，苟或在辰，克用茲道。是以有鴞萃止，爰結興於詩人；見彈而求，乃寓言於莊叟。長沙夭性，入室貽凶，曲阜陳誠，毀巢標喻。硩蔟氏職惟斯掌，務乃昭明，有均大羅之躅，是忝虞人之效。將去妖鳥，式徇其義，既切惡聲，庶無全卵。日號月號之法，書而不愆；從子從角之規，用則斯備。周典非昧，方書是懸，均射隼於高墉，豈巢鵀於外戶。將使驚鳴緒闐，（疑）同反舌之無聲；聯翩影搖，隨退鶂之不駐。事非詭妄，告實欺誣，諒稽十日之號，難寘三章之典。
大羅以往，禮猶因襲，豢龍斯廢，法亦罕聞。自我化及豚魚，仁沾草木。放楚王之鵠，不咎使乎；驚梁君之雁，豈誅行者？獸育豐草，鳥棲平林，一角以瑞於昌期，九苞載葉於仁義。瞻言過者，豈得傷乎？必也百獸異倫，六禽殊類；稻粱空費，庖廚未供，遇而見傷，亦何矜其非政；舍而勿問，庶得令其惟新。甲以人成，恐乖中典，欽哉惟恤，寧失不經。
乙被告殺夫，縣執之。訴稱鄰婦，不伏其罪。郡以鵲來相告，將可為徵者。
道存皆應，感至必通，能分禽獸之言，豈專夷貊之隸？公冶長之縲絏，鳥語知非；介葛盧之犧牲，牛鳴辨數。始由人聽，終見物情。乙以氣烈剛腸，冤深反目，素不謹於帷薄，終取敗於嫌疑。行茲亂風，自抵邦憲，徒嫁禍於鄰婦，冀逃刑於我躬。屬郡縣察微，輕重不濫。比夫窶數知來，頗類乎方朔；驗茲鳱鵠取效，何異於公明？古而有徵，今也寧惑？殺人之罪，按律可求。孽乃自作，死將誰緩？
甲邑裏有神為異聲，所不供太陰之弓，請科之。訴云：「掌非武庫。」
至若日月薄蝕，君臣著象，夢轉歌於童子，聞取幣於嗇夫。伐鼓回輪，有祇膺之事跡；陰弓枉矢，開救射之規模。義雖責於上公，物終列於庭氏，藏非武庫，救即群妖。何邑居之有災，見主司之不務，殊若在己，近欲幸人。既闕五兵之伐，因虧十日之號，實忤於典，良屍厥官。思取義於磔禳，請論刑於徽纆。
陰陽不測，造化多端，故有夷蠻之隸，實司鳥獸之語。乙波流未息，克廣前書，精義不窮，旁通異類。告稱妖妄，欲抵刑章，即科介葛之辜，實恐冶長非罪。以今況古，不坐為然。
有龜之德，徵神為用。稟靈千歲，遊質於芳蓮；納錫九江，彰名於禮物。取其象事知變，占事知來。然以寓莊周之談，時聞曳尾；掛豫且之網，寧知刳骨。緬懷於甲，時惟卜人，將言釁龜，以考其象。理宜別諸名物，定乎吉凶，俾春夏以宜，左右必順。有紊於制，實惟伊何？欲寘戾焉，事可訊者。何則？取十朋而分睨，弇乃先釁以為尤；參五行以觀兆，數雖後辨而未失。覆其兩端，願言一問。
藏往知來，道高三聖；內貞外悔，名重九江。所以大決狐疑，先定人誌，焉得舍其三《易》，紊彼六官。賜帛無聞，仰滑稽而慚妙；致墨多中，知僂句之不欺。覺筮短而龜長，遽變常而《易》業。雖百錢取給，有慕君平；而四體不勤，孰為夫子？智有所達，鑽祀骨而觀貞；神則何施？抵凝脂而獲戾。且以業為兼善，才貴多能。端策拂龜，罪不加於詹尹；收罟解網，刑請寬於《易》人。
季冬命元衣督護，貞來歲之慶。菙人作而揚火，以非青純而不致墨。執法告闕於太常，訴云：「主巾笥者之過。」
道月戒期，周乎四海；卜年貽慶，稽彼十朋。菙人職在巫鹹，用方心而考吉；材均季主，負圖背而知來。拂此元衣，異夫青純，有殊命寶，何能致墨？執法以簪筆彈珠，且問九江之錫；主司以巾笥藏骨，莫辨千年所留。既虧玉兆之獻，須抵金科之罰，徒為薄訴，誰之過歟？
圖緯垂文，龜蓍著象，聖人操洞微之柄，達者究索隱之端。故知盡性窮理，惟賢與聖。是以魏稱管輅，晉有景純，卦成而洞曉吉凶，繇發而潛知倚伏。此皆奇才出於天骨，遠識符於自然。爰逮凡人，不幹其議，所以時忌惑眾，敕設禁條。甲雖沉思緯象，遊精數術，名止齊於庶品，道豈同於古人？冒違敕之明文，自貽伊戚；掛繩非之峻筆，何所逃刑？然慮或告不真，法須更審。請窮兩造，方定片言。
正月吉日，國命既懸於兩觀；同律度量，聖典每均乎四時。況天子有司，多方取則，如或失墜，其謂法何？但不戒而具，有虞何闕，縱令器有隳毀，亦宜隨事修補。既羸左右，何成出入？太倉乾糾不恪，將射隼於高墉；大農叨忝厥官，失庖魚於下局。且如古今命官，都邑聯屬，沿革既異，主掌斯殊。不可歸罪一官，責成一職，重詰所謂，庶符恤刑。
謹其權量，義葉順時，範彼金錫，道成厥器。信鬥斛而均制，乃鍾鼎而齊功。施之以平萬商，立之而觀四國，罔不以法，貴諸合儀。氏職在為量，功期永啟，既改煎而不耗，亦自權而準之，莫不審以方圓，容之鬴豆。炎煙散彩，浮紫氣之光芒；洞響函規，應黃鍾之宮律。深模正典，實利生民，可以垂範將來，可以行之天下。概而不稅，雅符師古之蹤；按而將科，殊紊平反之道。氏既無遺失，圄囚理合審詳，罰乃有詞，刑宜用恤。
內官以竹為引，高廣之數法陰陽。宗正以為不中度，請科之。辭稱「事所宜也，非無故實。」
律曆攸同，丈尺有準，度必慎於圭撮，高寧失於分寸？苟昧斯義，則非其人。惟此內官，聯於宗正。權量法度，無黍累之差；墨丈尋常，豈毫厘之謬。允酌故實，克循前典，既法陰陽之數，固因銅竹之宜。科之則非，訴者為是。
太府寺去秋追三市斗秤，逾月不送。寺以市司違時，徵銅四斤。丞梅福訴云：「九月上旬平校畢。」
太府官惟度量，務切權衡，驗寶貝之充盈，察泉貨之輕重。校量斗秤，甲令有時，事屬司存，不當逾月，瞻言稽緩，須寘科條。梅福跡淪下列，誌追前古，蹔輟九江之仙，來從三市之任。詞有所屈，恐獲戾於錙銖；道或可遵，豈論愆於圭撮。薄言未息，紛紜猶多，宜窮五聽之情，方按三章之律。
所司貯槁，以三千圍為積，苫覆無芘（防脂切）籬。合科何罪？
秣馬所資，唯草是用，徵科百里，輸納六閑。黃白無差，短長合度，貯積之法，令條有文。數越三千，理則多僻，從勤苫覆，終闕芘籬。施功不同，處事彌爽，犯既非謬，辜不免科。
吳丙、王丁共有磑，納課分利。丙雲有賸，丁雲擲日，知分所得無賸。
吳丙、王丁，均期葉契。雞鳴求利，不憚孟軻之譏；馬磨自資，更誅許靖之操。市道難固，財交易竭。競斯升斗，顏寧厚於指囷；徇彼錐刀，魄無慚於碎璧。或陳其有賸，許以無厭；或掠以浮雲，稱斯擲日。日有修短，關諸至期；利有盈虛，定乎宜分。理應各得，何假相尤？然質劑既未研詳，刑名豈能懸斷。更尋枝派，方悉根源。
士農工商，孟堅陳十誌之本；水火金木，箕子載五行之數。悠悠群動，各有定業；明明財利，為謀不同。惟甲肖形，運乎天巧，既勤事於賈豎，且效功於匠伯。加以是揆是度，掎漢社之星榆；乃刳乃鏟，揮郢人之風斫。杯非承露，未立雲表；碗殊煉藥，空候淮南。徇錐刀之小利，損耕桑之大業。若斬伐愆時，未符《周禮》；如彫偽不作，自陶魯政。夫除害興利，禁末勸農，罔或奢巧，實防器玩。器不涉於無用，賣有濟於時須，雖慚敦本之俗，難加惰業之罪。幸殊遊手，宜寬祝麵。
