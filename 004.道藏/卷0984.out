村人借鄰家罐，未出門打破。人索陪，云：「未離本處。」準令合比附。
變古易俗，因物造器。稽六爻之文，蓋取諸益；司百工之事，無或不良。惟彼村人，幸參比屋，既借罐而攸要，非抱甕而為勞。出門未覯於同人，繘井先驚於敝漏，雖罔離厥所，而譴自己招。異管寧之深仁，愧林宗之妙賞。且官之議事，貴在量情。忝曰村鄰，得來得往；詳其故誤，有重有輕。向若狹肆通闤，修街隘路，咽綺城之歌舞，暗紫陌之煙塵。物雖見蕩，夫何足咎？況屬荊扉寂寞，蓬徑蕭疏。破由彼已，孰當毀櫝？事匪因人，爰煩投杼。勒酬半價，良謂合宜，蕩物容據減條，損器何援比例。輒雲不伏，深覺詞遊。
書功旂常，然後克類，分命彝器，則惟其賢。知三賜之有恒，故百代之令典，瞻言彼乙，齒我封君。開國承家，方列土之貴；元袞赤舄，見諸侯之禮。嘉孔生之居衛，三命益恭；韙鍾氏之仕曹，五熟雲錫。車服必班乎國命，釜銘何恤於人言？出話不然，覺善鄰之滕口；有孚勿問，驗所錫之徵人。必也正名，此焉無咎？
天子建德，是班宗彝；諸侯立家，爰受分器。業盛鼎鼐，功昭篆刻。若使世濟不泯，長子承主宗之規；胙土雲亡，耳孫何克復之有。況光涵沒泗，氣溢汾，煥彼龍文，昭其象物。何速戾於懷璧，盍歸休於國寶。是賢所告，謂得其宜。
服玩垂則，歲時交進，韞狐白以禦冬，裂紈素而清暑。由是五明開制，道在思賢；七華擅奇，思歸錫寵，委方圓以呈質，順行藏以適時，登用有期，著號無算。乙行均山仰，時聞景慕。執殊方竹，非承漢帝之私；即好蒲葵，式徇謝安之義，事符懷舊，跡逐移風，類折巾於林宗，寧俟題於逸少。將以妖眾，孰謂欽賢？宜從三宥之書，無陷五詞之罰。
丙為大官，令丁為博士，並冠兩梁。御史奏違法。丙云：「視省進膳。」丁云：「崇儒不伏。」仰正斷。
車服以庸，弁冕有等，必章彩而象位，具文物以昭德。丁、丙各從王事，端委清時，遵儒師以奉職，率饔人以敬理。至於玉膳將進，躬視丹墀之側；縹囊方展，危坐青衿之前。雖非官聯，乃同其服，進賢遂戴，有類於漢臣；委貌未得，且謬於殷道。以兩梁之制，觸鐵柱之威，巧詞俱飾，文過斯在。請詳典式，以議科條。
乙禁楚制（《漢書》云：叔孫通降漢，王憎之。乃變其服，短衣楚制。）
衣裳楚楚，須辨於采章；雨雪漉漉，以虞其燥濕。瞻言乙也，所習伊何？異子臧之不衷，載時人之將誡。同陳鹹之所衣，為大國之榮觀，制豈變常，事仍師古。魯之縫掖，君子嘉（疑）其蔑儒；楚之復陶，當時不以為罪。庶窮閱實之典，爰寘不辜之刑。
景造權衡，以百黍之重為一銖，以三兩為一大兩。所由科違令。訴云：「調律。」仰正斷。
景職此權衡，性諧鍾律，八音由茲遂播，五聲從此克諧。掌類羲和，主同尹氏，錙銖無失於毫末，斤兩匪差於黍累。顓頊火正，虞典銅衡，苟有罪宜，誠合科結。況三兩為一大兩，未爽於通規；百黍以為一銖，頗合於古制。將科違令，事乃近於深文；訴以非辜，理亦宜從告免。
得甲引漏水於衡渠之下。乙告違法。甲云：「是金龍口吐，轉注入渠。」法司以為虛妄，科不應為。不伏。
七曜成文，二儀不測，聖人造理，璿衡有用。為魯侯之金鐻，吻合鬼神；窺漢史之銅渾，有探造化。圭撮不謬，玉節斯調。晝夜必盡其規，天地莫逃其算。登台視朔，睹雲物之必書；拂琯移灰，識權衡之有度。惟甲名當典刻，職在挈壺，望朱雁之在時，見金龍之吐水。雨露時降，波結霜盤之中；晷刻相仍，流泄衡渠之下。在金徒之昧職，徵玉典而可刑。不應為而匪為，甲無過也；不應告而輒告，乙有罪焉。請從罰杖之科，以明抱箭之士。
車書混同，聖德汪濊，朝無刻印，路不拾遺。謫夫主司，遂敢亡失。靈龜回顧，疑曳尾於途中；神鵲無依，遽韜形於私室。丙也行用，實為亂常，須寘霜科，以懲日拙。
甲遊嵩山，獲古鏡，文彩極異，陳於縣。縣宰因窺忽破。甲訴闕進，令科誣罔。
君子效官，豈輕舉措？下民編戶，須任指揮。甲於維嵩，得之古鏡，宛轉盤龍，自多符彩；翩翻鳷鵲，是懷納用。先呈銅印，宜照舞鸞；旋臨玉掌，坐如半月。昔年掛竹，應寵全形；今日翻菱，惟看碎影。裂非因墜，是則難誣；破不緣擊，欲尤誰過？但空桑之裏，尚且移人；曆陽之都，猶聞化鱉。況時經曆代，固不可量，物罕保常，能無自損？難為照膽，理可緘心，仍敢浮詞，尚論闕進！事同慚豕，累匪厚顏。何得牽迷，公為嫁禍。令科其妄，終非慎罰。
通衢四會，奇樹眾鬱，布夏葉以成帷，聳雲柯而似蓋。日來月往，鳥剝蟲穿，或擁腫而不材，未施功於匠石，或輪囷而載癭，疑見題於杜預。相彼木奇，心規草竊，揮雪鋒而斯就，抵霜簡而何逃。事有可通，情或宜恕。按以刑典，恐多違於獻芹；原其情誌，夫何妨於進枕？枕雖未造，誠即可嘉。伊此木奇，造進生於意表；欲申芻議，賞罰懵於愚衷。請更斫根，庶寬抑曲。
聖人豐功，明著能事，作程無資於苦窳，為度必禁於回邪。俾夫越鎛燕函，人能為也；宋斤魯削，器得良焉。丙隸百工，人居肆業。爐開夜火，已流朱雀之輝；灶發晨煙，將視赤龍之術，所以洗削之妙，精奇於土風；遷徙之殊，理暌於分野。鄭刀豈同於魯削？難以厚誣；周令將入於漢刑，實乖中典。觀乎獨斷，未息群疑，請寬書牘之辭，謂審懸衡之要。
甲為削金，居其二。或糾之曰：「欲新而無窮也。」不伏斷罪。
精鋼既煉，器用爰備，或賦斯一鼓，或徵乎九金，俾人興行，其利則博。瞻彼甲也，居無異聞，四人各業，夙承於良冶；百工居肆，更列於《周官》。而運思無窮，成能有則。光如濯雪，豈徒陽劍之奇；思逸言泉，遂入青編之用。雖用之日久，若新發於硎，妙符鉛錫之宜，不假磨礱之助。或人相糾，深謂無稽，而我有辭，當從不濫。
睦州刺史齊顗好鉤，廣召巧工。有能為鉤者，賈金五鎰。新安縣主簿錢本造鉤，殺其二子，釁之以致於顗，從顗索賞。顗不與云：「蓋是常鉤，憑何索賞？」本乃抱鉤泣呼其子名，鉤遂飛著父背。刺史科妖妄罪，不伏。雲有節聞。
齊顗承榮梓闕，作鎮桐廬，化洽循良，行聞棄戟，情惟奇古，方欲好鉤，未宣邵伯之風，且效吳王之躅。錢本雕鐫擅美。冶鑄標能，盡思侔於宋弓，窮神等於越劍。纖形孕玉，疑懸秦女之樓；曲影分鉤，不若任公之釣。於斯殺子，何謝燔妻？既極巧工，言邀重賞。彼則識非辨物，怪遼豕之從來；此乃道涉幽通，惜吳鴻之枉逝。鍾心之痛才結，著背之應斯彰，雖頻會於前聞，終取驚於即事。刺史學殊該博，情懼妖訛，莫酬呂相之金，先寡陶公之璧。初聞或疑孟浪，當察理合推繩。何者？舐犢恩深，將雛調切。自可慕茲攜劍，聊追五月之歡；豈得同彼釁鉤，遽夭百年之命！既虧天性，須寘霜科，請歸叢棘之曹，速按鞭桐之罪。
鮑人恃財，信之而枉。一方急，有司繩其不任。人云：「舉直錯諸枉者平，急者正，何患乎不任。」
《周禮》是視，鮑人為韋，樹之列司，成乎致用。劍革則武豹斯別，為鞟乃犬羊不分。眷也雲時，載理其職，將以察其所以，觀其所由。引之而伸，厚薄斯在；信之而枉，緩急自明。或令雀弁之儀，其服奚設？鳥澗之政，取佩寧堪，非為合度之資，招其不任之責。將議其失，猶或有辭，稱使枉者能平，當亦化惡為善。更請閱實，然定攸宜。
惡盈好謙，天人同道，備物致用，器象攸明。作必有孚，服以為度。有而不珍，越人何臧於章甫；貴而見薄，楚國誰信於方暉？人之無良，巧言斯構。殊魏瓠之奇質，何生落之嫌；異班扇之恩情，徒假棄捐之阻。且言行之表，信德之符，或人紿之，行可知矣。竊物為譽，信其謂何。愚以見疑，施氏有誚於蒙瞽；取為已有，告人當坐於詐欺。雖謂可珍，得而送縣，賞則及爾，刑其舍諸。廢賞則無勸將來，置刑則有懲同惡，名器不假，斯之謂與？
車服以庸，衣裳在笥，豈宜鷸冠好聚，不可繁纓以朝。司服為官，制章程而有數；司儀辨等，顧禮命而無違。陳之公朝，則斯皇可賦；作之私室，將有害而家。既越人常，且非君命，妄從重等，敢此輕然。工歌遄死之詩，士寘不應之罰，合於至當，誰曰不宜？
河南府準敕，斷錦繡違式之物，遂並斷布帛精粗之異者。市胥訴云：「妨商旅。」御史劾府擾人。
詢於國章，經綸有序；思我王度，軌物無愆。苟不率常，職司是舉。翼翼京邑，作式四方，固當棄華敦素，亦以提綱正物。欲使錐刀之末，濟人不競；精粗之制，周經是法。蓋以事屬公家，使之無爽，杜其不軌，理亦何乖？然市胥以妨商薄言，御史以擾人致劾，隨時之義，抑即有之。經邦大體，宜從府見。
嶺南村洞間百姓，水石大小類銀，因忿爭打戾。按察使科由縣令罪。訴云：「因市易不伏。」
閩甌地隔，粵嶠天嶮。五鄰為裏，辨方言之異華；三品稱金，征土物之惟錯。禮不變俗，市貴從宜。貿遷海堧，集朝夕於泉寶；交易嶺徼，得關石於他山。義在隨時，更法於易幣；各得其所，和均於類銀。既來謀於我人，有殊抱布；俄必事於彼眾，暫似遺錢。打戾為嫌，窒惕興訟。軺軒按罪，瞻繡服之增華；邑宰移風，聽琴堂而未靜。置之於理，孰謂非宜？
緡鏹爰設，銷鑄是司，九府匠之以圓方，三官因之以文質。雖五銖異制，半兩分形，龍馬之造化不窮，權衡之輕重有數。實惟泉貨，校在水衡。人之無良，公為不道，微漢臣之賜蜀，鎔範成奸；非魏帝之夢陳，錯磨抵禁，立辟自貽於錢府，舉法須密於金科。欲無王衍之害，曷雲非隱？將劾劉陶之議，刑其舍諸？且取鋊不定其少多，致獄孰究其高下？欲加之罪，其無詞乎？待窮揚可之告緡，方誶五倫之督鑄。
《易》《象》定位，尊卑之禮聿修；人倫有序，貴賤之容斯立。布諸方策，聲塵藹然，至若爵列子男，恩垂帶礪。有謀謁帝，方承萬戶之榮；無種封侯，亦受千金之賜。陸子囊中之寶，已惠私門；張氏無名之錢，且留公庫。東門韜家聲不墜，祖德彌光，想昔日之恩輝，恃曩時之寵寄。負天絕海，槍榆知其不逮；刳舟剡楫，瘣木愧其無施。仰堂構而未微，思必復而何已。薄言公府，方論赤仄之資；爰詣主司，更訴青鳧之鏹。亦冀雲油露湛，先人承元始之恩；自業流根，後允奉永平之賜。跡有符於故事，理無紊於今時，既於古而無虧，豈在今而可抑？謂宜從允，以葉彝章。
乙拾遺錢於路，縣科罪。云「家約：府有拾，仰有取」，不敢失業。
失得者在乎幾，悔吝者生乎動，苟或之昧，其何以行。乙乃妄人，不慎厥德，既府拾而仰取，亦虛往而實歸。路有遺錢，且效漢臣之鄙；室而藏鏹，庶同猗氏之富。在國經而斯濫，寧家約之可遵。且揭而書之，縣未徵於古制；貪以敗類，乙見誚於詩人。貽厥孫謀，無聞以燕之訓；恒有子禍，將貽自掇之刑。請糾其違，用懲於悔。
江東諸監鑄錢，數倍費使。牒令停，監司云：「恐棄山澤之利，而工匠私鑄犯法。」
貨以通商，財以利俗，圜法施於九府，鑄作行於四方。輕重隨時，子母由其遞用；積流有象，泉布所以得名。國家立制經邦，稽古為理。用天分地，成其阜安之業；聖作物睹，有其通變之勞。使乎伊何，曾不是識，專命非據，亂常有誅。人焉廋哉，斯害也已，請被刑鼎，無擾監司。
庚為鍾官，所鑄不充歲計。工部按其罪。訴稱「鉛錫未足」。
辨方制位，大明治國之典；立教富人，必先因地之利。設泉府，列鍾官，將欲布金刀之饒，盡銅山之積。庚以伎能從職，鎔鑄為勞，獸炭炎爐，非煙上出，鳧工動扇，驟吹傍飛，無名歸張氏之封，因寵入鄧通之室。自合預圖歲計，先備年支。不見請於文符，空有辭於鉛錫。撫《周書》而太息，有愧川流；披漢史而長懷，無聞嶽峙。仙台按罪，實為通規。主局致詞，憑何逃責？
調以玉燭，天運和於四時；用以金幣，寶貨葉於三品。是以榆花落影，荇葉分形，有母子之相權，見大小之為利。歲用不足，將救眚災；秋其以登，執為鎔鑄？眷茲方郡，年在順成。稱彼兕觥，則葉飲烝之義；在其龜貝，未詳豐有之期。家蓄三年，自流衍於紅粟；圜資九府，實抵冒於丹毫。守以規模，猶違正典，渝其好肉，彌阻大同。知無不為，何見妄從？申請罪人斯得，誠宜寘以科條。
樊貴使妻織素，先示其式而告之曰：「必如此。」妻織，遂善於式。乃出。妻兄訴，州特判合，仍笞貴六十。因損一腳，履地不得。貴不伏，訴台。
龜浪披圖，地演金夫之卦；鵲橋構象，天垂織女之星。故能陰陽克諧，琴瑟斯和。其道且合，莊敬表於齊眉；其情或乖，忿怨形於反目。樊貴飛鳴聖代，飲啄昌期，預詳結媛之談，早契伐柯之義。皇皇受業，初未見於拾青；軋軋弄機，遽有聞於裂素。蜘蛛網戶，朝續斷絲；蟋蟀鳴階，夜催殘織。光明似雪，未慚董永之妻；皎潔如霜，翻學王陽之婦。兄莫能忍，是歸妹之無家；女既不良，何立身於有地？閨門險詖，醜行已彰；州將科繩，罪人斯得。有虧於禮，善是責之難逃；不足與行，何藉跛而能履？以郭賀為州牧，用刑而尚寬；既不疑為台郎，所訴之何益？
惟彼組練，濟斯軍國，或《易·象》賁其戔戔，或詩人歌其皎皎。理宜夜懸諸井，晝暴於陽，何得不務吳門之光，坐乖魏闕之禮。所司詰罪，雅葉彝章。丁則薄言，何其厚貌？請依司敗，以肅爰書。
乙借甲黃潤示幽閨，因被鼠齧。甲索比筒，乙以當土無，請酬價。甲不伏。
財以工化，物以商通，既名奇而可稱，於寶異而為玩。或有韜筒比細，光越象簟，沉藻侔華，色逾龍輔。貨且難得，稱珍於外土；寵無不利，取悅於中閨。皎皎當窗，已生紅粉之豔；卿卿在室，復觀黃潤之奇。上客驚燒，殊裴楷之未識；相鼠斯齧，惡蒼舒之啟智。緘鐍不固，誠毀櫝而亡龜；詭異難求，豈登山而采蚌？依酬元價，無征本物，既非吾土所有，請絕詩人薄言。
萬宅心，四人各業，不寶遠物，載沐元風。南榮之暄，猶思上獻；東流之水，必願朝宗。所貴者忠誠，孰非臣子？所畜者珍物，仍在私家。況龍輔稱奇，鳥篆攸載，潛匿不送，彰聞有司。雖馬駕鼓車，天心廣被；而人迷日用，物議猶多。律有明文，刑故無舍。
蔚州申管內銅坑先禁采，昨為檀州警發遣兵，州庫無物可裝束。刺史判令開銅坑以市物給，兵幕不闕。軍機廉察，使科違敕。
星帶燕郊，雲迷代郡，地稱即山之利，人擅燒銅之業。有敕頒行，無令采鑄。頃以胡兵候月，或度盧龍之水；漢守宣風，載撫飛狐之塞。救兵屢發，帑藏雲空，方興計日之師，遂有隨時之義。取銅以給，在銅誠違；應機而行，於事有恕。馮諼市義，在昔未以為非；汲黯開倉，於今不言其失。斷從違敕，理或可矜。
