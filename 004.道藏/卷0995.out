公諱懷素，字貞規，本原扶風。其先自伯翳馬服，具諸史載。暨漢南郡太守融，命代大儒。公即其後也。十一代祖機，抗直不撓，晉御史中丞，扈元帝渡江，家南徐州丹徒，故今為郡人也，代以學聞。高祖涓，博綜墳典，仕陳為奉朝請。曾祖法雄，慷慨倜儻，好孫吳，不事筆研，陳橫埜將軍。祖果，願學《禮經》，不隕素業，即學士摳之從父兄也。少為尚書毛喜所知，陳本州文學從事。父文超，果行毓德，精意《易》道及《洪範》，頗曉氣候。貞觀中，以有事遼浿，策名勳府。龍朔初，黜陟使舉檢校江州尋陽丞，棄官從好，遂寓居廣陵，與學士孟文意、魏令謨專為討論，具有撰著。公即尋陽府君第三子也。幼聰穎，六歲能誦書，一見不忘，氣韻和雅，鄉黨以為必興此宗。十五遍誦《詩》《禮》《騷》《雅》，能屬文。有史力。長史魚承盡特見器異，舉孝廉，引同載入洛❥尚書倉部郎河東裴炎之，博學深識，見名知人，音旨儀形，海內藉甚。公年甫弱冠，便蒙引汲，令與子❥研覃，遂博遊史籍，無不畢綜。以文學優贍對策乙科，乃尉郿。無何，丁太夫人❥❥憂，即陳學士宏直曾孫女也。本自名家，貞高博識。公在艱疚，骨立柴毀，殆不勝喪。服闋，授麟台正字。少監京兆韋方直，好學喜士，善飛白書，以公既及冠禮，未嚐立字，遂大署飛白云：「懷素字貞規，扶風之學士也」，封以相遺，其為時賢所重如此。
以忠鯁舉除左鷹揚衛兵曹參軍，轉咸陽尉。峕則天太后大崇諫職，授左拾遺，深盡規諷，尋改左台監察御史。曆殿中，彈糾不避強禦，加朝散大夫，轉詹尹丞。朝論稱屈，遷禮部員外郎，與范陽盧懷慎、隴西李傑俱以清白嚴明，分為十道按察。以公詞學贍洽，精核文章，轉授考功員外郎修文館直學士，遷中書舍人，與李乂同掌黃畫。逾年，檢校吏部侍郎，實允僉❥屬朝廷以刑政所急，改授大理少卿。關畿佇材，除虢州刺史，惠實在人。入為太子少詹事，判刑部侍郎，加銀青光祿大夫兼判禮部，尋而正除刑部，時稱慎恤，轉戶部侍郎。上以河南蝗旱，令公馳驛賑給，宣布聖澤，所至甘雨。使回拜光祿卿，遷左散騎常侍，轉秘書監。四部舛雜，頗多殘蠹，公倍加校定，廣內充積，加兼昭文館學士，與右散騎常侍褚無量更日入內侍讀。每至宮門，恩敕令❥小[B17Q]上殿。自車丞相已來，殆將千載，始見此禮。
公疇日自序云：「慕善嫉惡，好學潔己，自謂不慚古人，無負幽明矣」，直哉是言，不騫厥信。以開元六年三月十日遘疾，中旨遣禦醫賜藥，相望道路，以開元六年七月廿七日，終於河南之毓材裏第，春秋六十。皇上輟朝二日，舉哀❥次。乃下制曰：「存樹高烈，君子所以立身；沒垂令名，古人所以貽範。銀青光祿大夫、故秘書監、兼昭文館學士侍讀、上柱國、常山縣開國公馬懷素，越箭含貞，楚材登用，清芬獨英，至德可師。自服勤典籍，納訓帷扆，輔朕以媺道，弼予以正言，允資惠迪，實表泉懿，而曾不憖留，焉彫落。思甘盤之舊學，臨宣明以增歎，興言感愴，用震悼於厥懷，可贈使持節潤州諸軍事潤州刺史，贈物三百廿段，米粟三百廿碩。喪葬所須，並令官給。京官六品一人檢校。
公雖累登台閣，率身儉素。俸祿之資，賙贍親友。及啟手歸全，家無資產，惟有書數千卷，以為燕翼。以其年十月十三日，窆於洛陽古城之北原。禮也。有子巽等，雖年在童孺，禮過成人，棘心欒欒，感於鄰巷。敬勒行事，以旌泉戶。銘曰：
益佐理水，功施主人。羨於馬服，守趙卻秦。東京戚貴，南郡儒珍。德先惟永，奕奕振振。
朝請風素，橫埜矛戟。從事顓禮，尋陽洞易，公自名家，伏膺經籍。鼓鍾外遠，純漆內積。
用材南楚，待問東堂。持斧作憲，含香拜郎。再飛禁掖，七踐文昌。國傳茅土，巷擁旂常。
井春紛綸，桓榮稽古。行儒師逸，高跡誰伍？公實踵之，堂奧斯睹。匪徒外潤，爰歸內補。
惟昔殷後，學於甘盤。一期千載，遇君則難。充堂阿那，其臭如蘭。懿哉夫子！斯言不刊。
仁謂必壽，神期式穀。生寄雖浮，夜趨何速？寵極韓賜，恩深衛哭。徒望邢山，豈忘喬木？
崢嶸徂歲，寂曆空岑。白日無影，寒雲半陰。燕城表滅，漢水碑沈。貞臣之墓，樵牧誰侵？
君諱相，清河人也。神農之苗胄，太公之允諸。原夫魚吞呂釣，應同載以歸周；龍躍崔津，表嘉名以誕慶。曾祖懷，隋任鄭州司馬。祖文觀，隋任豪州錄事參軍，或六條布政，揚至德以宣風；或千里輔仁，翊公平以闡化。君高門華緒，間代清姿。椅桐吸日月之光，松柏挺風霜之節。方冀南山錫壽，永駐頹齡；何期北帝遊魂，先悲過隙？嗚呼哀哉！以開元十年二月廿一日，終於私第，春秋六十有八。夫人丁氏、蘇氏、李氏，並母儀婉順，婦德惠和，移鄰之慶早彰，舉桉之夙備，庶期千月，壽保百齡，冀椿鶴而齊年，奄菌蝣而等謝。越開元十年三月八日，合祔於村西北二里平原。禮也。左滎澤，右成皋，峨峨飛嶠鎮其前，滔滔黃河灌其後。
嗚呼！玉樹雙埋，金聲兩絕。白日杳而三千歲，黃泉深而幾萬里，悲風起而松柏哀，冷露泫而蓬蒿泣。嗣子待賓等，瞻天靡訴，叩地無追，長縈銜索之悲，永結飧荼之苦。銘曰：
東光不駐，西影彌催。昆山玉碎，蘭苑香摧。元霄易掩，白日難開。母儀夙備，婦德早彰。匣中劍折，鏡裏鸞亡。乾坤載合，琴瑟重張。森森翠柏，騷騷白楊。千秋播馥，萬代流芳。
君諱守福，京兆人也。蓋周之遺苗，鄭之遠允也。昔六國分峙，茹姬為魏後之妃；七雄並爭，茹耳為韓王之相。自周曆漢，洎晉迄隋，朱輪華轂，金章紫綬，代有人矣。曾祖譽、祖宏善，並耿介清素，遹欽儒風。高蹈邱園，不仕於世。父行本，上柱國。魁岸長者，風神駿拔，載疇符爵，克著勳庸。君自始成人，預展心力，出入扃禁，宿衛先朝。武太后時，選補右領軍衛長上，考滿，授芳州仁裏府別將，仍於定陵押當畢，授隴州大候府果毅。君職雖戎武，而學重儒文，清慎自出於本心，廉讓實由其天性，書則尤工草隸，算乃妙洞章程。伯英慚其筆力，宏羊服其心計，藝術超邁，聲華日聞。屬開元祚興，選舉尤慎。特進王毛仲聞而重之，召為監牧都使判官，於是隴右巡檢，頻為稱職，遷懷州吳澤府果毅，考滿，擢授京苑總監，雜掌農衡，考課元最，頻曆數職，判官如故，前後十餘歲焉。豈非碩人令德，善始善終者也。
君幼而聰敏，內崇正覺，行六波羅蜜，遵不二法門。性之自然，薰膻不咀於口；天之所授，經戒克銘於心。爰在吏途，雅操彌篤。雖王事鞅掌，劇務紛綸，而顛沛必依於仁，造次不愆於義。嗚呼！行之難矣！斯人謂歟？粵以開元十一年四月廿九日，奉使隴右，道巡監牧，六月二日還至京，六日己亥遘疾，至八日辛丑，卒於長安休祥裏第，享年三百三甲子四旬有二日矣。
嗚呼！降年不永，穹蒼靡遺，鳴玉未擊而自摧，芳蘭不秋而先落。君初遘疾之時，呼集家人，告其死日，子女隕泣，小大鹹驚。君乃止之曰：「生者物之始，死者物之終，終始循環，天之常道，又何足悲也？」於是自為沐浴，衣以新衣，乃請諸名僧造廬念誦。君端坐寢床，精爽不亂，言話如故，誡囑無遺。果如期不愆於驗，辛丑夜刻至子，奄然而逝，趺坐不動。左右無驚異哉乎！所謂知命君子，代之奇人。夫人河東薛氏，四德聯華，九儀克著，貞賢外播，溫孝內融，和鳳雖則先飛，神交終當重合。即以其年八月有九日，合葬於城南香積寺❥原。禮也。
嗚呼！芻靈發引，白馬悲而不前，宅兆攸安，青烏卜而雲吉。冀龍山一變，知令德之猶❥鼇海三❥振清徽而不朽。乃為銘曰：
洪❥大造，厥初生民。仕以行義，義以讚神。惟德可據，惟道是鄰。取則不遠，在乎伊人。伊人為何？生唐之域，筮仕明時，朿發從職。溫恭淑慎，濟濟翼翼。孝乎其家，忠乎其國。馳思元冥，樂道之精。匪由壯冠，發自弱齡。鬆筠勵節，冰鏡彌清。心歸正覺，口誦真經。捧戒珠兮不失，傳慧炬兮逾明。達人知命，吏隱王庭。有知於死，無惋厥生。猿坐入定，神遷不驚。倬哉若人，閱此哀榮。丹翻兮慘引，白駒而悲鳴。悠悠窅窅歸窀穸，千秋萬古鬆扃。
公諱憲，字令將。平陽臨汝人也。❥❥❥❥❥❥❥❥❥❥為氏洎七葉，有漢大將軍棘蒲侯武。又十五❥❥❥❥❥❥❥❥❥❥平陽侯子孫家焉。祖遠，雄武多大略，徵晉昌令不就，❥❥❥❥❥高量累辭辟命，沒諡「真隱先生」。積德未享，是用有後。公❥❥❥❥氣降虛明之神，清暢條理，夷雅閑秀，詞學優深，操行無玷。❥❥❥❥不徇速達。年卅鄉貢進士，對策上第。其年解褐滎澤主簿，❥❥師尉明堂尉閿鄉令。秩滿，受詔關內覆囚，旋拜右台殿中侍御史，轉庫部吏部二員外郎。丁內艱，哀毀過禮，服闋，除禮部❥功二郎中，遷給事中中書舍人，策勳上柱國，除大理少卿，出為虢州刺史，復大理少卿，遷工部侍郎。又出為兗州都督，入拜衛尉少卿，復工部侍郎。又出為蒲州刺史，入拜太子右庶子，遷太子賓客，累加封嶽陽縣開國男，食邑五百戶。凡所曆官，鹹著成績，皆任實以祐物，不激譽而幹進。休名自著，合舉允諧。喪仲弟，哀感成疾，以開元十三年九月廿五日，薨於東都審教裏第，春秋七十八。粵以開元十四年歲次景寅十一月乙亥朔十六日庚寅，葬於偃師縣龍池鄉之北原，祔先塋。禮也。惟公宅乎中庸，樂在名教，體忘悔吝，德全終始者，朝廷一人而已。又嚐著《中道》《通教》二論，注《周易》撰《三傳通志》廿卷，集《內經藥類》四卷，合新舊《本草》十卷，並行於代。噫！可謂立德立言，歿而不朽者矣！嗣子長安縣尉少儀等，孝思純至，永懷揚名，乃刊石勒銘，以誌幽宅。其辭曰：
感惪之後兮實生哲人，文義博暢兮誌業清純。孚政光國兮懋寵榮親，立言不朽兮全道歸真。
公諱士恭，字履揖。其先東海人也。漢太守定國之允。洎五代祖謹，仕魏，遂居河南。今即河南人也。績著前史，慶貽後裔。曾祖宣道，隋左衛率，皇涼甘肅瓜沙五州諸軍使、涼州刺史成安子。祖永寧，皇商州刺史增建平公。父元祚，皇益州九龍縣令，襲建平爵，尚德靜縣主。公即主之次子也。
公言行周密，風儀閑雅，弱冠以諸親出身，解褐授好畤縣尉。初大周禦宇，分邦制邑。劃爾畿甸，隸為稷州。選部甄才，擢授斯職，亦當時之榮選也。自茲已降，累遷郡邑。尋讚臨潁，復典膚施。關右馳聲，許邦思惠，非此能備也。開元十四年春，天子若曰：「縣令在令清白者選日擢用。」公即隨調選，方俟遷陟，命何不融？疾成不治，以其年秋九月戊戌，卒於私第，春秋六十有六。時來不偶，其如之何。夫人譙郡戴氏，妍妙凝華，貞順勉行，自承饋盥，克諧琴瑟，降年不永，雖恨偏沈，同穴相期，果然終合。開元十五年七月乙酉，權祔於京兆神和原。禮也。拱樹蕭蕭，坐看成古；佳城杳杳，空見微月。嗣子弼嬰等，泣血崩心，絕漿茹蓼。昊天莫報，長夜不曉，慮陵為穀，刊石為表。銘曰：
死生有數，晝夜不舍。嗟彼於公，長歸地下。高墳峨峨，宅此崇阿。千秋萬古，孰知其他。
君諱昕，字道光，京兆長安人也，漢廷尉之丕緒，晉司空之徽烈，印傳雙鵲，不墜家聲；冠英七貂，挺生其美。曾祖宗，隋襄城郡守和、易二州刺史。剖符按俗，露冕宣風，明斷不謝於分縑，清白有逾於酌水。祖勣，朝散大夫上柱國行閬州西水縣令，術雄五縣，恩寵百縑，調弦則彩翟馴桑，字物乃白鳩巢室。父元禕，中大夫行寧州長史。才高展驥，德邁題輿，專城假翊，中朝藉甚。君門承懿範，貽教英奇，鄉譽克重於歲寒，庭訓必先於忠孝，取父蔭出身，解褐授涇州鶉觚縣尉。秩滿，選授汾州隰城縣尉。丁父憂服終，選授京兆府美原縣尉，而職司畿甸，聲流台閣。冀期朝須方朔，欲問西風；何圖天要李通，便遊東岱！以開元廿四年秋七月四日，奄終於私第，春秋五十有七。即以其年歲次景子十月三日，窆葬於京城南社城東二百步舊塋之禮也。夫人京兆韋氏、夫人恒農楊氏遷合。嗣子等臨鶴遂而攀號，恐冥寞無知，鑿石為記。其詞曰：
於昭清河，宗社熻。廷尉重道，司空博識。家傳鵲印，代襲貂蟬。剖符求瘼，綰墨調弦。龐統外台，梅福畿甸。德音尚在，魂靈不見。親親雪泣，嗣子攀號。式鐫貞炎，永播劬勞。
夫人姓範，諱如蓮花，懷河內人也。洎中行佐晉，張祿相秦，滂著大才，煜稱良史，英聲茂閥，奕世存焉。高祖預、祖義慎、父元琛，並才韻卓犖，風調閑雅，慕梁竦之平生，恐勞郡縣；詠陶潛之歸去，遂樂田園，由是冠冕陵遲。夫人因為平人也，凝脂點漆，獨授天姿，婦德女功，不勞師氏。始以色事朝請大夫、行河內縣令、上柱國琅琊王升次子前鄉貢明經察，送深目逆，調切琴心。昔溫氏玉台，願投姑女；漢王金屋，思貯阿嬌，方之寵焉，未足多也。而夫人猶自謂桃根卑族。碧玉小家，每驚齊大非偶，能用鳴謙自牧，舉事必承先意，服勤嚐不告勞，而王公感夫區區，他日益重，雖名齊衣帛，而寵實專房。粵以天寶三載閏二月十四日，因❥覆瘡中風，終於河內之私第，春秋載卅七。即以其❥歲次甲申四月甲午朔十六日己酉，葬於大行之陽原。禮也。烈烈哀挽，壘壘孤壟，將懼為陵，庶存刊石。銘曰：
長夜窮泉兮一閉千年，雲誰之思兮令淑殲焉。巫岫雲沒兮河陽花死，地久天長兮空存女史。
公諱思廉，字思廉，天水人，其先秦之祖也。同源分流，實掌天駟，封周仕晉，繼為國卿。漢魏以來，世濟厥美。高祖修演，魏司徒府長史清水郡守，贈驃騎大將軍開府儀同三司秦州刺史。曾祖士季，周秦王府司錄、亳州總管府司馬、陸安郡太守儀同三司。祖構，隋秀才侍御史、民部郎中、毛州刺史。父素，隋孝廉、丹陽郡書佐、皇舒州司馬。三朝積慶，四葉重光，門連嶽牧，家襲孝秀。相府類能，儀同踵武於三揖；禮闈尚德，柱史騰芳於一台。三條舉而百度可見，以驃騎之博物洽聞，以陸安之出入濟理，以毛州之黼黻高選，以司馬之優遊上列，典禮崇而勳業籍甚矣！
公之少也，婉以從令，敏而好學。其壯也，屹有秀範，恬無流心。弱冠明經登甲科，解褐鄭之滎陽主簿，換益之雙流，稍遷河南府登封尉。再遷枳棘，徒仰龍阿之鋒；一踐神仙。果聞鷹隼之擊。能事備矣，朝廷韙之，天子聞而疇谘曰：「爵以馭賢，不可改已。」拜監察御史。鐵冠不雜，石室高標，緩步立朝，而人皆斂手向風矣。❥犯法當訊，執事者上下其手。公匪石難奪，直繩不撓，推事忤旨，左授荊府法曹，得寵若驚，失職無慍。荊山南峙，出毀櫃而方遙；溝水東流，逢逝川而靡及。大足元年八月十二日，寢疾終於南陽之旅舍，春秋六十有六。夫人博陵崔氏，齊薑之著姓也。壺室聞詩，[QE55]門習禮，梧桐半在，稍度林下之風；寶劍雙飛，空挹薤中之露。以天寶四載十月乙酉朔十三日丁酉，合葬於萬安山陽。蓋周公已來即遠事終之達禮也。二子悅、坦之。悅敭曆監察御史、江陵安邑二縣令，敦惠文敏，一時之良。美玉有藉，連城未得；明鏡無塵，照鄰皆見。日坐事長吏被出，非其罪也。坦之濟陽尉，敬友恭順，一❥❥龍期述德於終天，顧托文於貞石。銘曰：

夫人義興人也，漢真將軍勃之苗裔，晉輔國大將軍處之孫，皇明通之女。姻不失媛，晉以匹秦，適為太原王府君靜信之妻。昔五典克從，三台樹位，漢朝之任太尉司空，此皆府君之遠祖也。
夫人四德可則，九族從風，齊眉之敬無虧，如賓之儀有越，奉佐君子，何憚蒿藜。自喪移天，久曆星歲，期百齡之有永，胡一極之備凶。天道者何？仁罔斯在。嗚呼哀哉！藥餌無救，遂終於延康之私第，時春秋六十有五。孤嗣號絕，猶子悲酸，以茲吉晨，赴杜城東郊之禮也。況丹旌霞掣，素幕雲張，痛寒風之蕭瑟，悲夜月之蒼茫。嶽也匪才，忝為敘述。詞曰：
昔聞天道，仁罔不遂，彼蒼如何？降禍斯至。嗚呼哀哉！嗚呼哀哉！黃泉已掩，白日寧開。痛孤嗣之號絕，傷行路之徘徊。
夫人四娘，其先彭城人也。自留秦分族，海隅振藻，前史昭晰，不能繁雲。曾祖福、祖李買、父再歆，並鄉閈表儀，人倫聞望，高尚其事，婆娑自適。盛德鍾美，降生夫人，而嬪於衛氏焉。其孝事舅姑，賓待君子，禮接姻黨，慈訓長幼，則薑施孟母之不死也，豈簡翰所得形焉？
嗚呼！鳳梧半死，龍劍一沈。君以開元廿三載三月七日溘先朝露，夫人守誌彌堅，孀節不易。奈何天不祐慶，以天寶六載遘疾，七月十二日終於私第，享壽七十有四。即以其月廿八日，附窆於河內郡城西北二里弼諸鄉平原夫之故塋。禮也。有子克己，血泣荼苦，骨形柴立，爰求匠石，敬紀芳猷。詞曰：
彭城流芳兮，海隅傳美。降生賢婦兮，以配君子。天何不祐，奄此凶矣！孝號戀兮，哀哀胡恃？勒石紀銘兮，永光萬祀。
遠國流芳，楚大夫汪之緒也，洎乎晉業，黃門侍郎嶽之允矣！幸唐運龍驤，娵觜耀武。曾祖佛壽，識葉天謀，輔翼左右，拯濟塗炭，永寧邦社，拜銀青光祿大夫、儀同三司、九原郡守。祖觀，大中大夫行司津監。父元簡，積學成業，溫恭允克，仁惠鄉閭，博通今古，弱冠明經，擢第吏部選。
君名智昭，字洛，京兆華原人也。幼年聰敏，識用多奇，日誦萬言，尤工書算。甄別寶玉，性閑技巧，好歌詠事王侯，此乃君之行也，君之明也。養親純孝，甘脆無虧，交遊克誠，信道日益，友於兄弟，共被均衣，見善必悛，歸心三寶，君之孝也，君之仁也。曉陰陽義，通挈壺術，事瞿曇監，侍一行師，皆稱聰了，委以腹心，君之德也，君之能也。掌曆生事，習業日久。勤事酬功，授文林郎，轉吏部選。時載五十有六，運薄陵遲，降年不永。嬰疾累月，藥餌無徵，病甚日篤，終於其家。
嗚呼！生兮有涯，逝川長沒。備凶儀，習吉兆，以戊子歲實沈月五日癸酉，殯於長安龍首鄉。禮也。有子五人，順也、運也、訓也、慎也、俊也。昊天罔極，泣血如流。恐代久陵夷，高崖為穀，孝心遠紀，式刊銘誌：
長原孤墳，鬆檟蕭森。刊石遐紀，流芳德音。泰山其頹，梁木其摧。五子荼毒，追慕增哀。
唐故云麾將軍行右龍武軍將軍上柱國開國侯南陽張公墓誌銘
噫夫！蒼穹不仁，殮我能幹，德星落彩，和璧韜光者歟？爰我所珍，清河張公，字希古，晉司空華之裔緒也。惟祖厥父，耿逸馳芳，兢惕怡然，匪幹榮祿。優遊自得，凜霜鬆之操；岐嶷孤拔，挺風雲之氣。公負河嶽之粹英，育辰象之靈質。亭亭高聳，遠振雄名；傑傑威棱，龍城獨步。門延賓侶，豈謝季倫？精舍樓台，有齊須達。加以武略兼著，公忠必聞，曆踐榮班，宿衛清禁，累遷馬邑郡尚德府折衝都尉、遊擊將軍上柱國員外置同正員，莫不獻肝膽於玉階，輸腹心於金闕，惟謹惟勵，不僭不瑕。豈圖二豎興災，兩楹構禍，藥物無護，酷烈所鍾，白日長辭，黃泉永赴。則以天寶十四載十月十七日，終醴泉裏之私第，春秋七十有三。天寶十有五載四月二日，窆於鳳城南樊川之北原。禮也。太夫人天水趙氏，恭而有禮，時稱孟軻之母，珪璋播美，鬆竹茂心。誕三子。長曰行瑾，次曰崇積，並武部常選。季談俊，衛尉寺武器署丞。嗚呼！誰免乎榮枯？適睹全盛，今已淪殂。梁木折，泰山頹，三子腸斷，二女情摧，咄嗟人代，天道回，其詞曰：
公之英聲，振區宇兮。公之勇義，如龍虎兮。彼上蒼蒼，何不仁兮？僉稱我之至所珍兮，泉門此日，一關閉兮。玉顏何春？再相詣兮。表餘平生，情殷至兮。飭琬炎以鑿銘記兮。
河南府法曹參軍有唐逸士吳郡張從師，衝和純粹，辯博閎達，卓犖好古，儻蕩逸群。秀才高第，曆官五政，忘懷樂道，如浮雲無心，野鶴獨立。上元二年終，葬虎邱西原。子惟儉惟靜，弱歲皆精《左氏》《穀梁》《春秋》，弟從申，時為秘書省正字。從師祖損之，隋侍御史水部郎。損之生浤，碩學麗藻，名動京師，從師之父也。從申自有時名，書法甚高。
公諱希超，字少逸。其先清河人也。漢末因避地過江，遂居於杭州鹽官縣焉。祖楷，陳王府諮議。父徵，隱遯邱園，高尚不仕。公即徵之次子也。公性實惠和，材兼文武，行必由本，言皆中規。忽以貞元元年五月五日，寢疾終於袁花裏之私第，享年五十有七。即以其年十月十一日，遷窆於皇堈村北平原。禮也。公有一子曰灞，少習典墳，遊心文囿。銜悲泣血，願有誌焉。其詞曰：
高岸為穀，深穀為陵。千年萬歲，惟斯可憑。
君諱思字恭，其先安定人也。昔秦仲伐西戎有功，周平王東遷，封少子康於夏陽梁山，因而命氏。其後竦因才著，冀以榮稱。禮樂弓裘，千載不墜。曾祖誌誠，祖從政，父當意，並立言立德，為龍為光，前史詳矣。
君幼重儒素，長好交遊，義及友於，信誠鄰裏。不羨榮貴，以素琴濁酒為娛。屬荒郊有事，大國用師。公奮不顧身，掃清邊鄙，特蒙累功，加上柱國。錦衣彩服，宗族為榮。於戲！四時流謝，易往難追，優哉遊哉，聊以卒歲。大曆十二年七月三日，遘疾終於家也，春秋八十有七。夫人清河張氏，閨闈秉德，婉孌宜家。蓬首終身，不移霜操。廣德二年八月八日，奄然長往。
公有二子，伯曰崇璧，次曰廣濟，孝情克著，追遠思深。遂展靈儀，旋開兆域，以貞元九年歲在癸酉十月十四日，卜麟鳳福慶之穴，得雞犬鳴吠之辰，合葬於平遙城西北一里舊塋。禮也。辭曰。
寒郊十月，四序旋周。白日朝暗，黃雲暮愁。蕭蕭曠野，鬱起荒邱。人世此謝，泉台路幽。雖餘刓石，萬古千秋。
府君諱昌嶠，字光宇，本安樂郡人。❥第於文公之後，近祖昭理蘇州刺史六從之孫。府君立性溫和，為人敦厚，權利刊官知其禮節，委以小鋪之惕（疑）虔虔夕惕若厲無咎。嗚呼！直心奉公，不保餘慶，享年卌有七。貞元十一年二月六日，終於家堂。至七月八日，葬於新亭山之大墓。禮也。長子叔海，次子叔政，兄弟五人弱冠，小猶丱角。祖母孫氏❥與蘄❥慈親李氏撫孤殞❥銘曰：
大墓高岡，新亭之陽。於子世代，千古流芳。


天道何昧，降斯災害。神道胡欺，遘其禍。冀❥眉壽，皇天不佑。
貞元十五年歲次己卯七月癸卯朔一日癸卯，夫人春秋卌七，寢疾卒於幽州薊縣薊北坊。以其年十三日，權窆於幽州幽都東北五里禮賢鄉之平原。禮也。曾祖諱祐，祖諱衝，考諱進。其先濮陽人也，代生名賢，書於史策。夫人聰雅惠哲，性尚恬和，禮節詩書，組紃織紝，無常師而自成。年十八，以四德百行妝其容，三從五教飾其性，乃乘其龍而歸於我彭城劉公。琴瑟協韻，鴛鸞諧聲，軌範宗親，肅穆娣姒，內則乃成，法度貞著。蘋舉桉之禮節者，得非門之講歟？（疑）於戲哀哉！夫喪婦德，宗傾母儀。惜哉！瑤台落月，玉樹飛花。皎皎三春，痛冥冥而長夜；溶溶一水，悲淼淼而不回。於是劉公仰天而哭曰：「德何有而無壽？來何速而去長？偕老之情，終天永訣。」一子始孩，❥不勝經痛生人之心矣！厥有二女，一適於崔，一處於室，以備晦朔之禮。仆非達人，焉無銘焉。其詞曰：
性稟淳和，誌惟貞一。作配於劉，蘭處瑤室。介祉不亨，忽辭白日。女蘿墮鬆，塵埋玉質。大房西倚，桑乾東流。盤抱元氣，讚彼元幽。
