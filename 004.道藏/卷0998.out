輔國，本名靜忠，以閹奴事高力士，後以王鉷薦侍東宮。肅宗即位靈武，輔國豫其謀，擢家令，判元帥府行軍司馬，改名護國，又改今名。進拜少府殿中二監，封成國公。首謀遷元宗西內，以功擢兵部尚書。代宗立，進司空兼中書令，加尚父。後帝遣使刺殺之。
臣聞古今大寶，皇王受命，成功創業，皆始艱難。繇是足高光武之功，漢圖斯永；滅澆豷之患，夏嗣以興。豈比孝以感通，德以成化，光膺聖曆，協契天時。開辟已來，未有如陛下者也。頃巨猾間，中夏不康，陛下赫然發憤，奉命專征，曾不逾旬，兩京克複，掃清宮闕，奉迎鑾輿。警蹕鳴笳，舊儀逾盛；行軍便幕，故事無闕。陛下整法駕，擁群臣，遠自望賢，拜迎路次，引旌旆而祥風不散，拂鑾輿而瑞雪時飄。承順天顏，無違就養，君父之禮，億兆同歡，猶乃不自為功，至崇謙德，過周文侍膳之典，邁漢高獻壽之儀，虔奉至尊，敬恭受命。
伏惟陛下以孝理天下也如彼，以德化天下也又如此，盛德大業，其至矣哉！臣幸參締構，職在禁戎，得睹盛明，無任抃躍，伏請編諸史冊，以示將來。
朝正，元和朝官昭義軍監軍使，守內侍省奚官局令。
此碑文布傳於天下久矣！未詳其所立處。頃日得之❥❥其文，乃知梁武帝深達元旨。若非留心此宗，則罕測其涯際。或者云：「梁武帝崩後，菩提達摩猶行化人間。」蓋或者自惑耳。考諸史籍，則梁大同二年歲在乙卯，至太清二年歲在戊辰，相去一十四年矣。武帝廢於侯景，自大同單閼之歲，至我唐元和閹茂之歲，凡三百四十三年矣！朝正嘗願於熊耳吳阪再立此碑，屬以戎事多故，遂乖本誌。今乃就二祖可大師塔前建之，用表真宗之所由也。菩提達摩自西域至中國，為禪宗第一祖。內傳心印以為宗，謂意出文字外；外傳袈裟以為信，信表師資。其袈裟授可大師。可授粲，粲授信，信授忍，忍授能。達摩遺言云：「我法至第六代後，傳我法者命如懸絲。」故能受付囑後，猶隱遁人間。事在本傳。
祖師知當來學徒，必注意謂法在衣上，不知法本無為，得之者永超三界。了斯元旨，是達真宗。所以誡絕傳衣，今學人得意者廣通流布，化及無窮，拯溺俗於沉沙，擢迷途於苦海者矣。曹溪能弟子南嶽惠讓，讓弟子龔公山洪州道一，洪州弟子信州鵝湖山大義。大義貞元中內道場供奉大德，每敷演妙理，萬法一如，得無所得，證無所證，開合不二，是非雙泯。夫無像之像，像遍十方；無言之言，言充八極，可謂真證直得涅槃宗源乎。至十九年四月十九日，德宗皇帝乃度中貴王士則，命舍官，賜法名惠通充弟子，又度官生童子惠真，充侍者。惠通由是親承教旨，妙達真宗。
自祖師曆六代後，名流大德學徒得意者，在行天下，敷演妙理，不可殫紀。朝正但據所稟本教來處敘之，將來幸辯由戶不謬矣。今恐年代久遠，故重刊石紀之。
天竺有聖人焉，名之為佛，三身互相應化，無所從來，百億同名，不知其誰之子。德包塵界，道冠萬靈，有感必通，酬念如響。心操慧炬，永燭於大千；手運慈航，泛流於沙劫。晦明不二，淨穢兩同，正智如如，我無所得。雖後天地而有質，先天地而亡形，莫不究清濁之未然，識方圓之始卒。大矣哉！若非天下之至精，孰能如此？夫大德小德，優劣不同；賢人聖人，取舍各異。乃引眾星之表月，立萬象以尊天，因喻發揚，憑茲外飾。有言子貢賢於仲尼者，不知仲尼之聖，加於子貢。有言阿難相同諸佛者，不知諸佛非相，以攝阿難。見尺鷃之至微，知大鵬之至廣；睹秋毫之至短，知大椿之至長。擬於物即尺鷃秋毫，擬於人即阿難、子貢，雖然近如來之門戶，識夫子之階牆。瑚璉寶瓶，異諸凡器；金楹玉棟，不是常材。故佛之侍從者，即迦毗令人，拘那貴族，皆辨搖金刹，名振鐵圍，驅六賊如眾鳥之避鷹鸇，懾四魔若百獸之畏豺武，而性海無底，惠峰穿霄，善入一乘，橫通三輩。被精進所縛，不舍用心；嘗修之於身，去住未決。或執如，或斷如，是故生已之法隨滅，滅已之法隨生，常生之所不生，常滅之所不滅，能詮二義，其唯覺乎！覺不自明，方明覺也。夫有生滅者，是覺之用；無生滅者，是覺之體。即如覺逐滅生，生隨覺滅；生滅俱寂，其覺亦亡。乃指素月於澄溪，祛外緣於現性，解出人表，堪為代師，儔諸法王，則吾豈敢！何者？孔子登東山而小魯，登泰山而小天下。今亦然也。如來觀溺山而小聲聞，觀枕山而小菩薩。我佛也，同彼虛空，不染於幻。強立真假，曾未牢固。是故說行而無所說，行說而無所行。非行非不行，非說非不說。非法非非法，非性非非性。本不生，無所滅，元不覺，無所寂。於一不一中，悟諸未悟者，於起不起中，導諸未導者。大矣哉！若非天下之至神，又孰能如彼？而夜景呈輝，化行西土；神光啟夢，象教東來。思玉毫而遠挹鷲峰，仰金偈而虔瞻貝葉。身已逝矣！空傳結集之書；性本存焉，如聞在代之說。且法以辯誌，言以辯心，非法無以悟其心，非言無以成其誌。即言說文字，皆解脫相，有是經處，即見如來。
今有右街功德使、驃騎大將軍、行右武衛上將軍、知內侍省事、上柱國、邠國公食邑三千戶充右神策軍護軍中尉安定梁公曰守謙，職是禁營，邦家重器，居繁不亂，兼總緇黃，讀佛言，親釋氏。其貞元中，公以溫惠為甲胄，清慎為戈矛，跡尚彤闈，名高紫闥。至元和初，授銀璋，佐密命，鼓翼高岫，躍鱗洪波，飛鳴近天，得誌江海。五年加金紫，掌樞機，渙汗流心，散為膏雨。如絲入耳，開展成綸。捧白日以揚光，戴青天而翼化，處事之極，動而可觀。至十二年，遇蔡人逆戎事興，天討未平，干戈在野。天心恐師老矣，而誅剪未就，乃命公撫眾觀敵，審度遲速。乃奉辭伐罪，踴躍而行，走四牡以宣暢鴻休，利萬物以車塵相屬，參整戎事，董護諸軍，與將帥同其進也，一其議也。或縱六奇之辯，即濤生巨浦，雲出深谿，或察五間之情，即趙楛穿楊，楚金伐木，若有神助，不謀成心。我既張，我車亦列，均勞逸而義夫爭死，齊賞罰而奮臂爭驅，蓄銳候時，果申長策。於是選精卒，張詭道，雜旌旃而不嚴部伍，差進退而曲敵之心。（疑）實為鋒铓，詐餌武口。賊果輕襲，利吾大軍，遂使書掩沙河，葛伯之賊夜遯，合流宵渡，邵陵之寇全平。駭若奔雷，勢同激電，似霜沾寒草，風卷餘花，縱烈火於平蕪，走飛泉於大壑，摧枯易折，墜瓦難全，滅蔡之功，十有其七。餘賊保洄曲，官軍圍郾城，我鼓音方厲，武旅方雄，操利柄而目無全牛，執其吭如芻豢悅口。摩壘問罪，登陴不降，梯樓滿空，矢石相接。經四十日，爟火失繼，人無鬥心，畏夏日之赫光，懼春冰之易泮，乃降。仍邀公匹馬視師，撫納疑懼。公悅以犯難，投誠若歸，遂令啟關，按轡而入，醜類或鼓或罷，相視失色。公曰：「來，余與爾言。爾本吉人也，何不徇國家之急成其名，而托身於武豹之穴求其噬。輿屍覆族，誰與咎耶？皇情極念之，故令守謙布澤潤心，宣化清耳，能悅生避禍者當聽之。」曰：「明明天子，清問下人，不能勤王，爾失遠略。為寇盜所制，而臣節難全；犯弧矢之威，當剿絕之斃。圓百方足，莫匪精靈，念其瘡疣，實可憫惻。然違予戮汝而不赦。恭命活汝而無害，能遷其不祥而為祥，吉莫大也。變其不幸而為幸，令莫窮也。」賊將卒等色轉慚，禮愈謹。公曰：「皇上聖文紹統，神武膺期，惟德動天，無遠不格。被堯舜之法服，行堯舜之法言，所以大文教而九有小康，小武功而天下大理。嘗欲戢矛楯，親稼穡，使人居安，各得其壽。爾一方不能安時處順，守衛中國，而罪罟自結，厲階彌崇，即不得已而興師，非樂殺人也。況天德好生，容長萬物，是以曲開洗汙，旁設自新，招示頑夫，以明廣大。將士等久遭苛暴，翻跡令圖，亦謂朽燼重燃，枯條再葉。國刑當宥，鹹賜無辜，豁爾憂心，以承慶賞。」降人皆投戈卷旆，匣刃弛弦，觸地血流，向闕蹈舞。
於是五千叛卒，不戮一人；十萬王師，皆服其德。從此鯨鯢失浪，烹飪方因，惡鳥巢傾，折翼於此。恩波大澍，封賜有差，乃授公右監門衛將軍，飛詔追還，密職如故。又掌天地之戶牖，捧造化之關鍵，勳隨日厚，望逐時深。公之美也。不滅直以沽名，不愆義以犯物，動靜無隱，發言有章。至十三年天眷凝嗟賞重，知勞不自伐，功不自德，遂與戎印，授兵符，司禁旅之右也。
公積仁成器，積器成名，卑牧難逾，高光可仰。定止足之分，動必師心；辯榮辱之機，道樞不撓。薄嗜欲以守一，鄙浮華而處中，匡護元流，酌之不竭。伏以元和長慶，釋教大興，雅葉所歸，轉得親近。謹於大興唐寺華嚴院，為國寫古今翻譯大小乘經論戒律，合五千三百廿七卷。公私祿利，不入其門，凡是難得，無所愛惜。嘗求善書者，令絕外塵，不飲茹，浴身至於精刹，焚香而就筆硯，擇其力多者以多價酬之，少者去之，人不約而自勸也。於是染素流光，含丹縱彩，雲生墨沼之上，花開方絮之中。衛索分鑣，王羊並騖，各行軌轍，跡不相讓。又立經堂一所，三間徘徊，安住法輪，必資豐敞，作制惟永，壯我皇都。豈得為工者不極其妙，為材者不極其美。殊形異狀，生於斤斧之中；曲直方圓，豈逃繩墨之下？於是彩棟霞張，雕楹雲布，朱扉洞啟，縹壁含光，羽族棲於綺窗，鱗介遊於藻井。修羅率下，爭提夭矯之梁；藥義命徒，競戴岌峨之栱。眾靈翼衛，諸天護持，恍惚莫辯其形，來往不留其跡。又於堂內造轉輪經藏一所，刻石為雲，鑿地而出，方生結構，遞❥❥緣。立無數花幢，竊比兜率；造百千樓閣，同彼化城。狀物類本，擬容奪真，鵷鵠若飛而不飛，虹螭似走而不走。欒櫨櫛比，雜之以琳琅。榱桷駢羅，飾之以珠翠。淩雲五級，方開四門，璀錯相輝，煥麗交映。離婁覘之眩目，公輸閱之奇❥❥歲古人，多有慚色，不知來者，孰能繼歟？於是方表含輪，虛中不滯，群經之府，所好必從，遊藝者任其卷舒，杖德者恣其探討。或超諸垢穢，蓮花隨手而開敷；或等彼清涼，甘露應心而滴瀝。乘之所妙者，不論其小大；法之所尚者，不❥其淺深。譬諸江河，所汲隨淺，從流自得，不礙疏數。其外或圖寫龍神鬼物之狀，以為嚴飾；或造菩薩天仙之類，周匝其旁。白璧成容，玉眸高視；黃英作相，金口如言。設無體之禮，實不佞於屈伸。獻無聲之樂，終不煩於音律。五色❥❥亂其目，八風無以吹其心，守靜樸以自持，執堅中而不磷，或虔恭默如，或侍坐儼如。又於堂北，別立鏡燈，朱焰揚輝，紅光滿室。常生縱巧，有符丁緩之奇；蘭膏自芳，不假海人之贈。幸斯破暗，永繼其明。於是群藝畢，眾工歸，八龍❥軒，四王護闥。雨沾香砌，何塵垢之蒙潤；風搖寶鐸，流美響之不已。
公頓首奏曰：「臣聞法象莫大乎天地，變通莫大乎四時。所以萬物生中，不擇於覆載；榮枯美惡，必備於寒暑。雖古先哲王，宏天若德，豈同聖代？則而行之。伏惟長慶文武孝德皇帝陛下英冠四維，氣含八極。齊日月之至耀，光燭無窮；等天地之至仁，寰瀛受賜。坐超湯禹，立並羲軒，驅嶽瀆之精靈，馳道德之車馬。有典有則，無怠無荒，法上元以生成，體陰陽以禦物。動合靈契，事膺神符，永綏兆人，克顯休命。臣猥承委擢，如荷邱山，蕭艾空竊於春陽，螻蟻每慚於雲雨。修持❥❥允奉穹蒼，上黷冕旒，伏增驚越。臣亦知螢光助於兩曜，畎澮宗於四溟，實不足以添輝，亦不足以濟廣。然纖美見容，知大明之及遠；涓流必納，識渤澥之宏深。臣早悟多藏，勇於施舍，聞斯必舉，所作成集。誓嚴持❥焰，上續於恩光；啟導法涯，永資於德澤。」帝曰：「俞！卿以檀波羅福，保於朕躬；朕以官惟其人，任卿勿貳。實千載之一會，何魚水之見稱？想卿逢時，宏道多慶。」公荷寵之極，涕零如雨。又奏曰：「如來奧旨，必藉開張。若不言宣，何以廣福？臣請得無染沙門貞實等二七人，禦斯信馬，駕彼白牛，直出四關，掃諸五翳。偕持正念，調伏其心，為國傳經，乃至無算。陛下得佛秘印，行最上乘。於多劫中，為人父母。遂令釋子，遵有漏法，傳無盡燈，滋寶雨而潤及四海，布香雲而蔭乎千界。光天之下，孰不蒙益？受益之利，上集一人。伏願寶曆天齊，金輪嶽固，永居億兆之上，克承無疆之休。」傍悅依奏。
公曰：「克樹有為，期於不朽，略須題述，以告將來。」遂命戎副右監門衛將軍楊承和文而書之。辭曰：「小子蓬茨劣人，跡度卑淺，無當時應用之效，有僻陋至愚之累。靈波曲潤，幸得充乏，幾曆星歲，繆廁下風。聞可道之言，觀可行之行，書紳不暇，何以褒稱？至如走光塵，俟嘉命，愚人不敢拒。若使陳葺繕，具德美，愚人不敢當。」公不聽。又辭曰：「抑短羽齊九皋之響，殊不驚人；使弊足追萬里之跡，豈宜及遠。雖衝宵有路，且力小未任，況逐日無功，而敢煩羈靮。」 公又不聽。是以磨鉛，赴樽俎之割，策鈍當天衢之駟，流汗如沃，愧顏若丹。輒盡野辭，書於琬炎。銘曰：
香山之東，雪山之北。善勝道場，迦維之國。
飯王聖子，有大威德。菩薩伏膺，龍天仰則。
總彼十名，高談四諦。能拔一毛，普現一切。
阿僧祇劫，瞬目所睇。微塵刹土，凝心所計。
無說非默，有說非語。汲引未終，豈厭寒暑？
八正齊列，三乘並舉。罔悵逝多，歲不我與。
舉足下足，群魔愁謗。歸歟歸歟？飭彼迷忘。
優曇忽折，摩尼驟喪。海會無言，靈山多曠。
猗歟大雄，情靈藩翰。上下四維，吾道一貫。
藏諸不理，顯諸不亂。托跡光周，遺宗炳漢。
操之則存，舍之即亡。如來寶印，付囑我唐。
必正墜典，克續頹綱。法雨一潤，佛日重光。
真諦所歸，域中之大。無為所及，宇宙之外。
幽宗默識，元機暗會。千劫飛輪，萬方永賴。
既崇其化，邠國欽承。久積吉行，發言相膺。
意馬早縶，心猿不升。出彼夢宅，如上岡陵。
不舍有相，無相所依。不離有作，無作所歸。
焚舟得濟，到岸應稀。達人是是，塵人非非。
雲赴壽山，澤歸福海。層峰永固，波瀾不改。
眾善斯立，舒光耀彩。樹彼勝因，憑茲爽塏。
順生攝生，從俗出俗。因機立化，賢愚共欲。
精廬大敞，材力豐足。購地❥金，開階累玉。
大匠誨人，必先規矩。大巧垂美，亦先棟宇。
墨請操繩，般求執斧。樸斫未已，師者如堵。
千仞之桂，良工所度。十圍之鬆，備於制作。
細飾土木，海物交錯。藻井舒蓮，含芳吐萼。
裝嚴寶藏，水陸窮珍。瑰姿競麗，華樸爭新。
馳光耀谷，浮彩榮濱。既美且良，悉得其真。
寶樹成行，寶階上聳。善安不拔，善高不恐。
欄楯曲周，簷楹抱擁。蓋若天垂，花如地湧。
實以方外，四門不扃。虛以圓內，萬法有經。
金石絲竹，風來可聽。玉釜旃檀，日照彌馨。
鏡開八面，燈傳一光。夜浮素魄，晝助紅芒。
齊明隱顯，等鑒行藏。膏平潤久，心直燃長。
忍鎧常穿，四魔不脅。智劍常拔，三災不怯。
何以奉佛？刹那散業。何以奉國？演日成劫。
重約，大中時中大夫奚官局令，宣、歙、池等州監軍使。
夫山川邱陵，能出雲為風雨見怪物，皆曰「神」。故先王之制祭也，法施於民則祀之，以勞定國則祀之，能禦大災則祀之，能捍大患則祀之，莫不鹹享。今之府君，在宣宛牧伯所封之內，保護國人，實謂昭晰。若歲大旱，年穀不登，虔奉祈雩，罔不克聖。觀民悅敬，如日之暘。
宣、歙、池等州監軍使、中大夫奚官局令上柱國、賜緋魚袋劉重約，自大中七年癸酉歲六月朔受命監撫，抵郡涉旬，祇肅祀事，皆賴其祐，報謝之禮，煥乎廟室。命工人塑馬二所，飾神八人，整砌繪壁，丹雘欒楹，事逾周室，尤蒙影響。無何，去秋瘥瘵，背發其瘍，日益疲羸，浹辰不間。遂扶危登樓，遙享奠酬，神之克念，翌日乃瘳，蓋府君之威力也。複以秋七月戊申朔十七日甲子，謹遣押衙兼監察禦史錢檢、楊貫等，虔誠啟祀，以求吉祥，鹹獲休徵。至九月丁未朔二日戊申，躬自報賽，大具牢醴，鼓吹節奏，弦匏笙簧，俯伏廟墀，再睹儀像，泫然流涕。禮及三爵，油油而退。又以受用塗金銀杯盤二事，獻於座右。複舍鏡二麵，周環各一尺五寸，裝飾寶帳，以覆府君之首。兼出俸金米物等，資助工糧，計緡百千，既美所羞，益彰幽讚。於戲！天地之道，能陰能陽；神祇之道，有柔有剛。故知天則不言而信，神則不怒而威。福善禍淫，式穀與汝矣！重約今監戎向滿，赴闕是期，聊紀幽微，刻於貞石，永為不朽。大中十年四月一日建。
今者爰有維城，來於仙觀，至誠才發，嘉兆俄呈，現此時在地之赤光，是昔日度關之紫氣。及穿積土，果獲古文，驗逸勢於龍蛇，知即平於梟獍。來於衝邃，理頗昭明，既太上今與平災，知中和永昌厥祚。所現全因聖祖，掘得又自皇枝，捧此靈蹤，可明天意。且混元聖祖，每逢多難，皆有殊祥。唯彼明徵，備書正史。昔於丹鳳門上，告田同秀以天寶複國之期；今又青羊肆中，示李特立以陛下還宮之慶。莫不天下幸甚，乞付史館。
復光，閩人。本喬氏，少養於內常侍楊元價家為小黃門監。乾符中，賊渠黃巢犯江西。復光為排陣使，招討使宋威戰敗，復光總其兵。王鐸代為招討使，詔復光監忠武軍。中和元年充天下兵馬都監，總諸軍入定關輔，定議遣使以墨詔召李克用於太原，收京師，以功加開府儀同三司、同、華制置使，封宏農郡公，賜號 「資忠輝武匡國平難功臣」。卒年四十二，贈觀軍容使。諡曰「忠肅」。
頃者妖興霧市，盜嘯叢祠，而嶽牧藩侯，備盜不謹。謂大同之運，常可容奸；謂無事之秋，縱其長惡。賊首黃巢，因得充盈窟穴，蔓延萑蒲，驅我蒸黎，徇其凶逆。展鋤鶴以成鋒刃，殺耕牛以恣燔炮，魑魅晝行，虺蜴夜噬。自南海失守，湖外喪師，養虎災深，馴梟逆大。物無不害，惡靡不為，豺狼貽朝市之憂，瘡痏及腹心之痛。遂至毒流萬姓，盜汙兩京，衣冠銜塗炭之悲，郡邑起邱墟之歎。萬方共怒，十道齊攻，仗九廟之威靈，殄積年之凶醜。河中節度使王重榮，神資壯烈，天賦機謀，誓立功名，誌安家國。至於屯田待敵，率士當衝，收百姓十餘萬家，降賊黨三萬餘眾。法能持重，功遂晚成。久稽原野之刑，未決雷霆之怒。自收同、華，進逼京師，夕烽高照於國門，遊騎頻臨於灞岸。既知四隅斷絕，百計奔衝，如窮鳥觸籠，似飛蛾赴焰。雁門節度使李克用，神傳將略，天賦忠貞，機謀與武藝皆優，臣節共本心相稱。殺賊無非手刃，入陣率以身先，可謂雄才，得名飛將。統領本軍南下，與臣同力前驅，雖在寢興，不忘寇孽。今月八日，遣牙隊將前鋒楊守宗、河中騎將白志遷、橫野軍使滿存、躡雲都將丁行存、朝邑鎮將康思貞、忠武黃頭軍使龐從等三十二都，隨李克用自光泰門先入京師，力摧凶逆。又遣河中將劉讓、王瑰、冀君武、孫珙、忠武大將喬從遇、鄭滑將韓從威、荊南大將申屠悰、滄州大將賈滔、易定大將張仲慶、壽州大將張行方、天德大將顧彥明、左神策弩手甄君楚、公孫勝、左橫衝軍使楊守亮、躡雲都將高周彝、忠順都將胡貞、絳州監軍毛宣伯、聶宏裕等七十都繼進。賊尚為堅陣，來抗官軍。李克用率勵驍雄，整齊金革，叫噪而聲將動瓦，喑咽而氣欲吞沙。寬列戈矛，密張羅網，於是麾軍背擊，分騎橫衝，日明而劍曜飛輪，風急而旗開走電。使賊如浪，便可塞流；使賊如山，亦須折角。蹂踐則橫屍入地，奔騰則積血成川。楊守宗等齊驅直入，合勢夾攻，從卯至申，群凶大潰。自望春宮前䠞殺，至升陽殿下攻圍，戈不濫揮，矢無虛發。其賊一時奔遁，南入商山，徒延漏刃之生，佇作飲頭之器。伏自收平京闕，三面皆立大功，若破敵摧凶，雁門實居其首。其餘將佐，同效驅馳，兼臣所部二萬餘人，數歲櫛風沐雨，既茲平蕩，並錄以聞。
光葆，光嗣從弟。以宦者事蜀先主王建，為給事黃門官宣徽北院使，累遷東川節度使。嘗請誅唐使李嚴，後主王衍不從。國亡後居閬州。後唐明宗時，為團練使安重誨所殺。
晉王攻滅朱梁，紹唐稱制，冒李氏之苗裔，以鄭王為遠祖。遣使西來，侮慢尤甚，輕蔑我國，必將交惡。宜勵兵選將，執戈待寇。請於秦州屯兵萬人，鳳州三千人，控扼要害；命大將帥兵萬人戍武威城，應援秦鳳；萬人戍興元，應援金州及駱穀；萬人屯利州，應援文州及安遠城；二千戍扶州，為秦鳳犄角。命渠果州管下蠻酋，各聚兵裹糧，專聽師期。昔成汭據山陵，養兵五萬，皆仰給雲安。請擇安州刺史充峽路招討副使，改榷鹽法，以廣財用。嘉、眉二州增治戰艦，募舟師五千下峽出江陵，步騎出襄陽，大兵急攻秦雍。東據河潼，北以厚利啗湖廣，利則進師，退則分據峽口及散關，以固吾國，可以伐敵之心。
