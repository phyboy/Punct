默棘連姓阿史那氏，號小殺，初為突厥左賢王。開元四年，其弟默啜討九姓拔曳固戰死，兄闕特勒殺默啜子而立之，是為毗伽可汗。二十年，為其大臣梅錄毒死。
自遣使入朝已來，甚好和同，一無虛誑。蕃漢百姓，皆得一處養畜資生，種田力作。今許降公主，皇帝即是阿助，卑下是兒，一種受恩，更有何惡？謹使可解栗必謝婚，他滿達千請期，獻馬四十匹充押函。
苾伽骨咄祿可汗，默棘連子。其兄伊然可汗死繼立。開元二十八年冊為登利可汗，為其從父判闕特勒所殺。
頂禮天可汗如禮諸天。奴身曾祖已來，向天可汗忠赤，每徵發為國出力。今新年獻月，伏願天可汗壽命延長，天下一統。所有背恩逆賊，奴身共拔汗那王盡力支敵，如有歸附之奴即和好，今謹令大首領伊難如拜賀。
娑葛，西突厥十姓之一。其部落名突騎施。初為唱鹿州都督，景龍二年，其父烏質勒死，冊封金河郡王。三年，為部將闕啜所殺。
與漢本來無惡，隻仇於闕啜，而宗尚書取闕啜金，枉擬破奴部落。馮中丞、牛都護相次而來，奴等豈坐受死？又聞史獻欲來，徒擾亂軍州，恐未有寧日。乞大使商量處置。
夷男姓薛氏，乙失缽可汗孫。其先滅延陀而有其眾，因號薛延陀部，為西突厥屬國。貞觀三年，遣使朝貢，冊為真珠毗伽可汗。十二年，封其二子為小可汗。
高昌雖貌事至尊，而翻覆不實，擅發兵與欲穀設擊天子所立之國。奴受國厚恩，常思報效。乞發所部，為官軍前驅以討之。
夷男姓薛氏，乙失缽可汗孫。其先滅延陀而有其眾，因號薛延陀部，為西突厥屬國。貞觀三年，遣使朝貢，冊為真珠毗伽可汗。十二年，封其二子為小可汗。
宗祖以來向天可汗忠赤，嚐受徵發。望乞慈恩，將奴國土同為唐國小州，所須驅遣奴身，一心忠赤，為國征討。
棄宗弄讚，論讚素讚普子，亦名「棄蘇農」，亦號「弗夜氏」。貞觀中遣使求昏，妻以宗女文成公主。永徽元年授為駙馬都尉，封西海郡王，進封賨王。是年卒。
聖天子平定四方，日月所照之國，並為臣妾。而高麗恃遠，闕於臣禮。天子自領百萬，度遼致討，隳城陷陣，指日凱旋。夷狄才聞陛下發駕，少選之間，已聞歸國。雁飛迅越，不及陛下速疾。奴忝預子婿，喜百常夷。夫鵝猶雁也，故作金鵝奉獻。
棄隸蹜讚，器弩悉弄讚普子，長安三年嗣立。景龍二年遣使俄宗請昏，以雍王守禮女為金城公主妻之。天寶十載卒。
仲冬極寒，伏惟皇帝舅萬福。使典軍馬集並吐蕃使判悉獵等同至，其書共傳語，並悉具委。所緣和事者，孝和帝在日，其國界並是逐便斷當訖，彼此亦已盟誓。漢宰相等官入誓者，仆射豆盧欽望、魏元忠、中書令李嶠、侍中紀處訥、蕭至忠、侍郎李迥秀、尚書宗楚客、韋安石、楊矩等一十人，吐蕃宰相等亦同盟誓訖，遂迎公主入蕃，彼此安穩。於後太上皇登極，親好並相和同，雖複如舊，其漢宰相入誓者並已歿。於後宰相不知已前要契，當令望重立盟誓，舅甥各親署盟書，宰相依舊作誓，彼此相信，亦長安穩。此處使人論乞徐尚奔時俄宗等，前後七回入漢，比論皇帝舅親署誓書事。複遣宰相作誓，外甥亦親署，宰相亦作咒，如此使七回來去，阿舅卻報言：舅甥親自手署誓書，及彼此宰相作咒，阿舅雲大是好事。及至今日，阿舅手署不見，宰相作咒亦無。又西頭張元表將兵打外甥百姓，又李知古亦將兵打外甥百姓。既緣如此違誓失信，所以吐蕃遂廢兵馬。今奉阿舅書，以前所有嫌惡，並悉不論。自今以後，依前和睦，大是好事。在此，外甥亦同阿舅來意，阿舅必定和好，所以遣使人往來，亦得文不須重盟誓者。緣孝和皇帝時，舊漢宰相人盟誓者並無，阿舅必以和好不重作盟誓，彼此不相信，要須新立盟誓。即日未知國事，亦不繇官寮，並皆自決。但是百姓擬遣安業，久長快活。阿舅書上雖道和好，意中不專，知有何益。今日必定和好，此處速卻回的實相報。
來書云：乞力徐此集兵馬者，準舊例。兵馬新舊交替，若道別集兵馬，並是虛言。又往者平論地界，白水已來，中間並合空閑。昨秋間郭將軍率聚珍馬於白水築城。既緣如此，吐蕃遂於界內道亦築一城。其兩國和同，亦須迎送使命；必若不和，其城彼此守捉邊境。又以北突厥骨吐祿共吐蕃交通者，舊時使命，實亦交通，中間舅甥和睦已來，準舊平章，其骨吐祿，阿舅亦莫與交通，外甥亦不與交。今聞阿舅使人頻與骨吐祿交通，在此亦知為不和。中間有突厥使到外甥處，既為國王，不可久留外國使人，遂卻送歸。即日兩國和好，依舊斷當吐蕃不共突厥交通。如舅不和，自外諸使命何入番任使伊去來。阿舅所附信物，並悉領。外甥今奉金胡瓶一、瑪瑙杯一、伏惟受納。
外甥是先皇帝舅宿親，又蒙降金城公主，遂和同為一家。天下百姓，普皆安樂。中間為張元表、李知古等，東西兩處，先動兵馬，侵抄吐蕃，邊將所以互相征討，迄至今日，遂成釁隙。外甥以先代文成公主、今金城公主之故，深識尊卑，豈敢失禮？又緣年小，枉被邊將讒構鬥亂，令舅致怪。伏乞垂察，追留死將萬足。前數度使人入朝，皆被邊將不許，所以不敢自奏。去冬公主遣使人婁眾失力將伏專往，蒙降使看公主來，外甥不勝喜荷，護遣諭名悉獵及副使押衙將軍浪些紇夜悉獵入朝，奏取進止。兩國事意，悉獵所知。外甥蕃中已處分邊將，不許抄掠。若有漢人來投，便令卻送。伏望皇帝舅遠察赤心，許從舊好，長令百姓快樂。如蒙聖恩，千年萬歲，外甥終不敢先違盟誓。謹奉進金胡瓶一、金盤一、金椀一、瑪瑙杯一、羚羊衫段一，謹充微國之禮。
使人李行禕至，奉書，又尚他辟回日。所令傳語，並具承命。且漢與吐蕃，俱是大國。又複先來宿親，自合同和。天下蒼生，悉皆快活，讚揚盛德，當無盡期，及至久長，亦無改變。恐彼此邊界黎庶，不委長和，慮有惡人，妄生亂意，請彼此差使相監。從沙州已來洮州已來，分明報告，使無疑慮，即將永定。今奉皇帝金銓、馬瑙、胡瓶、羚羊衫段、金銀餅盤器等，以充國信。
可黎可足，元和十二年立為讚普。長慶元年遣使請盟，會昌二年卒。
蕃漢二邦，各守見管本界，彼此不得征，不得討，不得相為寇仇，不得侵謀境土。若有所疑，或要捉生問事，便給衣糧放還。今並依從，更無添改。
坌達延，吐蕃宰相，（《舊唐書》《作大將坌達焉》）。開元二年上書請盟。
兩國地界，事資早定。界定之後，然後立盟書。大夫解琬，昔在安西界，望使會於河源。相與展議，蕃之願也。
鼎，東謝大酋長，官正議大夫檢校蠻州長史，繼襲蠻州刺史資陽郡開國公。貞元十三年奏請朝貢。
前件刺史，建中三年一度朝貢，自後更不許隨例入朝。今年懇訴稱，州接牂牁，同被聲教，獨此排擯，竊自慚恥，謹遣隨牂牁等朝賀。伏乞特賜優諭，兼同牂牁刺史授官。其牂牁兩州，戶口殷盛，人力強大，鄰側諸蕃，悉皆敬憚。請比兩州每年一度朝貢，仍依牂牁輪環差定，並以才幹位望為眾推者充。
異矣尋姓蒙氏，南詔王閣羅鳳孫，大曆十四年嗣立。貞元十四年遣使求內屬賜黃金印文曰：「貞元冊南詔印。」元和三年卒。
異牟尋世為唐臣，曩緣張虔陀誌在吞侮，中使者至，不為澄雪，舉部惶窘，得生異計。鮮於仲通比年舉兵，故自新無由。代祖棄背，吐蕃欺孤背約，神川都督論訥舌使浪人利羅式眩惑部姓，發兵無時。今十二年，此一忍也。天禍蕃廷，降釁蕭牆，太子弟兄流竄，近臣橫汙皆尚結讚陰計，以行屠害。平日功臣，無一二在。訥舌等皆冊封王，小國奏請，不令上達。此二忍也。又遣納舌逼城於鄙，敝邑不堪。利羅式私取重賞，部落皆驚。此三忍也。又利羅式罵使者曰：「滅子之將，非我其誰？子所富當為我有。」此四忍也。今吐蕃委利羅式甲士六十侍衛，因知懷惡不謬。此一難忍也。吐蕃陰毒野心，輒懷搏噬，有如俞生，實汙辱先人，辜負部落。此二難忍心。往退渾王為吐蕃所害，孤遺受欺，西山女王見奪其位，拓拔首領並蒙誅刈，仆固誌忠身亦喪亡，每慮一朝亦被此禍。此三難忍也。往朝廷降使招撫，情心無二。詔函信節，皆送蕃廷。雖知中夏至仁，業為蕃臣，吞聲無訴。此四難忍也。曾祖有寵先帝，後嗣率蒙襲王，人知禮樂，本唐風化。吐蕃詐紿百情，懷惡相戚。異牟尋願竭誠自新，歸款天子，請加戍劍南、西山、涇原等州。安西鎮守揚兵四臨，委回鶻諸國所在侵掠，使吐蕃勢分力散，不能為強。此西南隅不煩天兵，可以立功雲。
貞元十年歲次甲戌正月乙亥五日己卯，雲南詔異牟尋及清平官大軍將與劍南西川節度使巡官崔佐時，謹詣點蒼山北上請天地水三官、五嶽四瀆、及管內川穀諸神靈，同請降臨，永為證據。右：異牟尋乃祖乃父，忠赤附漢。去天寶九載，被姚州都督張虔陀等離間部落，因此與漢阻絕。經今四十三年，與吐蕃洽和為兄弟之國。吐蕃讚普冊牟尋為東主，王亦無二心，亦無二誌。去貞元四年，奉劍南節度使韋皋仆射書，具陳漢皇帝聖明懷柔好生之德。七年，又蒙遣使段忠義等招諭，兼送皇帝敕書。遂與清平官大軍將、大首領等密圖大計，誠天地發於禎祥，所管部落，誓心如一。去年四月十三日，差趙莫羅眉、楊大和眉等齎仆射來書，三路獻表。願歸清化，誓為漢臣。啟告宗祖明神，鑒照忠款。今再蒙皇帝、蒙劍南西川節度使韋皋仆射遣巡官崔佐時傳語，牟尋等契誠誓無遷變，謹請西洱河點蒼山神祠岩盟。牟尋與清平官洪驃利時、大軍將段盛等。請全部落歸附漢朝。山河爾利，即願牟尋、清平官大軍將等福祚無疆，子孫昌盛不絕。管諸睒首領，永無離二。興兵動眾，討伐吐蕃，無不克捷。如會盟之後，發起二心，及與吐蕃私相{山乃}合，或輒窺侵漢界白田地，即願天地神祇，共降災罰，宗嗣殄滅，部落不安，災疾臻湊，人戶流散，稼穡產畜，悉皆減耗。如蒙漢與通和之後，有起異心，規圖牟尋所管疆土，侵害百姓，致使部落不安，及有患難，不賜救恤，亦請準此誓文，神祇共罰。如蒙大漢和通之後，更無異意，即願大漢國祚長久，福盛子孫，天下清平，永保無疆之祚。漢使崔佐時至益州，不為牟尋陳說，及節度使不為奏聞天聽，說牟尋赤心歸國之意，亦願神祇降之災。今牟尋率眾官，具牢禮，對西洱河奏請山川土地靈祇，請漢使{山乃}發動兵馬，介心戮力，共行討伐。然吐蕃神川昆侖，會同已來，不假天兵，牟尋盡收複，鐵橋為界，歸漢舊疆宇。謹率群官虔誠盟誓，共克金契，永為誓信。其誓文一本，請劍南節度隨表進獻。一本藏於神室，一本投西洱河，一本牟尋留詔城內府庫，貽誡子孫。伏惟山川神祇，同鑒誠懇。
嵯顛，南詔弄棟節度王。弄棟地名，南詔別部。元和十一年，以南詔王勸龍晟不道，殺而立其弟勸利，賜姓蒙氏。太和三年，西川節度使杜元穎治無狀。嵯顛陷邛、戎、巂三州。四年，上表請罪。
蠻軍比修職貢，遽敢侵邊。但杜元穎不恤三軍，令入蠻疆作賊。移文報彼，都不見信。故蜀部軍人，繼為鄉導。蓋蜀人怨苦之深，祈我此行，誅虐帥也。誅之不遂，無以慰蜀士之心。願陛下誅之。
回，相州人。天寶中舉明經，授巂州西瀘令。巂州陷，為南詔王閣羅鳳所虜，更名蠻利，以為清平官。貞元中，說異牟尋內附。
恭聞清濁初分，運陰陽而生萬物；川嶽既列，樹元首而定八方，道治則中外寧，政乖必風雅變。我讚普鍾蒙國大詔，性業合道，智睹未萌，隨世運機，觀宜撫眾，退不負德，進不慚容者也。
王姓蒙，字閣羅鳳，大唐特進雲南王越國公開府儀同三司之長子也。應靈傑秀，含章挺生，日角標奇，龍文表貴，始乎王在儲府，道隆三善，位即重離，不讀非聖之書，嘗學字人之術，撫軍屢聞成績，監國每著家聲，唐朝授右領軍衛大將軍兼陽瓜州刺史。洎先詔與御史嚴正誨謀靜邊寇，先王統軍打石橋城，差詔與嚴正誨攻石和子。父子分師，兩殄凶醜，加左領軍衛大將軍。無何，又與中使王承訓同破劍川，忠績載揚，賞延於嗣，遷左金吾衛大將軍。而官以材遷，功由幹立，朝廷照鑒，委任兵權，尋拜特進都知兵馬大將。二河既宅，五詔已平，南國止戈，北朝分政，而越析詔餘孽於贈，恃鐸鞘，騙瀘江，結彼凶渠，擾我邊鄙，飛書遣將，皆輒拒違。詔弱冠之年，已負英斷，恨茲殘醜，敢逆大隊，固請自征，志在掃平，梟於贈之頭，傾伏藏之穴，鐸鞘盡獲，寶物並歸，解君父之憂，靜邊隅之祲。制使奏聞，酬上柱國。
天寶七載，先王即世。皇上念功旌孝，悼往撫存，遣中使黎敬義持節冊襲雲南王。長男鳳迦異時年十歲，以天寶入朝，授鴻臚少卿，因冊襲次，又加授上卿兼陽瓜州刺史都知兵馬大將。既銜厚眷，思竭忠誠，子弟朝不絕書，進獻府無餘月，將謂君臣一德，內外無欺。豈期奸佞亂常，撫虐生變，初節度章仇兼瓊，不量成敗，妄奏是非，遣越巂都督竹靈倩置府東爨，通路安南。賦重役繁，政苛人弊，破南寧州都督爨通路歸王昆、州刺史爨日進、黎州刺史爨祺、求州爨守懿、螺山大鬼主爨彥昌、南寧州大鬼主爨崇道等，陷煞竹倩，兼破安寧。天恩降中使孫希莊、御史韓洽、都督李宓等，委先詔招討，諸爨畏威懷德，再置安寧。其李宓忘國家大計，躡章仇詭蹤，務求進官榮。宓阻扇東爨，遂激崇道，令煞歸王，議者紛紜，人各有誌，王務遏亂萌，思紹先績，乃命大軍將段忠國等，與中使黎敬義、都督李宓又赴安寧，再和諸爨。而李宓矯偽居心，尚行反間，更令崇道，謀煞日進。東爨諸酋，並皆驚恐。曰：「歸王崇道叔也，日進弟也。信彼讒構，煞戮至親。骨肉既自相屠，天地之所不佑。」乃各興師，召我同討。李宓外形忠正，佯假我郡兵，內蘊奸欺，妄陳我違背，賴節度郭虛己仁鑒，方表我無辜。李宓尋被貶流，崇道因而亡潰。
又越巂都督張虔陀，嘗任雲南別駕。以其舊識風宜，表奏請為都督，而反誑惑中禁，職起亂階。吐蕃是漢積仇，遂與陰謀，擬共滅我。一也。誠節王之庶弟，以其不忠不孝，貶在長沙，而彼奏歸，擬令間我。二也。崇道蔑盟構逆，罪合誅夷，而郤收錄與宿，欲令仇我。三也。應與我惡者並授官榮，與我好者咸遭抑屈，務在下我。四也。築城收質，繕甲練兵，密欲襲我。五也。重科白直，倍稅軍糧，徵求無度，務欲敝我。六也。
於時馳表上陳，屢申冤枉，皇照察降中使賈奇俊詳覆。屬豎臣無政，事以賄成，一信虔陀，共掩天聽，惡奏我將叛。王乃仰天歎曰：「嗟我無事，上蒼可鑒，九重天子，難承咫尺之顏；萬里忠臣，豈受奸邪之害？」即差軍將楊羅顛等連表控告。豈謂天高聽遠，蠅點成瑕，雖布腹心，不蒙矜察。管內酋渠等皆曰：「主辱臣死，我實當之。自可齊心戮力，致命全人，安得知難不防，坐招傾敗？」於此差大軍將王毗雙、羅時等揚兵送檄，問罪府城。自秋畢冬，故延時序，尚佇王命，冀雪事由。豈意節度使鮮于仲通已統大軍取南谿路下，大將軍李暉從會同路地進，安南都督王知進自步頭路入，既數道合勢，不可守株。乃宣號令，誡師徒，四面攻圍。三軍齊奮，先靈冥祐，神炬助威，天人協心。軍群全拔，虔陀飲冘，寮無出走。王以為惡止虔陀，罪豈加眾，舉城移置，猶為後圖，即便就安寧，再申衷懇。城使王克昭執惑昧權，繼違拒請，遣大軍將李克鐸等帥師伐之。我直彼屈，城破將亡，而仲通大軍已至曲靖，又差首領楊子芬拜雲南錄事參軍薑如之齎狀披雪；往因張卿讒構，遂令蕃漢生猜，讚普今見觀釁浪穹，或以眾相威，或以利相導。儻若蚌鷸交守，恐為漁父所擒，伏乞居存見亡，在得思失，府城復置，幸容自新。仲通殊不招承，劫至江口。我又切陳丹款，至於再三。仲通拂諫棄親，阻兵安忍，吐發惟言屠戮，行使皆被詆訶，仍前差將軍王天運帥領驍雄，自點蒼山西，欲腹背交襲。於是具牲牢，設壇墠，叩頭流血曰：「我自古及今，為漢不侵不叛之臣。今節度背好貪功，欲致無上無君之討，敢昭告於皇天后土。」史祝盡詞，東北稽首，舉國痛切，山川黯然，至誠感神，風雨震霈。遂宣言曰：「彼若納我，猶吾君也。今不吾納，即吾仇也！斷軍之機，疑事之賊。」乃召卒伍，忄間然登陴，謂左右曰：「夫至忠不可以無主，至孝不可以無家。」即差首領楊利等於浪穹，參吐蕃御史論若讚、論史通變察情，分師入救。
時中丞大軍出陳江口，王審孤虛。觀向背，縱兵親擊，大敗彼師，因命長男鳳迦異、大軍將段全葛等，於邱遷和拒山後讚軍，王天運懸首轅門，中丞逃師夜遁。軍吏欲追之，詔曰：「止！君子不欲多上人，況敢淩天子乎？」既而合謀曰：「小能勝大禍之胎，親仁善鄰國之寶。」遂遣男鐸傳舊大酋望趙佺鄧、楊傳磨計及子弟六十人，齎重帛珍寶等物，西朝獻凱。屬讚普仁明，重酬我勳效，遂命宰相倚祥葉樂持金冠錦袍、金寶帶、金帳床、安扛傘鞍銀獸及器皿、珂貝、珠毯、衣服、駝馬、牛鞻等，賜為兄弟之國。天寶十一載正月一日，於鄧川冊詔為讚普鍾南國大詔，授長男鳳迦異大瑟瑟告身都知兵馬大將。凡在官僚，寵幸咸被，山河約誓，永固維城。改年為讚普鍾元年。二年，漢帝又命漢中郡大守司空襲禮、內使賈奇俊帥師再置姚府，將軍賈瓘為都督。僉曰：「漢不務德，而以力爭，若不速除，恐為後患。」遂差軍將王兵各絕其糧道，又差大軍將洪光乘等神州都知兵馬使論綺裏徐同圍府城。信宿未逾，破如拉朽，賈瓘麵縛，士卒全驅。三年，漢又命前雲南郡都督兼侍御史李宓、廣府節度何履光、中使薩道懸遜，惣秦隴英豪，兼安南子弟，頓營隴坪，廣布軍威，乃舟楫備修，擬水陸俱進。遂命軍將王樂寬等潛軍襲造船之師，伏屍遍昆舍之野。李宓猶不量力，進逼澄川。時神州都知兵馬使論綺裏徐來救，已至巴蹻山，我命大軍將段附克等內外相應，犄角競衝。彼弓不暇張，刃不及發，白日昨晦景，紅塵翳天，流血成川，積屍壅水，三軍潰衄，元帥沉江。詔曰：「生雖禍之始，死乃怨之終。豈顧前非，而亡大禮？」遂收亡將等屍，祭而葬之，以存恩舊。五年，范陽節度安祿山竊據河洛，開元帝出居江劍。讚普差御史讚節羅於恙結齎敕書曰：「樹德務滋長，去惡務除本。越巂會同，計多在我，圖之此為美也。」 詔恭承上命，即遣大軍將洪光乘、杜羅盛、段附克、趙附於、望羅遷、王遷羅、奉清平官趙佺鄧等統細於藩，從昆明路及宰相倚祥葉樂、節度尚檢讚同伐越巂。詔親帥太子潘圍逼會同，越巂固拒被僇，會同請降無害。子女玉帛，百里塞途，牛羊積儲，一月館穀。六年，漢復置越巂，以楊庭進為都督，兼固台登。讚普使來曰： 「漢令更置越巂，作援昆明，若不再除，恐成滋蔓。」既舉奉明旨，乃遣長男鳳迦異駐軍瀘水，權事制宜，令大軍將楊傳磨侔等與軍將欺急曆如數道齊入，越巂再掃，台登滌除。都督見擒，兵士盡攄，如是揚兵邛部，而漢將大奔。回旆昆明，傾城稽顙，可謂紹家繼業，世不乏賢，昔十萬橫行，七擒縱略，未足多也，爰有尋傳。疇壤沃饒，人物殷湊，南通渤海，西近大秦。開闢已來，聲教所不及；羲皇之後，兵甲所不加。詔欲革之以衣冠，化之以禮義。十一年冬，親與僚佐，兼總師徒，刊木通道，造舟為梁，耀以威武，喻以文辭，款降者撫慰安居，抵捍者係頸盈貫，矜愚解縛，擇勝置城。裸形不討自來，祁鮮望風而至。且安寧雄鎮，諸爨要衝，山對碧雞，波環碣石，鹽池鞅掌，利及牂歡，城邑綿延，勢連戎僰，乃置城監，用輯攜離，遠近因依，閭閻櫛比。十二年冬，詔候隙省方，觀俗恤隱，次昆川，審形勢，言山河可以作藩屏，川陸可以養人民。十四年春，命長男鳳迦異於昆川置拓東城，居二詔佐鎮撫。於是威懾步頭，恩收曲靖，頒告所及，翕然俯從。
我王氣受衝和，德含覆育，才出人右，辨稱世雄，高視則卓爾萬尋，運籌則決勝千里，觀釁而動，因利興功，事協神衷，有如天啟。故能攻城挫敵，取勝如神，以危易安，轉禍為福，紹開祖業，宏覃王猷，坐南面以稱孤，統東偏而作主。然後修文習武，官設百司，列尊敘卑，位分九等。辟三教，賓四門，陰陽序而日月不愆，賞罰明而奸邪屏跡，通三才而制禮，用六府以經邦，信及豚魚，恩沾草木。戹寒流潦，高原為穩黍之田；疏決陂池，下隰樹園林之業。易貧成富，徙有之無，家饒五畝之桑，國貯九年之廩。蕩濊之恩，累沾蠢動；珍帛之惠，遍及耆年。設險防非，憑隘起堅城之固，靈津蠲疾，重岩湧湯沐之泉，越睒天馬生郊，大利流波濯錦。西開尋傳，祿郫出麗水之金；北接陽山，會川收瑟瑟之寶；南荒奔湊，覆詔願為外臣；東爨悉歸，步頭已成內境。建都鎮塞，銀生於黑觜之鄉；候隙省方，駕憩於洞庭之野。蓋繇人傑地靈，物華氣秀者也。於是犀象珍奇，貢獻畢至，東西南北，煙塵不飛。遐邇無剽掠之虞，黔首有鼓擊之泰，乃能驤首邛南，平眸海表。豈惟我鍾王之自致，實賴我聖神天地讚普，德被無垠，威加有截，春雲布而萬物普潤，霜風下而四海颯秋，故能取亂攻昧，定京邑以息民；兼弱侮亡，冊漢帝而繼好。
時清平官段忠國、段尋銓等咸曰：「有國而致理，君主之美也；有美而無揚，臣子之過也。夫德以立功，功以建業，業成不記，後嗣何觀？可以刊石勒碑，誌功頌德，用傳不朽，俾達將來。」家世漢臣，八王稱乎晉業；鍾銘代襲，百世定於當朝。生遇不天，再罹衰世，賴先君之遺德，沐求舊之鴻恩，政委清平，用兼耳目。心懷吉甫，愧無讚於《周詩》；誌效奚斯，願齊聲於《魯頌》。紀功述績，實曰鴻徽，自顧下才，敢題風烈。其詞曰：
降祉自天，福流後允，瑞應匪虛，禎祥必信。聖主分憂，遐荒聲振，襲久傳封，受符兼印。兼瓊秉節，貪榮構亂，開路安南，攻殘麵爨。竹倩見屠，官師潰散，賴我先王，懷柔伏叛，祚不乏賢，先猷是繼，郡守詭隨，貶身遐裔。禍連虔陀，亂深豎嬖，殃咎匪他，途豕自殪。仲通制節，不詢長久，徵兵海隅，頓營江口。赤心不納，白刃相守，謀用不臧，逃師夜走。漢不務德，而以力爭，興師命將，置府層城。三軍往討，一舉而平，麵縛群吏，馳獻天庭。李宓總戎，猶尋覆轍，水戰陸攻，援孤糧絕，勢屈謀窮，軍殘身滅，祭而葬之，情繇故設。讚普仁明，審知機變，漢德方衰，邊城絕援。揮我兵戎，攻彼郡縣，越巂有征，會同無戰。雄雄嫡嗣，高名英烈，惟孝惟忠，乃明乃哲。邛瀘一掃，軍群雙滅，觀兵尋傳，舉國來賓。巡幸東爨，懷德歸仁，碧海效祉，金穴薦珍，人無常主，惟賢是親，土宇克開，煙塵載寢。轂擊梨坑，輯熙群品，出入連城，光揚衣錦。業留萬代之台，倉貯九年之廩。明明讚普，揚天之光，赫赫我王，實賴之昌。化及有土，業著無疆，河帶山礪，地久天長！辨稱世雄，才出人右，信及豚魚，潤深瓊玖，德以建功，是謂不朽，石以刊銘，可長可久。
智盛，高昌王文泰子，貞觀十四年嗣立，尋為太宗所滅。以其地置西州，拜智盛左武衛將軍，封金城郡公。
有罪於天子者先王也。天罰所加，身已喪背。智盛襲位未幾，不知所以愆闕，冀尚書哀憐。
弟子凡夫，習染世樂，於佛法中，未知回向，今聞外國僧名，身心歡喜，似開道芽之分。師複不許其來此，乃欲令眾生長淪永夜，豈是大德紹隆遺法汲引物哉？不勝渴仰，謹遣重諮，若也不來，弟子則分是惡人。近者設賞迦王猶能壞法毀菩提樹，師謂弟子無此力耶？必當整理象軍，雲萃於彼，踏那爛陀寺，使碎如塵！此言如日，師好試看。
弟子行次烏荼，見小乘師恃憑小見，制論誹謗大乘，詞理切害，不近人情，仍欲張鱗共師等一論。弟子知寺中大德，並才慧有餘，學無不悉。輒以許之，謹令奉報。願差大德四人，善自他宗兼內外者，赴烏荼國行從所。
達摩，烏萇國王，其國在天竺北。貞觀十六年，因陀訶斯遣使奉表獻方物。
大福德至尊，一切王中上，乘天寶車，破諸黑暗，譬如帝釋，能伏阿修羅王。奴宿種善根，得生釋種，拜至尊，因獻龍腦香。
訶迦國有白象，首垂四牙，身運五足。象之所在，其土必豐，既有威靈，又弭災患。力兼十象，強制百人，以水洗牙，飲之愈疾，請發兵迎取以獻之。
烏勒伽姓「溫氏昭武」，開元初遣使入貢。七年，與大食戰不勝，來乞師，二十七年卒。 訶迦國有白象，首垂四牙，身運五足。象之所在，其土必豐，既有威靈，又弭災患。力兼十象，強制百人，以水洗牙，飲之愈疾，請發兵迎取以獻之。
臣烏勒伽言。臣是從天主普天皇帝下百萬裏馬蹄下草土類奴。臣種族及諸胡國，舊來赤心向大國，不曾反叛，亦不侵損大國，為大國行裨益事。從三十五年來，每共大食賊鬥戰，每年大發兵馬，不蒙天恩送兵救助，經今六年，被大食元率將異密屈底波領眾軍兵來此，共臣等鬥戰，臣等大破賊徒。臣等兵士，亦大死損。為大食兵馬極多，臣等力不敵也。
臣入城自固，乃被大食圍城，以三百拋車傍城三穿大坑，欲破臣等城國。伏乞天恩知委，送多少漢兵來此，救助臣苦難。其大食隻合一百年強盛，今年合滿，如有漢兵來此，臣等必是破得大食。今謹獻好馬一、波斯駱駝一、婁二。如天恩茲澤，將賜臣物，請付臣下使人將來，冀無侵奪。
篤薩波提氏昭武，與康國同族。其國名「東安」，亦曰「喝汗」。開元十四年，遣弟阿悉爛達拂耽發黎來朝。後八年，又遣使入貢。
臣篤薩波提言：臣是從天主領普天賢聖皇帝下百萬裏草土類奴，在遠叉手，胡跪禮拜。天恩威相，如拜諸天。自有安國已來，臣種族相繼作王不絕，並軍兵等並赤心奉國。從此年來，被大食賊每年侵擾，國土不寧。伏乞天恩慈澤，救臣苦難，仍請敕下突厥施，令救臣等，臣即統領本國兵馬，計會翻破大食。伏乞天恩，依臣所請。
今奉獻波斯婁二、拂菻繡氍毹一、鬱金香三十斤、生石蜜一百斤。臣今借紫訖，伏乞天恩賜一員三品官。又臣妻可敦奉進柘必大氍毹二、繡氍毹一，上皇後。如蒙天恩慈澤，請賜臣鞍轡器仗袍帶，及賜臣妻可敦衣裳妝粉。
哥邏仆羅氏昭武，與康國同族。天寶元年，遣使貢方物。詔封懷德王。
宗祖以來向天可汗忠赤，嚐受徵發。望乞慈恩，將奴國土同為唐國小州，所須驅遣奴身，一心忠赤，為國征討。
伊捺吐屯屈勒氏昭武，與康國同族，別姓石。開元初，封其父莫賀咄吐屯為石國王。九年，伊捺吐屯屈勒嗣立，請討大食。不許。
奴身千代已來，忠赤於國，隻如突厥騎施可忠赤之日，部落安貼，後背天可汗，腳底火起。今突厥屬天可汗，在於西頭為患，唯有大食，莫逾突厥。伏乞天恩不棄突厥部落，打破大食，諸國自然安貼。
支汗那，阿史那葉護子。其國在蔥嶺西。永徽三年，列其地為月氐府，以阿史那為都護。開元七年，支汗那嗣立。十五年，為大食所苦，遣使請救。
獻解天文人大慕闍，其人智慧幽深，問無不知。伏乞天恩喚取慕闍，親問臣等事意及諸教法，知其人有如此之藝能。望請令其供奉，並置一法堂，依本教供養。
奴身罪逆不孝，慈父身被大食統押。應徹天聰，頌奉天可汗進旨云：「大食欺侵，我即與你氣力。」奴身今被大食重稅，欺苦實深。若不得天可汗救活，奴身自活不得，國土必遭破散，求防守天可汗西門不得。伏望天可汗慈憫，與奴身多少氣力，使得活路。又承天可汗處分突厥施可汗云：「西頭事委你，即須發兵除卻大食。」其事若實，望天可汗卻垂處分奴身，緣大食稅急，不求得好物奉進，望天可汗照之。所欲驅遣奴身，及須已西方物，並請處分奴身，一一頭戴，不敢怠慢。
失裏忙迦羅，天寶八載遣使朝貢。師引吐蕃攻吐火羅，失裏忙迦羅請安西兵助討。元宗出師破之。
臣鄰境有一胡，號曰「師」。居在深山，恃其險阻，違背聖化，親輔吐蕃。知勃律地狹人稠，無多田種，鎮軍在彼，糧食不充，於個失蜜市易鹽米，然得支濟，商旅來往，皆著師國過。其王遂受吐蕃貨，求於國內置吐蕃城堡，捉勃律要路。自高仙芝開勃律之後，更益兵三千人，勃律因之。師王與吐蕃乘此虛危，將兵擬入。臣每憂思一破凶徒，若開得大勃律已東，直至幹闐焉耆臥涼瓜肅已來，吐蕃更不敢停住。望安西兵馬來載五月到小勃律，六月到大勃律。伏乞天恩允臣所奏。若不成，請斬臣為七段。緣個失蜜王向漢忠赤，兵馬複多，土廣人稠，糧食豐足。特望天恩賜個失蜜王敕書宣慰，賜衣物並寶鈿腰帶，使感荷聖恩，更加忠赤。
仆羅，吐火羅葉護那都況利弟。神龍元年入朝，留宿衛。
仆羅克吐火羅葉護部下，管諸國王都督刺史總二百一十二人，謝國王統領兵馬二十萬眾，罽賓國王統領兵馬二十萬眾，骨吐國王、石汗那國王、解蘇國王、石匿國王、悒達國王、護密國王、護時健國王、範延國王、久越德建國王、勃特山王各領五萬眾。仆羅祖父已來，並是上件諸國之王，蕃望尊重。仆羅兄那都泥利承嫡繼襲，先蒙恩敕差使持節就本國冊立為王。然火羅葉護積代已來，於大唐忠赤，朝貢不絕。本國緣接近大食吐蕃，東界又是西鎮。仆羅兄每徵發部落下失馬，討論擊諸賊，與漢軍相知，聲援應接，在於邊境，所以免有侵漁。仆羅兄前後屢蒙聖澤，愧荷國恩，遂發遣仆羅入朝，侍衛玉階，至願獻忠殉命，以為臣妾。仆羅至此，為不解漢法。鴻臚寺不委蕃望大小，有不比類流例，高下相懸，即奏擬授官。竊見石國、龜茲並餘小國王子首領等，入朝元無功效，並緣蕃望授三品將軍。況仆羅身恃勒本蕃，位望與親王一種，比類大小，與諸國王子懸殊，卻授仆羅四品中郎。但在蕃王子弟娑羅門、瞿曇金剛、龜茲王子白孝順等，皆數改轉，位至諸衛將軍，唯仆羅最是大蕃。去神龍元年，蒙恩敕授左領軍衛翊府中郎將，至今經一十四年，久被淪屈，不蒙準例授職，不勝苦屈之甚。
忽提婆，俱羅國王。其國與吐火羅接壤，亦名「俱蘭」。貞觀二十年遣使朝貢。
如雪如珠，如雲如月，潔白高遠，是文夫枝。清涼一切，如須彌山，又如大海，威力自在。如那羅延，如日光明，大王中王，大漢國勝天子名流四海，俱羅那國王忽提婆謹修禮拜。
羅火拔，謝國使臣，謝在吐火羅西南。開元八年，冊葛達羅支頡利發誓屈爾為王。十二年，遣其臣羅火拔來朝。
謝國去個失蜜國一千五百裏，個失蜜國去吐蕃金城公主居處七日路程。公主去年五月遣漢使二人，偷道向個失蜜國傳言曰：「汝赤心向漢，我欲走出投汝。容受我否？」個失蜜王聞其言，大喜報曰：「公主但來，竭心以待。」時個失蜜王又遣使報臣國王曰：「天子女欲走來投我國，必恐吐蕃兵馬來逐，我力不敵。乞兵與我，即冀吐蕃破散，公主得達。」臣國王聞之極歡，遣使許諾於個失蜜王，令臣入朝，麵取進止。
那羅延，開元中遣使獻胡旋女，表言為大食所苦。其國在吐火羅東北。
臣曾祖父叔兄弟等，舊來赤心向大國。今大食來侵，吐火羅及安國、石國、拔汗那國並屬大食。臣國內庫藏珍寶，及部落百姓物，並被大食徵稅將去。伏望天恩處分大食，令免臣國徵稅，臣等即得久長守把大國西門。伏乞照臨，臣之願也。
