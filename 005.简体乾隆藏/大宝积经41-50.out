菩萨藏会第十二之七

四无量品第五

尔时，佛告舍利子：“菩萨摩诃萨，安住如是清净信已，佛薄伽梵知是菩萨摩诃萨，为菩萨藏法门之器；知是诸佛正法器已，躬往其所，开发显示菩萨之道。舍利子，汝今当知，如是法门差别之相，所谓菩萨摩诃萨安住净信，佛薄伽梵知是菩萨为菩萨藏法门之器；知是诸佛正法器已，躬往其所，开菩萨道。

“舍利子，如彼往昔超越无数广大无量不可思议阿僧企耶劫，尔时有佛出现于世，名为大蕴如来、应、正等觉、明行圆满、善逝、世间解、无上丈夫、调御士、天人师、佛、薄伽梵，住自作证，具足神通，为诸世间天、人、魔、梵、沙门、婆罗门、阿素洛等无量大众，宣说妙法开示演畅，初中后善，文义巧妙，纯满清白，随顺梵行。舍利子，尔时大蕴如来应正等觉，有七十二那庾多声闻弟子，共会说法，皆是大阿罗汉，诸漏已尽，无复烦恼，乃至心得自在，到于第一究竟彼岸。

“舍利子，是时有王，名最胜寿；如法治世，号持政王；所治大城，名最胜幢，广博严丽，安隐丰乐，甚可爱乐，人物充满，喧哗炽盛。舍利子，时胜寿王有子，名精进行，年居童幼，形貌端严，成就第一圆满净色，为诸众生之所乐见，已曾供养承事拘胝那庾多百千诸佛，亲觐奉敬，植诸善本。

“舍利子，尔时精进行童子，与诸内宫出游园观。时，大蕴如来应正等觉，知是童子为菩萨藏法门之器，又是诸佛正法之器，便往彼园精进行所。既到彼已，上住空中，为是童子开菩萨道，又复赞说三世诸佛：‘童子当知，云何名为菩萨道耶？所谓菩萨摩诃萨，于诸有情，精勤修习四无量心。何等为四？所谓大慈波罗蜜、大悲波罗蜜、大喜波罗蜜、大舍波罗蜜。又勤精进，于诸摄法随顺修学。童子，若有菩萨如是修行，是名开菩萨道。

“‘复次，童子，云何菩萨摩诃萨，于诸众生精勤修学，大慈无量波罗蜜？所谓菩萨摩诃萨行菩萨道，为阿耨多罗三藐三菩提故，尽众生界慈心遍满。以何等量为众生界？所谓尽虚空界是众生量。童子当知，如虚空界无所不遍；如是菩萨摩诃萨大慈无量，亦复如是，无有众生含识种类而不充遍。童子当知，如众生界无有限量；如是菩萨摩诃萨所修之慈亦无限量，空无边故众生无边，众生无边故慈亦无边。童子当知，众生界多，非大地界，又非水界、火界、风界。吾今为汝广说譬喻，令汝了知诸众生界无限量义。童子当知，假使十方各如殑伽河沙等世界数量，一切同时合成大海，满其中水；复有如上殑伽河沙等众生，同共集会，析一毛端为百五十分，共以一分沾取海中第一滴水；复有余殑伽河沙等众生，如前同会，取一分毛沾取海中第二滴水；复有余殑伽河沙等众生，如前同会，取一分毛沾取海中第三滴水。童子当知，假使以是毛滴方便，尚可沾尽此大海水，而众生性边量无尽！是故当知众生之性无量无边不可思议，而菩萨慈悉皆遍满。童子，于汝意云何？如是无量无边修慈善根，颇有能得其边际不？’精进行童子白佛言：‘不也，世尊。’

“佛言：‘如是，如是。童子，菩萨摩诃萨亦复如是，修慈善根遍众生界为无限量。复次，童子，我今更说大慈之相。童子当知，此慈无量能护自身；此慈如是发起他利；于无诤论慈最第一；慈能除断忿恚根栽；慈能永灭一切过失；慈能远离诸有爱缠；此慈如是，但见众生清净胜德，而不见彼有诸愆犯；慈能超越热恼所侵；慈能生长身语心乐；慈力如是，不为一切他所恼害；慈性安隐离诸怖畏；慈善根力随顺圣道；慈能令彼多瞋暴恶不忍众生发清净信；慈能济拔诸众生聚；以慈力故，于彼刀杖性无执持；慈能将导一切众生趣于解脱；是慈能灭诸恶瞋恚；是慈远离诈现威仪、谀谄矫饰、逼切求索，而能增长利养、恭敬、名誉等事；以慈力故，梵释天王之所礼敬；以慈严身所有威德，行慈之人为聪慧者所共称赞；慈能防护一切愚夫；是慈力故，超过欲界，顺梵天道，开解脱路；慈为大乘，最居前导；慈能摄御一切诸乘；慈能积集无染福聚；慈善之力一切有依，诸福业事所不能及；慈能庄严三十二相，及随显相；慈能离彼鄙贱下劣不具诸根；慈为坦路善道、涅槃归趣之所；是慈能远一切恶道及诸八难；是慈力故喜乐法乐，不贪一切富贵王位受用乐具；是慈力故，于诸众生等心行施；是慈能离种种妄想；慈为门路，一切尸罗学之所由；慈能救济诸犯禁者；是慈能现忍辱之力；慈能远离一切憍慢矜伐自大；慈能发起无动精进；慈能令修正方便行速疾究竟；慈能为诸静虑、解脱及三摩地、三摩钵底之所根本；慈能令心出离烦恼诸有炽然；慈为一切智慧生因；由慈无量能闻持故，自他诸品皆悉决定；慈能除遣顺魔烦恼；是慈力故同住安乐；慈能令人起住坐卧密护威仪；慈能损减诸掉性欲；是慈犹如妙香涂身；是慈能涂惭愧衣服；是慈能遣一切诸难烦恼恶趣；慈能济拔一切众生；大慈无量捐舍自乐，能与一切众生安隐快乐。如是无量不可思议大慈之相，吾今略说。童子，是名菩萨摩诃萨大慈无量波罗蜜。菩萨摩诃萨，由成就是大慈无量故，观诸众生常怀慈善，勤求正法无有疲倦。童子当知，诸声闻慈，唯能自救；诸菩萨慈，毕竟度脱一切众生。童子当知，众生缘慈，初发大心菩萨所得；法缘之慈，趣向圣行菩萨所得；无缘之慈，证无生忍菩萨所得。童子，是名菩萨摩诃萨大慈无量波罗蜜。若菩萨摩诃萨，安住大慈波罗蜜故，则于一切众生慈心遍满。

“‘复次，精进行童子，云何名为菩萨摩诃萨大悲无量波罗蜜？童子当知，菩萨摩诃萨，为欲证得阿耨多罗三藐三菩提故，应以大悲而为导首。如人命根，出息入息而为上首；如是，童子，证得大乘菩萨摩诃萨亦复如是，必以大悲而为导首。童子，如转轮王所有众宝，要以金轮而为前导；如是，童子，菩萨摩诃萨亦复如是，所有一切诸佛正法，皆以大悲而为导首。

“‘复次，童子，菩萨摩诃萨，为阿耨多罗三藐三菩提故，度诸众生行于大悲，毕竟不舍一切众生。童子，云何菩萨摩诃萨于众生所发起大悲？童子，菩萨摩诃萨行大悲时，观诸众生虚伪身见之所缠缚，为诸恶见之所藏隐。菩萨摩诃萨如是观已，于诸众生发起大悲：“我当为彼说微妙法，令其永断虚伪身见、种种缠缚诸恶见等。”

“‘复次，童子，菩萨摩诃萨行大悲时，观诸众生安住不实虚伪颠倒，于无常中妄起常想，于诸苦中妄起乐想，于无我中妄起我想，于不净中妄起净想。童子，菩萨摩诃萨如是观已，于诸众生发起大悲：“我当为彼说微妙法，令其永断虚妄不实诸颠倒故。”

“‘复次，童子，菩萨摩诃萨行大悲时，观诸众生愚痴颠倒，耽嗜爱欲，于母姊妹尚生陵逼，况复于彼余众生等！菩萨摩诃萨观是事已，作如是念：“苦哉世间！乃能容止非圣之聚，恶业无愧充满其中。”复作是念：“咄哉！苦哉！如是众生曾处母胎，卧息停止，生由产门，如何无耻共行斯事！如是众生深为大失，极可怜愍，种种过患极可诃责。何以故？为贪瞋痴之所害故，又为无智所加害故。舍离正法，安住非法，修行恶法，堕在地狱、畜生、焰魔鬼趣。如是众生恶业引故，所往之处行于非道。”童子，譬如野干于彼冢间，为诸群狗之所搏逐，逃迸走避临大峻崖，穷途所逼夜中嗥叫；如是，童子，彼诸众生亦复如是同于野干。复次，童子，譬如生盲，群狗逼逐临大坑涧；如是，童子，彼诸众生亦复如是同于生盲。复次，童子，譬如圂猪，行处粪秽兼又食啖，初无厌恶；如是，童子，彼诸众生亦复如是同于圂猪。如是众生极可怜愍，淫恼所逼，于亲非亲，为诸烦恼之所加害，行魔徒党魔罥所缚，缠裹惑网，陷没欲泥。童子，菩萨摩诃萨观是事已，于彼众生发起大悲：“我当为彼宣说妙法，令其永断诸欲烦恼故。”

“‘复次，童子，菩萨摩诃萨行大悲时，观诸众生五盖所覆，欲箭所中，贪著六处，眼见色已，执著像貌不能舍离；如是耳所闻声、鼻所嗅香、舌所尝味、身所觉触，执著形相皆不能舍。是诸众生多于瞋恚互相怨仇，若得义利称我善友，得非义利便相加害。是诸众生多于惛沉及以眠睡，羸劣愚钝，为无智膜之所覆障。是诸众生不善掉悔之所缠缚，常为种种诸恶烦恼染污其心。是诸众生疑网缠裹，于甚深法不能决定。童子，菩萨摩诃萨如是观已，于诸众生发起大悲：“我当为彼说微妙法，令其永断诸阴盖故。”

“‘复次，童子，菩萨摩诃萨行大悲时，观诸众生为慢所害、过慢所害、我慢所害、增上慢所害、邪慢所害，于诸下劣计我为胜，于彼等者计我最胜。或有众生计色为我，或复乃至计识为我。于所未证计我已证，由恃此故，应可问讯而不问讯，应可礼拜而不礼拜，于诸长宿心无敬顺，于尊重师不加祇仰，于聪睿者而不请问：“何等为善？何等不善？何等应修？何等不修？何等应作？何等不作？何等有罪？何等无罪？何等为道？何等为三摩地？何等为解脱？”如是等法曾未明了，但自计我为胜为尊。童子，菩萨摩诃萨如是观已，于诸众生发起大悲：“我当为彼说微妙法，令其永断一切憍慢种故。”

“‘复次，童子，菩萨摩诃萨行大悲时，观诸众生爱缚所缚，为爱僮仆、妻妾、男女所共缠裹，为无义利之所围绕，为诸衰祸之所系缚，生死关键之所遮碍，不能出离地狱、傍生、焰魔鬼道，为彼有缚之所拘检，而不能得纵任自在。童子，菩萨摩诃萨如是观已，于诸众生发起大悲：“我当为彼说微妙法，令其获得纵任自在随欲而行趣涅槃故。”

“‘复次，童子，菩萨摩诃萨行大悲时，观诸众生远离善友，为恶知识之所缠执。由彼昵近诸恶友故，耽著一切不善之业，所谓杀生、偷盗、邪行、妄语、离间、粗犷、绮语、贪恚邪见，诸如是等无量恶业炽然建立。童子，菩萨摩诃萨如是观已，于诸众生发起大悲：“我当为彼说微妙法，令其为诸善友所摄，舍弃十种不善业道，令其受持十善业故。”

“‘复次，童子，菩萨摩诃萨行大悲时，观诸众生为诸愚痴之所覆蔽，无明暗膜之所翳障，颠倒执著，于其自体有情命者、生者、人者，少年丈夫及数取者、作者、受者，我及我所，如是诸见无边无量坚执不舍。童子，菩萨摩诃萨如是观已，于诸众生发起大悲：“我当为彼说微妙法，令圣慧眼得清净故，又令永断一切见故。”

“‘复次，童子，菩萨摩诃萨行大悲时，观诸众生乐著生死流转不息，五蕴魁脍常恒寻逐，三界囹圄曾无远离，桎梏枷锁不思开释。菩萨摩诃萨观见是已，于诸众生发起大悲：“我当为彼说微妙法，令彼解脱五蕴魁脍。又令越度生死旷野，及以出离三界牢狱诸系缚故。”

“‘复次，童子，菩萨摩诃萨行大悲时，观诸含识从不善生，如鞠如轮转圆不定。由此业故，从此世间至彼世间，又从彼世间至此世间，迅速流转驰向五趣，背涅槃道。童子，菩萨摩诃萨观是事已，于诸众生发起大悲：“我应为彼说微妙法，当为开辟涅槃宫门，令其趣入。”如是，童子，菩萨摩诃萨行大悲时，观众生性发起十种大悲无量。

“‘复次，童子，菩萨摩诃萨，复有十种大悲转相，所谓如是大悲，由于不谄而得生起，譬如虚空永出离故；如是大悲，由于不诳而得生起，从增上意而出离故；如是大悲，非由诈妄而得发起，从如实道质直其心而出离故；如是大悲，由于不曲而得生起，极善安住无曲之心而出离故；如是大悲，由彼无有憍高怯下而得生起，一切有情高慢退屈善出离故；如是大悲，由护彼故而得生起，从自心净而出离故；如是大悲，由坚固慧而得生起，永离一切动不动心，妙住其心善出离故；如是大悲，由舍自乐而得生起，授与他乐善出离故；如是大悲，为欲荷负诸众生故而得生起，坚固精进善出离故。

“‘复次，童子，菩萨摩诃萨大悲无量，复有如是十种转相，所谓一切大乘出离，皆因大悲而得出离，以是因故说名大悲；如是大悲，建立一切布施、持戒、忍辱、精进、静虑、智慧，由是因故说名大悲；如是大悲，建立念处、正断、神足；如是大悲，建立根、力、觉支、随念共法觉支及与道支，欢喜本业，诸定次第，十善业道，乃至诸相皆如是说，以是因故说名大悲；如是大悲，建立如来自然智慧，以是因故名为大悲。童子当知，如是大悲，作自所作，善作所作，不变异作，为诸众生作所应作。如是大悲，一切众生如意圆满。童子，是名菩萨摩诃萨大悲无量波罗蜜。由成就是大悲波罗蜜故，菩萨摩诃萨，观诸众生处如是位，复于彼所重兴悲愍。

“‘复次，精进行童子，云何名为菩萨摩诃萨大喜无量波罗蜜？童子当知，菩萨摩诃萨为众生故，求阿耨多罗三藐三菩提时，修行大喜，如是喜者有无量相。童子当知，菩萨喜者名诸善法，忆念欢悦，清净妙喜。何以故？于诸善法无下戚性、无退屈性、无疲倦性故。是喜名为远离一切乐世间性。何以故？安住一切乐法乐性故。是喜能令内以欢悦身力勇锐。何以故？慧觉怡畅心意踊跃故。是喜乐于如来之身。何以故？乐求相好妙庄严故。是喜闻法无有厌倦。何以故？欣乐依法能正行故。由斯喜故于法欣勇，于诸众生心无损害；喜乐菩提，于广大法悉能信解，发起远离少分乘心。是喜名为制伏悭喜。何以故？于诸求者行必施故。由斯喜故，于诸犯戒爱心摄受，于诸持戒心常清净，又复能令自尸罗净。是喜名为超过一切恶道怖畏安隐之喜，是喜名为忍受他人诸恶言词鄙语路喜，是喜名为无返报喜。何以故？若遇挑眼、截手、刖足、斩支节时，心堪忍受。是喜名为敬尊重喜。何以故？于诸长宿具修威仪，曲躬恭敬，跪拜尊严故。是喜名为恒舒颜喜。何以故？心志和泰，远离嚬蹙，先言问讯故。是喜名为远离一切诈现威仪、谀谄矫诳、逼求之喜。何以故？是喜趣向坚实正法之道路故。由此喜故，于诸菩萨起深爱乐犹如大师，于正法所起爱乐心如自己身，于如来所起爱乐心如自己命，于尊重师起爱乐心犹如父母，于诸众生起爱乐心视如一子，于阿遮利耶受教师所起爱乐心敬如眼目，于诸正行起爱乐心犹如身首，于波罗蜜起爱乐心犹如手足，于说法师起爱乐心如众重宝，所求正法起爱乐心犹如良药，于能举罪及忆念者起爱乐心犹如良医。如是，童子，是名菩萨摩诃萨大喜无量波罗蜜。诸菩萨摩诃萨，住是大喜波罗蜜故，行菩萨行，常怀欢喜，勤求正法无有厌倦。

“‘复次，精进行童子，云何名为菩萨摩诃萨大舍无量波罗蜜？童子当知，菩萨摩诃萨为众生故，发阿耨多罗三藐三菩提已，当行大舍。当知是舍，有于三种。何等为三？谓舍烦恼舍，护自他舍，时非时舍。

“‘何等名为舍烦恼舍？童子当知，菩萨摩诃萨，于敬事所其心不高，于不敬事心无卑下；若受利养心不憍高，不得利养心无纡郁；于彼持戒及犯戒所起平等觉；得胜名誉心不希乐，被诸毁谤情无忧戚；若致讥诃志无贬退，于称赞所善住法性；于诸苦事有择慧力，于诸乐事有无常苦观解之力；弃舍爱欲，断诸瞋恚，于怨亲所其心平等；于善作、恶作其心无二；于有爱、不爱情无所观；于善闻、恶闻不生执著；于善说、恶说心无爱恚；于诸欲味及过患所平等称量；于我自身及他众生，起于平等信欲之意；于身命所情无顾恋；于下中上诸众生所起平等照；于隐显法起平等性，于谛非谛自体清净。如是，童子，菩萨摩诃萨，若能自然起胜对治，是名菩萨摩诃萨舍烦恼舍。

“‘复次，童子，何等名为护自他舍？童子当知，菩萨摩诃萨，若被他人节节支解割皮肉时，常自观心住于大舍。虽复支解割其身肉，然其内心唯住于舍，无所希望；及以追求纵于身语起诸变异俱能堪忍，是则名为护自他舍。尔时，菩萨又观二种心无损害。何等为二？所谓不由眼相及以色相，乃至不由意相及以法相，心生损害而住于舍。何以故？无损无害，是乃名为护自他舍。复次，何等名为护自他舍？被他所损不加报故，于自于他俱能忍受，是名为舍；于诸有恩及无恩所平等方便，是名为舍。是舍名为无诤极舍，灭自心舍，观自体舍，不害他舍。于诸定事，菩萨能舍。然佛世尊非所听许，诸菩萨等唯修于舍。何以故？菩萨摩诃萨，尚应修习诸行作用，日夜常念发起精进求诸善法，于时非时乃应修舍。

“‘复次，童子，何等名为时非时舍？童子当知，菩萨摩诃萨具大智慧，善能修习时与非时，谓非法器诸众生所，应起于舍；不恭敬所，应起于舍；于无利益讥毁苦恼，应起于舍；于声闻乘趣正决定，应起于舍；于修施时应舍修戒，于修戒时应舍修施，于修忍时应舍牵引施、戒、精进，修精进时应舍修戒，修静虑时应舍施度，修习慧时应舍缘发五波罗蜜多。童子，是名菩萨摩诃萨时非时舍。何以故？由所不应作法无造作性故，是故菩萨深知非益而行于舍。若有菩萨摩诃萨，安住大舍波罗蜜行菩萨行，则于一切恶不善法能兴大舍。

“‘童子，如是等相，是名菩萨摩诃萨大慈、大悲、大喜、大舍。若诸菩萨摩诃萨，安住如是四无量波罗蜜者，当知是则为菩萨藏法门之器，又是诸佛正法之器。’

“如是，舍利子，此薄伽梵大蕴如来，为精进行童子，广开示此四无量已，复为开解六波罗蜜多及诸摄法，令是童子随顺修学。舍利子，是精进行童子，精勤修习如所闻法，广如后说。”陀那波罗蜜多品第六

尔时，佛告舍利子：“云何菩萨摩诃萨，为阿耨多罗三藐三菩提故，精勤修习诸波罗蜜多行菩萨行？舍利子，菩萨摩诃萨行菩萨行者，即于如是六波罗蜜多精勤修学，是则名为行菩萨行。舍利子，何等名为六波罗蜜多？舍利子，所谓柁那波罗蜜多、尸罗波罗蜜多、羼底波罗蜜多、毗利耶波罗蜜多、静虑波罗蜜多、般若波罗蜜多。舍利子，如是名为六波罗蜜多。菩萨摩诃萨，依如是六波罗蜜多故行菩萨道。

“复次，舍利子，云何名为菩萨摩诃萨依柁那波罗蜜多行菩萨行？舍利子，菩萨摩诃萨度众生故，行柁那波罗蜜多时，为诸众生而作施主。若沙门、婆罗门等，有来求者悉皆施与，须食与食，须饮与饮，珍异肴膳无不尽施。如是或求车乘、衣服、华鬘、涂香、末香，或求坐卧依倚、床席敷具、病药、灯明、音乐、奴婢，或求金、银、末尼、真珠、琉璃、螺贝、璧玉、珊瑚等宝，或求象马车辂、园林池苑、男女妻妾、财谷库藏，或求四大有洲自在之王一切乐具及诸嬉戏娱乐之物，或有来求手足耳鼻、头目肉血、骨髓身分。菩萨摩诃萨见来求者，悉能一切欢喜施与。舍利子，以要言之，一切世间所须之物，菩萨摩诃萨行大施故，但见来求，无不施与。

“复次，舍利子，菩萨摩诃萨行柁那波罗蜜多故，复有十种清净施法。何等为十？一者、菩萨摩诃萨，无有不正求财而行布施；二者、菩萨摩诃萨，不逼迫众生而行布施；三者、菩萨摩诃萨，不以恐怖而行布施；四者、菩萨摩诃萨，不弃舍邀请而行布施；五者、菩萨摩诃萨，不观颜面而行布施；六者、菩萨摩诃萨，于诸众生情无异想而行布施；七者、菩萨摩诃萨，无贪爱心而行布施；八者、菩萨摩诃萨，无起瞋恚而行布施；九者、菩萨摩诃萨，不求刹土而行布施；十者、菩萨摩诃萨，于诸众生起福田想，不以轻蔑而行布施。舍利子，是名菩萨摩诃萨行于十种清净之施，为满柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种清净行施。何等为十？一者、菩萨摩诃萨，不毁业报而行布施；二者、菩萨摩诃萨，不以邪意而行布施；三者、菩萨摩诃萨，无不信解而行布施；四者、菩萨摩诃萨，无有厌倦而行布施；五者、菩萨摩诃萨，无有现相而行布施；六者、菩萨摩诃萨，勇励炽然而行布施；七者、菩萨摩诃萨，无有变悔而行布施；八者、菩萨摩诃萨，于持戒者不以偏敬而行布施；九者、菩萨摩诃萨，于犯戒所不以轻鄙而行布施；十者、菩萨摩诃萨，不希果报而行布施。舍利子，是名菩萨摩诃萨行于十种清净之施，为欲满足柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种行清净施。何等为十？一者、菩萨摩诃萨，不以毁呰而行布施；二者、菩萨摩诃萨，不以背面而行布施；三者、菩萨摩诃萨，无不清净而行布施；四者、菩萨摩诃萨，不现忿相而行布施；五者、菩萨摩诃萨，不现嫉相而行布施；六者、菩萨摩诃萨，不现恚相而行布施；七者、菩萨摩诃萨，无不殷重而行布施；八者、菩萨摩诃萨，无不自手而行布施；九者、菩萨摩诃萨，不以许多后便与少而行布施；十者、菩萨摩诃萨，不求来生而行布施。舍利子，是名菩萨摩诃萨行于十种清净之施，为欲满足柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种行清净施。何等为十？一者、菩萨摩诃萨，无不常施；二者、菩萨摩诃萨，无系属施；三者、菩萨摩诃萨，无差别施；四者、菩萨摩诃萨，无他缘施；五者、菩萨摩诃萨，无微劣施；六者、菩萨摩诃萨，不希财色及以自在而行布施；七者、菩萨摩诃萨，无求生于释、梵、护世诸大天故而行布施；八者、菩萨摩诃萨，无有回向声闻、独觉地故而行布施；九者、菩萨摩诃萨，无为聪慧所讥诃故而行布施；十者、菩萨摩诃萨，无不回向萨伐若故而行布施。舍利子，是名菩萨摩诃萨行于十种清净之施，皆为满足柁那波罗蜜多故。

“复次，舍利子，菩萨摩诃萨，行柁那波罗蜜多时，复有十种行清净施。何等为十？谓如前说十种法中，出离有为，证得无为。又舍利子，菩萨摩诃萨如是行施，能得十种称赞利益上妙功德。何等为十？一者、菩萨摩诃萨，由施食故，获得长寿、才辩、安乐妙色、雄力勇健，无不具足；二者、菩萨摩诃萨，由施饮故，获得永离一切烦恼渴爱，无不具足；三者、菩萨摩诃萨，由施诸乘故，获得一切利益安乐众事，无不具足；四者、菩萨摩诃萨，由施衣服故，获得成就惭愧，皮肤清净犹如金色，无不具足；五者、菩萨摩诃萨，由施香鬘故，获得净戒、多闻、诸三摩地，涂香圣行，无不具足；六者、菩萨摩诃萨，由以末香、涂香施故，当得遍体香洁，妙香圣行，无不具足；七者、菩萨摩诃萨，由施上味故，获得甘露上味，大丈夫相，无不具足；八者、菩萨摩诃萨，由以舍宅房宇施故，当得与诸众生，为舍、为宅、为救、为洲、为归、为趣，无不具足；九者、菩萨摩诃萨，由愍病者施医药故，当得无老病死，圆满甘露不死妙药，无不具足；十者、菩萨摩诃萨，由以种种资生众具施故，感得一切圆满众具，菩提分法，无不具足。舍利子，是名菩萨摩诃萨为得菩提，修行是施，获得如是十种称赞利益上妙功德，皆为满于柁那波罗蜜多故。

“复次，舍利子，菩萨摩诃萨，行柁那波罗蜜多时，修行布施，又复获得十种称赞利益上妙功德。何等为十？一者、菩萨摩诃萨，施灯明故，获得如来清净五眼，无不具足；二者、菩萨摩诃萨，施音乐故，获得如来清净天耳，无不具足；三者、菩萨摩诃萨，以诸金、银、末尼、真珠、琉璃、螺贝、璧玉、珊瑚，一切珍宝施故，感得圆满三十有二大丈夫相，无不具足；四者、菩萨摩诃萨，以种种杂宝及众名华施故，获得圆满八十随显之相，无不具足；五者、菩萨摩诃萨，以象马车乘施故，获得广大徒众眷属繁多，无不具足；六者、菩萨摩诃萨，以园林台观施故，获得成就静虑、解脱、三摩地、三摩钵底，无不具足；七者、菩萨摩诃萨，以财谷库藏施故，获得圆成诸法宝藏，无不具足；八者、菩萨摩诃萨，以奴婢仆使施故，获得圆满自在身心闲豫，无不具足；九者、菩萨摩诃萨，以男女妻妾施故，获得圆满可爱、可乐、可意，阿耨多罗三藐三菩提，无不具足；十者、菩萨摩诃萨，以四洲自在一切王位施故，获得一切种微妙圆满一切智智，无不具足。舍利子，菩萨摩诃萨如是行施，名为摄受十种称赞利益上妙功德，皆为满足柁那波罗蜜多故。

“复次，舍利子，菩萨摩诃萨，为得阿耨多罗三藐三菩提故，行柁那波罗蜜多时，所修布施，又得十种称赞利益。何等为十？一者、菩萨摩诃萨，以上妙五欲施故，获得清净戒、定、慧聚，及以解脱、解脱知见聚，无不具足；二者、菩萨摩诃萨，以上妙戏乐器施故，获得清净游戏法乐，无不具足；三者、菩萨摩诃萨，以足施故，感得圆满法义之足，趣菩提座，无不具足；四者、菩萨摩诃萨，以手施故，感得圆满清净法手，拯济众生，无不具足；五者、菩萨摩诃萨，以耳鼻施故，获得诸根圆满成就，无不具足；六者、菩萨摩诃萨，以支节施故，获得清净无染威严佛身，无不具足；七者、菩萨摩诃萨，以目施故，获得观视一切众生清净法眼，无有障碍，无不具足；八者、菩萨摩诃萨，以血肉施故，获得坚固身命，摄持长养一切众生真实善权，无不具足；九者、菩萨摩诃萨，以髓脑施故，获得圆满不可破坏等金刚身，无不具足；十者、菩萨摩诃萨，以头施故，证得圆满超过三界，无上最上一切智智之首，无不具足。舍利子，菩萨摩诃萨，为得菩提行如是施，摄受如是相貌，圆满佛法称赞利益上妙功德，皆为满足柁那波罗蜜多故。

“复次，舍利子，如是菩萨摩诃萨，行柁那波罗蜜多时，其性聪睿智慧甚深，无量方便行于布施，以世间财求于无上正等菩提众圣王财，以生死财而求甘露不死仙财，以虚伪财而求坚实贤圣之财，由如是故广行布施。舍利子，是菩萨摩诃萨，为求无上菩提及涅槃故，以世间财物修行施时，一切世间财物乐具无不尽舍。何以故？皆依无上正等觉故。舍利子，如世农夫依彼犁牛，耕治地已便下种子，如是农夫依彼犁具无量功力，展转获得金、银、末尼一切宝物，及得种种上妙衣服。何以故？一切世间无有财物与谷等故。如是，舍利子，菩萨摩诃萨，有时有分依世间财，证觉无上正等菩提亦复如是。

“复次，舍利子，譬如乳牛或啖干草，或啖湿草，或饮冷水，或饮暖水，而能出于乳酪、生酥、熟酥及以醍醐。如是，舍利子，菩萨摩诃萨，依于无上正等菩提，行世财施随所乐欲，有能获得转轮王报及获帝释、梵王胜报；由成就是三种报故，菩萨十地速得圆满。如来十力、四无所畏，因是施故速得圆满，乃至具足千业所起十八不共佛法，又具千业所起六十种圆满妙音，又具百业所起一一大丈夫相，又具二百业所起无见顶髻相，又过此百倍圆满成就如来大法螺相，又过拘胝百千倍成就如来皓齿齐列、不缺不疏平等之相。如是等相，无量功业之所合成，皆由如来业果报相施行所起，速得圆满。

“复次，舍利子，菩萨摩诃萨，行柁那波罗蜜多时，于乞者所起大慈心而行布施。此心续起殑伽沙等方得成满，中无间绝佛三摩地。舍利子，如来应正等觉，住此三摩地已，能于一一毛孔而出百三摩地，犹如殑伽大河流化不绝而得自在。是故当知，如来所有一切神通变化，多由施行而得成就。舍利子，如是如来所有佛法，皆由昔日行菩萨行，世间财施之所摄受。舍利子，是名菩萨摩诃萨行财施时，为求甘露，为求坚实，为求菩提，为求涅槃。应知如是法门差别，所谓菩萨摩诃萨，依世财施，而与柁那波罗蜜多相应，证觉阿耨多罗三藐三菩提故。

“复次，舍利子，菩萨摩诃萨，行柁那波罗蜜多时，其相无量，吾今当说。往昔过去无数广大、无量不可思议、阿僧企耶劫，于彼时分有佛出世，号旁耆罗私如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，彼佛住世寿十千岁，与百千苾芻大声闻众同共集会，皆阿罗汉，离诸烦恼，具大势力，乃至一切心得自在，逮胜究竟。舍利子，时彼世中有纺绩者，名织纺线，形貌端正众所乐观。彼作业处去佛不远，每日将晚欲还家时，往诣佛所，常以一缕微线奉施如来，因白佛言：‘愿薄伽梵哀愍我故，受此缕线为摄受处，以此善根于未来世，得成如来应正等觉能摄一切。’时彼世尊便为纳受。如是日施一缕，满千五百为善摄受。由此福故，乃经十五拘胝劫中，不堕恶趣；又经千拘胝反为转轮王；又经千拘胝反为天帝释。以此善根柔和微妙欣爱等业，便得奉觐千拘胝佛，于诸佛所供养恭敬，尊重赞叹，又以诸华、涂香、末香，及以香鬘、缯盖、幢旛，衣服、饮食、坐卧之具，病缘、医药一切众物，奉献如来。从是已后，又经一阿僧企耶劫出现于世，证觉阿耨多罗三藐三菩提，号善摄受如来、应、正等觉、明行圆满、善逝、世间解、无上丈夫、调御士、天人师、佛、薄伽梵。住寿世间经二十拘胝岁。有二十拘胝那庾多大声闻众，一切皆是大阿罗汉。彼佛世尊成立安住五拘胝等菩萨摩诃萨，于阿耨多罗三藐三菩提演说妙法。利益安乐无量无数诸有情已，现入涅槃。彼薄伽梵灭度之后，正法住世满一千年，广布舍利流遍供养，亦如我今涅槃之后。

“舍利子，汝今当观，由施微缕发大心故，次第展转成满佛法。舍利子，当知此施，由心广大，不由于缕。何以故？若施广大不由心者，如向施主以微缕施，不应得心清净究竟。如是，舍利子，当观菩萨摩诃萨，行柁那波罗蜜多时，依世财施便得一切圆满功德。舍利子，菩萨摩诃萨，行柁那波罗蜜多时，其性聪睿智慧甚深，因于少施多有所作，由智力故增上所作，由慧力故广大所作，回向力故无边所作。”

尔时，世尊欲重宣此义，而说颂曰：

“行施不求妙色财，亦不愿感天人趣，为求无上胜菩提，施微便感无量福。行施不求名称讃，未曾为乐及徒众，亦不求诸生死报，施微而获于大果。布施饮食及衣服，不求诸有及诸趣，为求开解甘露门，施如毛端福无量。既无掉动及高慢，亦离谄诳悭嫉心，懈怠诸缘皆悉舍，唯勤行施利于世。财谷王位及身命，欢喜舍已心无变，如斯善舍获广大，菩提解脱未为难。爱乐诸来乞求者，如父如母如妻子，所获财物常行施，见彼感财无妒心。行施之时众繁杂，土块杖木来加害，虽见曾无忿恚心，爱语如旧情欣悦。若施彼怨犹若亲，于惊怖者施无畏，凡所有物皆能舍，而心未尝生鄙吝。恒乐正求无上法，于世王位绝希求，出离世间严饰处，常勤奉行于法施。除彼乐求秽欲者，谁有能求天世王？是故智者不贪乐，诸欲王位生天乐。大名称者所行施，恒求无上佛菩提，舍捐身命及余事，速疾能感多安乐。聪慧菩萨行诸施，未曾远离上菩提，不求妙色世间财，又不愿乐生天乐。虽求涅槃无所依，远离一切诸希愿，若能如是善修习，则名知道开道者。

“舍利子，聪慧菩萨摩诃萨，于是布施具足成就，善能修行菩萨妙行，无有疑惑。舍利子，是名菩萨摩诃萨柁那波罗蜜多。若诸菩萨摩诃萨，为阿耨多罗三藐三菩提故，精进修行是菩萨行，一切众魔、魔民、天子，于此菩萨不能娆乱，又不为彼异道他论所能摧屈。”

菩萨藏会第十二之八

尸波罗蜜品第七之一

尔时，佛告舍利子：“云何菩萨摩诃萨尸罗波罗蜜多？菩萨摩诃萨，为阿耨多罗三藐三菩提，依此勤修行菩萨行。

“舍利子，菩萨摩诃萨，行尸罗波罗蜜多故，有三种妙行。何等为三？一者、身妙行，二者、语妙行，三者、意妙行。舍利子，何等名为身妙行、语妙行、意妙行耶？舍利子，所谓菩萨摩诃萨，远离杀生，离不与取，离欲邪行，是名身妙行。舍利子，菩萨摩诃萨，远离妄语，远离间语，远粗恶语，远离绮语，是名语妙行。舍利子，菩萨摩诃萨，于诸贪着瞋恚邪见，皆无所有，是名意妙行。菩萨摩诃萨，具足如是三妙行故，是名尸罗波罗蜜多。

“复次，舍利子，菩萨摩诃萨，行尸罗波罗蜜多时，如是思惟：‘云何身妙行、语妙行、意妙行耶？’舍利子，菩萨摩诃萨，如是思惟：‘若身不造杀生、不与取、欲邪行业者，是名身妙行。’菩萨摩诃萨，如是思惟：‘若语不造妄语、离间、粗恶、绮语业者，是名语妙行。’菩萨摩诃萨，如是思惟：‘若意不造贪着、瞋恚、邪见业者，是名意妙行。’由具如是正思惟故，是名菩萨摩诃萨行尸罗波罗蜜多。

“复次，舍利子，如是菩萨摩诃萨，行尸罗波罗蜜多时，作如是念：‘若业不由身语意造，此业为可建立不？’菩萨摩诃萨如是如理观察：‘若业不由身语意造，此业不可建立。’若青、若黄、若赤、若白、若红、若颇胝色，此业又非眼所识，非耳所识，非鼻、舌、身、意所识。何以故？舍利子，由于此业非能生、非所生、非己生，不可执受，都无有能了别此业。菩萨摩诃萨如是了知，此尸罗性不可为作；若不可为作，则不可建立；若不可建立，我等于中不应执著。如是菩萨摩诃萨，由观解力故，不见妙行及以尸罗，亦不见有具尸罗者，不见尸罗所回向处。菩萨摩诃萨如是观已，毕竟不起妄有身见。何以故？舍利子，有身见故可有观察，此是持戒、此是犯戒；如是观已，于彼守护及以仪则，若行若境皆悉具足，正知而行；正知行故，名持戒者。菩萨摩诃萨，不取着自、不取着他，而行于行；不毁尸罗、不取尸罗，而行于行。若取着我即取尸罗，若不着我不取尸罗。若知尸罗是不可得，即不毁犯所有律仪；若于律仪无毁犯者，则不名为毁犯尸罗，又不名执取尸罗。舍利子，以何因缘，于是尸罗而不执取？谓一切法知他相故。若由他相则无有我，若我是无，何所执取？”

尔时，世尊欲重宣此义，而说颂曰：

“若有身语意清净，行时恒修一切净，常住清净诸禁戒，是名菩萨具尸罗。贤圣聪慧诸菩萨，能善护持十业道，不由身语及意作，如是智者说尸罗。若非造作非所生，非执无形亦无显，由无有形有显故，未曾可得而建立。尸罗无为亦无作，非眼能见非耳闻，非鼻非舌亦非身，又非心意所能识。若非六根之所识，则无有能施设者，如是观察尸罗净，曾未依执住尸罗。不恃持戒生憍慢，不计我想护尸罗，善护尸罗无戒想，具足尸罗行觉行。妄有身见已除遣，见与见者曾无有，无有能见无彼处，不观持戒犯戒者。善入无护法理趣，威仪具足不思议，妙善正知能守护，除斯更无具戒者。无我想者无尸罗，无所依我能依戒，我说究竟常无畏，不执身我与尸罗。说无我者不取戒，说无我者戒无依，说无我者不希戒，说无我者戒无心。不毁尸罗不执戒，亦不计我起尸罗，无所依我及戒想，甚深慧行菩提行。如是尸罗无所畏，此人常不犯尸罗，若能不执有诸法，如是尸罗圣所赞。若住我见诸愚夫，计我具戒能持戒，彼受护戒果终已，于三恶趣常缠缚。若有断尽诸我见，彼无有我及我所，是真持戒无见故，无复怖畏堕诸恶。若能如是知戒行，无有能见犯尸罗，尚不观我及三有，况见持戒及犯戒？

“复次，舍利子，如是行尸罗波罗蜜多菩萨摩诃萨，行菩萨行清净戒时，具有十种极重深心。何等为十？一者、发起深心信奉诸行，二者、发起深心勤加精进，三者、猛励乐欲诸佛正法，四者、广具崇重一切诸业，五者、深怀信奉一切果报，六者、于诸贤圣深发敬心，七者、于诸尊重邬波柁耶、阿遮利耶清净侍奉，八者、于贤圣所兴起供养，九者、于诸正法励意求请，十者、求菩提时不顾身命。舍利子，如是行尸罗菩萨摩诃萨，有如是等十深心法，菩萨摩诃萨安住深心修诸善法。何等名为诸善法耶？所谓三种妙行，身妙行、语妙行、意妙行。若诸菩萨摩诃萨，安住如是三种妙行，为欲勤求大菩萨藏微妙法门。何以故？以诸菩萨摩诃萨依此法门，能趣阿耨多罗三藐三菩提故。”

尔时，世尊欲重宣此义，而说颂曰：

“由身而发起，佛所赞善业，为得闻法故，供养诸贤圣。于法及圣人，猛励起恭敬，为利诸众生，慈心不嫉妒。当演智人言，无谈不爱语，所说欣乐相，发语无粗鄙。意业常居善，曾无乐诸恶，恒观察法性，恭敬住慈心。于如来圣教，敬心而听法，于法恭敬已，速悟大菩提。

“舍利子，诸菩萨摩诃萨行尸罗波罗蜜多时，安住如是十最胜法，勤求菩萨藏法门故，于诸贤圣一切师长，勤加恭敬奉事供养，乃至施及贮水之器。

“复次，舍利子，菩萨摩诃萨，行尸罗波罗蜜多时，应具如是十种发心。何等为十？舍利子，菩萨摩诃萨观是病身，诸界毒蛇恒相违害，多诸苦恼多诸过患，癫狂痈疖、疽癣恶疠、风热痰饮、众病所聚。又是身者如病、如疮、如被箭刺、如暴水流、如魁脍者，摇动不息速起速灭。又观是身，虚伪羸弱，老朽疾坏，暂时停住难可爱乐，状若冢间。尔时，菩萨复作是念：‘我此病身虽经此苦，曾不值遇如是福田。我今得值，又复善感如此之身。我当依诸福田长养慧命，舍不坚身获于坚身；为欲勤求大菩萨藏微妙法门故，于彼贤圣邬波柁耶、阿遮利耶诸尊师所，奉事供养，乃至施及贮水之器。’舍利子，是名菩萨摩诃萨第一发心。”

尔时，世尊欲重宣此义，而说颂曰：

“诸界暴毒蛇，展转相依附，随一兴增动，生则致大患。所谓眼耳鼻，舌齿内腹藏，如是诸患恼，皆悉依身生。痈疖与癫狂，疽癣大疾疠，诸余种种病，无不依身生。是身犹如病，如痈如中箭，如是毒害身，速坏暂时住。如趣彼冢间，悉是无常相，摇鼓烂坏身，众病速生灭。我当修佛身，所因贤善业！以彼朽烂坏，衰老无常身，转成于佛身，及难思法身。以如是朽坏，遍常流秽身，当证得如是，无流无秽身。若人怖寒热，遮障坚防护，毕为老病死，诸苦同煎害。若人于寒热，身遍能堪忍，庄严丈夫业，速成无上身。我当勤供养，世所同尊重，以不坚实身，当贸彼坚实。

“舍利子，诸菩萨摩诃萨，行尸罗波罗蜜多时，发如是等第一心已，为欲勤求大菩萨藏微妙法门故，于说法师倍复奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是念：‘身是不坚，性非牢固，当假覆蔽洗濯按摩，而复终归破坏离散摩灭之法。’舍利子，譬如陶师埏埴瓦器，若大若小终归破坏；如是，舍利子，身为不坚，终归破坏如彼瓦器。又舍利子，譬如树枝所依华叶果实，终归堕落；如是，舍利子，身为不坚，必堕落法，势非久住如熟果等。又舍利子，譬如草端霜露凝滴，日光照灼必不停住；如是，舍利子，身为不坚，如霜露滴亦不久住。又舍利子，譬如大海及以众流，有泡沫聚一切不坚，其性虚弱不可揨触；如是，舍利子，是身不坚犹如沫聚，本性虚弱亦复如是。又舍利子，如天大雨，流泡乱浮速起速灭；如是，舍利子，身为不坚如水上泡，其性轻薄亦复如是。舍利子，菩萨摩诃萨深自观身，见是事已复作是念：‘我于长夜感得如是不坚固身，曾未值遇如是福田。我今得值，又复善感如此之身。我当依诸福田长养慧命，以不坚身贸易坚身；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第二发心。”

尔时，世尊欲重宣此义，而说颂曰：

“如世诸陶师，埏埴坏成器，皆当归破坏，众生命如是。譬如依树枝，所有叶华果，皆归堕落法，人命亦如是。如草端垂露，日光之所照，须臾不暂停，人命亦如是。如河海聚沫，其性本虚弱，如是不坚身，虚浮亦如是。譬如天大雨，生起水浮泡，刹那速消灭，不坚身亦尔。不坚起坚想，于坚想不坚，邪分别所行，不能证坚实。于坚起坚智，不坚知不坚，正分别所行，能证于坚实。为修坚实慧，微施于水器，故以不坚身，贸易彼坚实。

“舍利子，诸菩萨摩诃萨，行尸罗波罗蜜多时，发如是第二心已，为欲勤求大菩萨藏微妙法门故，于说法师倍复奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，诸恶知识之所拘执。其性懈怠不修精进，下劣愚钝，多邪恶见，妄起如是痴不善心，无施无受亦无福祀，无有善作及以恶作无作，增长诸业果报。’菩萨摩诃萨作如是念：‘我为贪欲之所惑乱，长夜流转，造作种种恶不善业。由此不善恶业力故，感得秽恶自体报果，生鬼国中乏资生具，无有一切最胜福田。又我曾生饿鬼趣中，恒食炭火经无量岁；又于众多百千岁中，不闻水名，况复身触？’又作是念：‘而我今者值遇如是最胜福田，又感善身果报，成就多资生具。我当依诸福田广修善业，不顾身命承事师长邬波柁耶、阿遮利耶；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第三发心。”

尔时，世尊欲重宣此义，而说颂曰：

“如是善知识，常亲近敬奉，便成如是性，故应数亲近。为恶友拘执，远离贤善友，懈怠鄙精进，悭嫉多谄曲，无施等邪见，非拨于一切。我曾生鬼趣，受弊恶形质，于生死长夜，可畏大暗中，饥渴遍煎恼，多受于众苦。于多百千岁，曾不闻水名，不见净福田，不得无是难。我今感于此，难得之世间，又奉值贤明，获无难具足。复离恶知识，得逢贤善友，誓不顾身命，当为证菩提。以清净善心，恭侍尊师长，亦当供诸佛，为证菩提故。

“舍利子，诸菩萨摩诃萨，行尸罗波罗蜜多时，发如是第三心已，为欲勤求大菩萨藏微妙法门故，于说法师倍复奉敬，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈忘懒惰，下劣精进，无智愚痴。由如是见，由如是忍，谓有众生受诸苦恼，如是悲泣号哭之时，复以身手妄加捶打种种恼害。以此因缘，便生如是无量恶见，谓无恶业、无恶业报；复由瞋恚覆蔽心故，造作种种恶不善业。以是业报得秽恶身，生畜生中乏资生具，无有一切最胜福田。’菩萨摩诃萨作如是念：‘我于彼趣，或作馲驼及牛驴等，食敢刍草，加诸杖捶诃喝恐怖，情所不乐强令驮负。’复作是念：‘我于往昔虽经此苦，曾不值遇如是福田。我今得值，又复善感如此之身。我当依诸福田不顾身命，以不坚身贸易坚身，供事师长；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第四发心。”

尔时，世尊欲重宣此义，而说颂曰：

“我于彼长夜，未知登圣道，堕在驼牛驴，多受诸勤苦。我今得人身，当修贤善业，由此证菩提，是为聪慧相。我当起恭敬，建立诸佛法，奉觐说法师，为得菩提故。过去难思劫，循环生死轮，往来非义利，无福田养命。远离善知识，常亲近恶友，随彼教诲转，数堕诸恶处。我曾于傍生，闭缚驱打骂，由斯恶业故，受不爱苦果。遂堕于恶处，作馲驼牛驴，负重犹加杖，不亲善友故。我今得难得，人身及善友，既蒙生善处，又得值无难，如龟久处海，欣遇浮木孔。身语善防护，精进心强盛，无谄事善友，长养慧命身。若有尊重师，发我慧心者，能宣说胜妙，菩提道大师，供养两足尊，诸涂香末香，种种衣华鬘，我当承敬奉。现在十方佛，胜义常开示，无边金色日，当修行供养。遍游诸佛土，广供调御师，为净菩提道，当升大觉座。

“舍利子，诸菩萨摩诃萨，行尸罗波罗蜜多时，发如是等第四心已，为欲勤求大菩萨藏微妙法门故，于说法师倍增奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我昔长夜远离善友，恶友拘执，懈怠懒惰，下劣精进，无智愚痴。由兴恶见，如是信忍，如是欲乐，妄作是念：若以一切有情一切众生，或取身肉同煮一镬，或取其身同剉为脍，虽作如是不名非福。又兴恶见，不由此故而招于恶，不由此故而生于恶。由妄见故，又于大海此岸所有众生，一切布施悉令充足，虽作如是不名非罪；妄生异计，不因此故而招于福，不因此故而生于福。以妄见故，又于大海彼岸所有众生，一切斩害，亦不因此而招于恶，又不因此而生于恶。’菩萨摩诃萨作如是念：‘我于往昔如是作已，不能了知是罪非罪、是福非福，习近恶见，愚痴所蔽，多造不善诸重恶业。由此业报，感得下弊秽恶地狱之身，于地狱中或敢铁丸，或以锯解，受于种种坚硬苦味，纯苦无间相续不已；乃至经彼多百千岁，尚不闻乐声，何况身触？’尔时，菩萨复作是念：‘我于往昔虽经此苦，曾不值遇如是福田。我今得值，又复善感如是之身。我当依诸福田长养慧命，以不坚身贸易坚身，不顾身命奉事师长；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第五发心。”

尔时，世尊欲重宣此义，而说颂曰：

“我曾亲恶友，为恶心欺诳，依止众恶见，徒兴造恶业。尽大海此岸，所住诸众生，施饮食充满，谓不招生福。尽大海彼岸，所住诸众生，我悉加杀害，谓非招恶业。如是诸恶见，数习恒亲近，堕极苦地狱，压笮于身首。昔于三恶趣，徒尽百千身，未曾见诸佛，世间之导首。世善友名称，其声尚难闻，我幸人中利，当修贤善业。得人身甚难，既得长命难，正法闻难会，诸佛出世难。我已得人身，感兹危脆命，逢值佛兴世，预如来正教。我不复当行，身语心恶业，勿令我未来，受不爱苦果。我以清净心，当修清净业，由身语及意，行世所难行。我终不违师，众人所许教，又当兴供养，为佛菩提故。以我不谄诳，及无幻伪心，当开修直路，为佛菩提道。无畏大菩萨，已发如是心，奉施贮水器，慧方便具足。

“舍利子，诸菩萨摩诃萨，行尸罗波罗蜜多时，发如是第五心已，为欲勤求大菩萨藏微妙法门故，于说法师倍增奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈怠懒惰，下劣精进，无智愚痴。由是恶见，如是信忍，如是欲乐，妄生是念，拨无迎逆、曲躬跪拜、合掌问讯。诸善业报为慢所蔽，多造恶业。由恶业报，在人趣中感鄙秽形，于诸福田，未曾长养清净慧命。’菩萨摩诃萨作如是念：‘我忆往昔，受于孤露贫穷下贱，系属于他奴婢等类。又受耽嗜色欲有情众生，贪着一切诸色欲相。住不平等恶行之数，起于种种诸恶邪见，毁坏尸罗，毁坏正见，安住三种不善根中，安住四种不应行处，为五种盖之所覆荫，于六尊重不怀恭敬，于七种法未能随转，八邪性中邪决定行，九恼害事之所恼害，十业恶道常登游践。地狱因道常面现前，于天因道背而不面；远离一切诸善知识，为诸恶友之所执持；随逐魔怨自在而行，远诸善法现行一切不善之法。又为如是，横加鞭杖，诃喝恐怖，情所不忍，强抑驱役供给于他。’菩萨摩诃萨又作是念：‘我昔未值如是福田，故受诸恶。我今得值，又复善感如是之身。我当依诸福田，以不坚身易于坚身；又当自养慧命，不顾身命奉事师长；为欲勤求大菩萨藏微妙法门故，于说法师奉事供养，乃至施及贮水之器。’舍利子，是名菩萨摩诃萨第六发心。”

尔时，世尊欲重宣此义，而说颂曰：

“亲近恶友增憍慢，经于无量多劫海，人趣受生奴婢身，于诸有流长夜转。我今已得于难得，第一勇猛善人身，又得生于妙国土，值佛清净无诸难。诸有贤善最胜友，能宣菩萨行道者，心宝增长诸菩萨，多俱胝劫今乃值。无常无恒虚薄身，譬如水泡并聚沫，又似幻事及戏变，如梦所见呓言等。命如云电不久住，于世念念将消灭，是命将逝刹那间，故以不坚易坚命。我忆往昔多时中，堕在慢山深险处，曾于过去被欺诳，经不思议百劫海。我今尽舍身贪爱，又无顾恋寿命心，当速舍离憍高慢，于尊重师深敬奉。又世所共同尊长，所谓父母诸兄等，当速舍离憍高慢，第一遵崇极恭仰。近妙菩提诸菩萨，与我同奉菩提行，应生坚固爱敬心，常乐供养专承事。昔具重慢慢增长，不知调御断慢法，当以无上智金刚，令憍慢山永摧碎。菩提妙行圆成已，安止最胜菩提座，摧伏斗诤魔军众，当度四流群生等。十方所有诸患人，卧自粪中为众厌，于彼兴发慈悲意，为作拔济所归趣。安住大施波罗蜜，于佛戒德能防护，具足修成于忍行，发起正勤令现前。得具静虑波罗蜜，此时调伏心令住，安住大慧善方便，当为一切尊福田。增长盛福力如是，不可思议善智慧，若得第一自在智，乃至应时奉水器。

“舍利子，诸菩萨摩诃萨，行尸罗波罗蜜多时，发如是第六心已，为欲勤求大菩萨藏微妙法门故，于说法师倍复承事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈怠懒惰，下劣精进，无智愚痴。由是恶见，如是信忍，如是欲乐，妄生是念，谓无黑业、无黑业报，无有白业、无白业报，无黑白业、无黑白报，无非黑白业、无非黑白报。又不请问沙门、婆罗门，何者为善？何者不善？何者有罪？何者无罪？何者应修？何者不应修？何者应作？何者不应作？又不请问，修何等行，于长夜中能感无义无利，及诸苦恼？又作何行，于长夜中能感有义有利，及诸安乐？’菩萨摩诃萨作如是念：‘我于往昔，由于此慢及以胜慢所障蔽故，而能多造不善恶业。以此业报感得人身，诸根缺减，于胜福田未养慧命。虽处人中等作覆器，童蒙嬉戏，愚戆聋盲，于善恶义无力无能了达宣畅。’又作是念：‘我昔未遇是胜福田，故造诸恶。我今值遇，又复善感具诸根身。我当依诸福田增长慧命，又应不顾身命求诸力，能了达善说、恶说之义。又当请问于说法师，何者为善？何者不善？何者有罪？何者无罪？何者应修？何者不应修？何者应作？何者不应作？作何等行，令彼声闻及独觉法，而现在前？作何等行，令诸佛法及菩萨法，而现在前？’舍利子，菩萨摩诃萨，为欲勤求菩萨藏故，依尸罗波罗蜜多，行菩萨行，以不坚身易于坚身，于说法师承事供养，乃至施及贮水之器。舍利子，是名菩萨摩诃萨第七发心。”

尔时，世尊欲重宣此义，而说颂曰：

“于昔过去多百劫，远离益我亲善友，未曾请问善不善，有罪无罪诸业果。由增上慢自在力，堕于地狱鬼趣中，习近恶念为同侣，经多百劫堕恶道。或习人趣多千劫，轮回受身根不具，不知何善何不善，有罪无罪作业果。我获人道猛健身，具足诸根处清净，远离诸难得无难，如龟引颈遇浮孔。值世作明灯照者，闻说离欲诸圣教，时我请问世间尊，善与不善等业果。云何具悭堕诸趣？云何无悭为施主？云何贪谄污尸罗？云何戒财全守护？云何忿恚愤乱人？云何无忿忍辱力？云何懈怠散乱心？云何精勤乐静虑？云何恶慧哑愚痴？云何有慧乐真实？云何专意行菩提，具足寻求贤圣行？云何流慈遍世间？云何拔济诸恶趣？云何乐法无厌心，能求菩提诸行藏？云何往诣十方刹，现住诸佛世尊前？云何致敬修功业？云何请问普贤行？我今正应勤请问，法师尊重等尊重，云何于师乐敬养？云何令师意欢悦？佛子已生如是心，能集广大妙福力，及胜自在智慧力，欢喜奉施至水器。

“舍利子，诸菩萨摩诃萨，行尸罗波罗蜜多时，发如是第七心已，为欲勤求大菩萨藏微妙法门故，于说法师倍复奉事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘我于长夜远离善友，恶友拘执，懈怠懒惰，下劣精进，痴钝无识犹如哑羊。舍离一切正义相应文句、正法相应文句、寂静相应文句、灭止相应文句、正觉相应文句、诸沙门婆罗门般涅槃等相应文句；舍离如是诸文句已，反更受持读诵思寻，究达一切非义相应文句、非法相应文句乃至非涅槃等相应文句。由如是故，妄兴是见，谓无有力、无有精进、无丈夫果、无势、无勇、无行、无威。或俱生念，无有行威。又生是念，无因无缘，可令有情而生染污；不由因缘，有情杂染。又生是念，无因无缘，可令有情而得清净；不由因缘，有情清净。’菩萨摩诃萨又作是念：‘我于长夜，由依如是不平等因，无因见故，多造种种恶不善业。由此业报，我于往昔在人趣身，诸相不具，于诸福田未长慧命。虽处人中等于覆器，童蒙嬉戏，愚戆聋盲，无力无能受持读诵、思惟究达正义相应文句，乃至涅槃相应文句。’又作是念：‘我昔未遇是胜福田，故生妄见。我今值遇，乃至不顾身命，为求力能，当于正义相应文句、正法相应文句、寂静相应文句，乃至涅槃相应文句。如是等正法文句，皆是大菩萨藏微妙法门之所摄者。我今受持读诵思惟究竟，必当发起最上正勤，尽命承事于说法师。我今依尸罗波罗蜜多行菩萨行，为欲于此菩萨藏法，能受能持，能读能诵，修行供养故。’又作是念：‘我当以不坚身易于坚身，当善造集若福、若智二种资粮。由是二力，常恒亲近菩萨藏法。’菩萨摩诃萨如是思已，于说法师承事供养，乃至施及贮水之器。舍利子，是名菩萨摩诃萨第八发心。”

尔时，世尊欲重宣此义，而说颂曰：

“若法真实义相应，随顺修习道支道，为于寂灭而作证，而能流通涅槃路。我昔远离如是法，反更染习于诸恶，非法非义非寂静，乃至涅槃不相应。无有精进亦无力，无丈夫果无威势，拨无诸行无勇猛，一切尽空无所得。无有诸佛亦无法，及无世间之父母，无有黑法与白法，若果若报悉皆无。于如是等诸恶见，无始世来恒习行，由斯堕于地狱中，纯受极苦久难出。如是转受傍生趣，及堕焰魔恶世间，或时得生人趣中，愚騃无智而喑哑。童蒙嬉戏与盲聋，暗钝顽嚚无智识，从是复堕于地狱，受诸重苦增愚暗。我从久远无量劫，未曾得是清净身，已遇诸根皆具足，是时宜速加精进。诸法真实义相应，能为寂静之助伴，趣菩提道与菩提，我宜及时求是法。诸大菩萨秘奥藏，甚深真实义相应，经彼百千俱胝劫，若得闻者为希有。如是及余诸佛法，无量无数不思议，我当精勤受已持，为证诸佛菩提故。又当正勤起恭敬，承事供养说法师，所谓诸佛诸菩萨，当于彼闻无上法。诸无所畏大菩萨，发起如是勇猛心，智慧方便善成就，乃至施及贮水器。

“舍利子，诸菩萨摩诃萨，行尸罗波罗蜜多时，发起如是第八心已，为欲勤求大菩萨藏微妙法门故，于说法师倍增承事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘一切众生为无义行之所拘执，顾恋身命着无义行，不能励意专修义利。’

“舍利子，云何名为着无义行？谓于身命有所顾恋，于觉分法情无希望，计我我所以为前导，恒于其身防卫覆障，沐浴调治庄饰宝护，是则名为着无义行。舍利子，复有着无义行？谓于身命有所顾恋，于觉分法情无希望，计我我所以为前导，而于妻妾、男女、兄弟、朋友、眷属、亲戚防卫覆障，乃至一切诸受用具宝玩执着，是则名为着无义行。舍利子，复有着无义行，谓于身命有所顾恋，于觉分法情无希望，计我我所以为前导，而于奴婢僮仆、防卫驱役桎梏守护，是则名为着无义行。

“舍利子，云何名为专修义利？谓于身命无所顾恋，于觉分法有所希望，妙菩提心以为前导，专修胜善身业、意业及以语业，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，专修引发柁那波罗蜜多，乃至般若波罗蜜多，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，而专修行布施、爱语、利益、同事，摄化一切诸众生故，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，专修念处、正断、神足、根、力、觉分如是道支，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，而于父母及诸师长，专修供养恭敬礼拜，曲躬合掌，谦下问讯，迎逆给事，并和顺业，是则名为专修义利。舍利子，复有专修义利，谓于身命无所顾恋，于觉分法有所希望，妙菩提心以为前导，于三宝所随顺法教，专修敬事。

“舍利子，菩萨摩诃萨作如是念：‘一切众生专着无义，为无义行之所拘执，顾恋身命放逸懈怠。而我今者专修义利，为有义行之所守护。我当勤加精进，以身供事诸说法师，以不坚身易于坚身，当修福智二力资粮；以修福智力资粮故，当近无上微妙菩提。’舍利子，菩萨摩诃萨，依尸罗波罗蜜多，行菩萨行，为求如是菩萨藏故，承事供养诸说法师，乃至施及贮水之器。舍利子，是为菩萨摩诃萨第九发心。”

尔时，世尊欲重宣此义，而说颂曰：

“诸愚痴凡夫，常顾于身命，不愿求菩提，起杂染三业。常为利自身，及妻子眷属，宝玩于无义，是名痴凡夫。驱役奴仆等，多畜养四足，宝着于无义，是名无智者。贮积多财谷，不施不食用，宝着于无义，名守藏愚夫。诸愚痴凡夫，专宝着无义；具妙慧菩萨，精求诸义利。不顾于身命，欣乐助菩萨，起种种善业，是名专义利。方便善修习，施戒忍正勤，静虑与妙慧，是名专义利。供养于父母，给侍诸师长，深敬奉三宝，是名专义利。于摄一切法，诸菩萨妙藏，诵持及开阐，是名专义利。如是专义利，诸佛之所赞，精进善相应，是胜无畏子。发如是念已，以清净信心，敬养尊重师，乃至奉水器。

“舍利子，诸菩萨摩诃萨，行尸罗波罗蜜多时，发起如是第九心已，为欲勤求大菩萨藏故，于说法师倍复承事，勤加供养，乃至施及贮水之器。

“复次，舍利子，菩萨摩诃萨，行尸罗波罗蜜多时，发如是心：‘世间众生邪僻自在，反执师教无所克获。不获何等？所谓圣财。云何圣财？谓信、戒、闻、惭、愧、舍、慧，如是等法是谓圣财。彼诸众生不获此故，名极贫穷。’菩萨摩诃萨又作是念：‘我今应修妙善自在，于师教诲随顺敬受。所以者何？菩萨摩诃萨由妙自在，于师教诲随顺敬受，有所证得。何所证得？所谓圣财。何等名为菩萨圣财？谓菩萨藏法门差别。了知菩萨妙善自在，即说法师妙善自在，于菩萨藏法门差别，广为众生宣畅敷演，辩了建立，开阐分别，显示流布。菩萨摩诃萨，安住如是菩萨藏已，获圣法财，永断贫穷，速疾证于阿耨多罗三藐三菩提。’舍利子，菩萨摩诃萨，依尸罗波罗蜜多，行菩萨行，发是心已妙善自在，于师教诲随顺敬受，复作是念：‘我当以不坚身贸易坚身，为欲勤求菩萨藏故，承事供养于说法师，乃至施及贮水之器。’舍利子，是名菩萨摩诃萨第十发心。”

尔时，世尊欲重宣此义，而说颂曰：

“世间下劣诸众生，谀谄幻惑多奸伪，颠倒僻执不如理，专恶自在违师教。深知是已顺师诲，便能分别广敷演，由斯获得仙圣财，信戒舍闻惭愧慧，如是七财无尽藏，知非器者勿开显。世间多有善众生，堪为诸佛净法器，无谄美言来请问，妙善自在而闲雅。常发勇猛勤精进，恭敬正法乐常闻，为证诸佛妙菩提，不顾所爱之身命。知彼堪任正法器，复能受持深妙理，导师发起大慈悲，为说无杂真法界。诸大菩萨妙法藏，依彼建立胜菩提，又于其中广开示，诸佛坚固圣财宝。一切诸法为空相，亦无相相无我相，无有寿命无变异，无诸戏论无受藏。一切诸法之自性，不从缘生亦无相，曾无初起无终灭，无相真如之所显。若善自在柔和者，于师教诲无倒执，自然最胜为开示，本境所学解脱门。净信尸罗与惭愧，正闻舍施般罗若，为彼分别广敷显，无尽七财之法藏。佛子和柔妙自在，随顺善友所诲言，我当承事说法师，为证无上菩提故。菩萨适发是心已，于渴乏者生悲爱，乃至经营净瓦器，盛满清水随时施。

“舍利子，诸菩萨摩诃萨，行尸罗波罗蜜多时，发起如是第十心已，为欲勤求大菩萨藏故，于说法师倍增承事，勤加供养，乃至施及贮水之器。”

菩萨藏会第十二之九

尸波罗蜜多品第七之二

尔时，佛告舍利子：“菩萨摩诃萨，行尸罗波罗蜜多时，成就如是善根力故，获得四种广胜处法。何等为四？一者、于诸善法速能趣入，二者、为说法师之所赞美，三者、修行成满无有毁犯，四者、于佛正法坚持不坏。舍利子，是为菩萨摩诃萨获得四种广胜处法。

“又舍利子，菩萨摩诃萨，由是力故处在人中，复获四种广胜处法。何等为四？一者、为多众生随逐修学，于诸白法究竟安住；二者、于夷坦路营建逆旅极当坚密，速令众生获得欢喜；三者、于长夜中得法利故，欢泰之心无有退减；四者、临终舍命无惑缠心，往生善趣安乐世界。舍利子，是为菩萨摩诃萨处在人中，获得四种广胜处法。

“又舍利子，菩萨摩诃萨，由是力故处在天中，复获四种广胜处法。何等为四？一者、以福感故能摄天众；二者、诸天集会瞻仰面门：‘菩萨今者将何所演？我等闻已当有开悟。’三者、为天帝释及余天子之所参觐，请法断疑，而是菩萨不往其所；四者、现大宫殿，为于菩萨之所受用。舍利子，是为菩萨摩诃萨处在天中，获得四种广胜处法。

“舍利子，如是菩萨摩诃萨，行尸罗波罗蜜多时，若在天上、若生人中，复得无量无边百千万亿诸妙法门，皆为满足尸罗波罗蜜多故。”

尔时，世尊欲重宣此义，而说颂曰：

“菩萨处高座，诸天所礼敬，瞻仰彼尊颜，将宣何等法。一切皆恭敬，具慧除悭吝，处欢喜宫殿，释天来请疑。天中命尽已，来生于人间，为转轮圣王，大力无悭吝。若人中命终，还复生天上，曾未更众苦，奉养法师故。恒获如是等，四种广胜处，为无下劣心，恭敬说法者。若以敬爱心，奉施于水器，则天龙及人，所应亲供养。

“复次，舍利子，是诸菩萨摩诃萨，行尸罗波罗蜜多时，成就如是诸善根故，复于天中得四种法。何等为四？一者、了知先世所经造业；二者、了知因此善故来生天上，及能了知退失善法；三者、了知从此命终当生某处；四者、为诸天众宣说妙法示教赞喜，既利益已便舍天身。舍利子，是为菩萨摩诃萨生在天中得四种法，皆由尸罗波罗蜜多故。

“复次，舍利子，菩萨摩诃萨，行尸罗波罗蜜多时，成就如是诸善根故，复得四种圆成胜法。舍利子，何等为四？一者、菩萨摩诃萨舍天宫已，还来人趣与戒俱生。二者、菩萨摩诃萨处在人中，获得五种成胜生法。云何为五？所谓得生胜家，得胜妙色，得胜净戒，得胜眷属，于诸众生得修胜慈，如是名为获得五种成胜生法。三者、菩萨摩诃萨处在人中，复得五种成不坏法。云何为五？所谓得善知识不可破坏，所受之身终无中夭，所得财位中无退失，得菩提心无能坏者，于匮法时得自丰足，如是名为获得五种成不坏法。四者、菩萨摩诃萨处在人中，又复获得五种希有圆满之法。云何为五？菩萨摩诃萨，于舍宅中安设空器，随菩萨手所及之处，一切众宝即皆盈满，是名第一获得希有圆满之法。菩萨摩诃萨若遇渴时，即于其前具八德池自然涌现，是名第二获得希有圆满之法。菩萨摩诃萨福德持身，不为外物之所侵害，所谓若毒、若刀、若火、若水，吸精气者，或复药叉及诸恶鬼，不能损害，是名第三获得希有圆满之法。菩萨摩诃萨，于赡部洲诸灾劫起，所谓若刀兵劫、若饥馑劫、若疾病劫、若火劫、若水劫、若风劫、若渴劫、若热光劫、若药叉劫。舍利子，如是别劫兴起之时，尔时菩萨不生其中，便处天上受极快乐、受多极乐，是名第四获得希有圆满之法。菩萨摩诃萨，即以如是善根力故，永不复生诸难之处，不生恶趣，若悔缠心，即能见知速疾远离，是名第五获得希有圆满之法。舍利子，是名菩萨摩诃萨，行尸罗波罗蜜多故，又复获得四种希有圆成胜法。

“复次，舍利子，菩萨摩诃萨，行尸罗波罗蜜多时，成就如是善根力故，常不远离四种妙法。云何为四？一者、菩萨摩诃萨，但见有苦诸众生时，即便获得大悲之心；二者、菩萨摩诃萨，所有男女皆于菩萨，恭敬随顺；三者、菩萨摩诃萨，能制衰老不为所侵；四者、菩萨摩诃萨，资生作业百倍获利，或复过此二倍、三倍。舍利子，是为菩萨摩诃萨，行尸罗波罗蜜多时，成就如是四种妙法，恒无远离。

“复次，舍利子，菩萨摩诃萨，行尸罗波罗蜜多时，成就如是诸善根故，不为三法之所劫夺。何等为三？一者、不为贪欲之所劫夺，二者、不为瞋恚之所劫夺，三者、不为愚痴之所劫夺。舍利子，是为菩萨摩诃萨，行尸罗波罗蜜多故，远离三种劫夺之法。

“复次，舍利子，菩萨摩诃萨，行尸罗波罗蜜多时，成就如是诸善根故，获得四种无病之法。何等为四？一者、菩萨摩诃萨，不为长病之所缠逼；二者、菩萨摩诃萨，支体鲜泽，未曾羸瘁；三者、菩萨摩诃萨，资生众具无有损减；四者、菩萨摩诃萨，不为国王、盗贼、恶人及余众生，所加恼害。舍利子，是为菩萨摩诃萨，行尸罗波罗蜜多故，获得四种成无病法。

“复次，舍利子，菩萨摩诃萨，行尸罗波罗蜜多时，成就如是诸善根故，获得四种尊位之相。何等为四？一者、菩萨摩诃萨，为转轮王威加四域，以法御世名为法王，七宝来应皆悉成就。何等为七？所谓轮宝、象宝、马宝、女宝、末尼珠宝、主家藏宝、主兵臣宝。千子满足，形貌端严，威势雄猛，降伏怨敌。是转轮王为四大洲之所朝宗，钦仰归化。又为宰相、群臣守卫，众会国界人民，及诸小王共所遵敬。舍利子，是为菩萨摩诃萨，获得第一尊位之相。又舍利子，菩萨摩诃萨，于妙五欲不染乐著，所谓眼所识色、耳所识声、鼻所识香、舌所识味、身所识触。菩萨摩诃萨，于是五欲不染著故，以净信心舍家入道，速获五通，人及非人之所恭敬。舍利子，是为菩萨摩诃萨，获得第二尊位之相。舍利子，菩萨摩诃萨在所生处，自然常得最上觉、最上慧、最上辩，为诸大王之所尊敬。如过去世大乌末荼，为王敬重；而是菩萨亦复如是，为王敬重，请升御座。又为宰相、群臣守卫，众会国界人民，所共尊仰。舍利子，是为菩萨摩诃萨，获得第三尊位之相。又舍利子，菩萨摩诃萨，既悟阿耨多罗三藐三菩提已，威德殊胜圆满第一，为诸天、龙、药叉、健达缚、阿素洛、揭路荼、紧捺洛、牟呼洛伽、人非人等，一切有情同所归敬。何以故？由是菩萨成就最胜戒、定、慧品，解脱、解脱知见品，于此法中证得清净故。舍利子，是为菩萨摩诃萨，获得第四尊位之相。舍利子，是名菩萨摩诃萨，行尸罗波罗蜜多时，获得四种尊位之相，皆为成满尸罗波罗蜜多故，

“复次，舍利子，如是菩萨摩诃萨，行尸罗波罗蜜多时，具清净心以贮水器，奉施邬波柁耶及阿遮利耶二尊师故，获得如是无量无边功德妙法。所谓菩萨摩诃萨为求法故，去来进止随顺于师，如其所言终不违逆，成就如是善根力故，复获四种最胜资财。何等为四？一者、菩萨摩诃萨，所生之处，获得大王所用资财，非余众生下劣资具；二者、菩萨摩诃萨，所生之处，受离欲法，获得仙财，以净信心舍家入道，名圣法财；三者、菩萨摩诃萨，所生之处得宿命念，名获念财，由此念故，生生之处，终不忘失菩提之心；四者、菩萨摩诃萨，证得阿耨多罗三藐三菩提已，名菩提财，常为四众、天、龙、药叉、健达缚、阿素洛、揭路荼、紧捺洛、牟呼洛伽、人非人等，前后围绕。舍利子，是名菩萨摩诃萨，行尸罗波罗蜜多故，证得四种最胜资财。

“复次，舍利子，菩萨摩诃萨，行尸罗波罗蜜多时，于说法师，乃至受持四句颂等，去来进止随顺教命，所谓是善是不善、是有罪是无罪、是应修是不应修。又如是教，乃至作此事已，于长夜中，能感无义无利，诸苦恼法；若作此已，于长夜中，能感有义有利，诸安乐法。如是等教，随师所命，不作不善，修习善法，无违无逆。由是菩萨摩诃萨，成就如是善根力故，复获四种成高胜法。何等为四？一者、菩萨摩诃萨，得具尸罗成高胜法；二者、菩萨摩诃萨，所感形体一切身分悉皆圆满；三者、菩萨摩诃萨，获得大慧、涌慧、高慧、广慧、捷慧、利慧、速慧、深慧、决择之慧；四者、菩萨摩诃萨，身坏命终，生于善趣诸天世界。舍利子，是名菩萨摩诃萨，行尸罗波罗蜜多时，获得四种成高胜法。

“复次，舍利子，菩萨摩诃萨，行尸罗波罗蜜多时，成就如是善根力故，又获四种无能观法。何等为四？舍利子，菩萨摩诃萨，成就如是善根力故，所在生处感得隐密阴藏之相，是名第一无能观法。舍利子，菩萨摩诃萨，成就如是善根力故，从初生已，若母、若父、若余眷属，若天、若龙、药叉、罗刹、健达缚、阿素洛、揭路荼、紧捺洛、牟呼洛伽、人非人等，所有众生若清净心、若杂染心，皆不能见菩萨之顶，是名第二无能观法。舍利子，菩萨摩诃萨，成就如是善根力故，从初生已，若母、若父，乃至人非人等，所有众生若清净心、若杂染心，于菩萨面无能修饰。瞻睹之者若有起心：‘我当瞻饰菩萨面者。’便于两足而现面像。何以故？舍利子，以是菩萨摩诃萨，成就如是希奇法故，名善丈夫。又复成就最胜丈夫第一词辩，是名第三无能观法。舍利子，菩萨摩诃萨，成就如是善根力故，初生之时无人扶持，自立于地，遍观四方，即便获得明利之智。何以故？由是菩萨摩诃萨，于过去世以无谄心求闻法故。而是菩萨摩诃萨，又复获得无邪谄眼；由成就是无谄眼故，以净天眼超胜于人，乃至能观三千大千世界所有众生。又此菩萨摩诃萨，获得速疾广大之智；由成就是广大智故，而能了知一切众生，于三时中所积集心。何以故？由是菩萨摩诃萨，于彼往昔求法之时，作意摄心，勤加恭敬，于正法所起良药想、起珍宝想、起难遭想、起妙善想，如其所念求闻正法，闻已受持。菩萨摩诃萨又因是故，复获捷疾简择之智；由成就是简择智故，善能称量诸众生戒，乃至善能称量正闻，定、慧、解脱、解脱知见。又菩萨摩诃萨，善能称量一切众生尸罗同性，乃至善能称量正闻，定、慧、解脱、解脱知见同性。又菩萨摩诃萨，善能称量一切众生戒之等流，乃至善能称量正闻，定、慧、解脱、解脱知见等流。又菩萨摩诃萨，善能称量一切众生，尸罗等流超胜之相，乃至善能称量正闻，定、慧、解脱、解脱知见等流超胜之相。又菩萨摩诃萨，善能称量一切众生进止威仪，修行正行勇猛之相。舍利子，菩萨摩诃萨，如是展转称量思惟，一切众生诸功德已，而作是念：‘是诸众生所有戒、闻，乃至解脱、解脱知见。是诸众生所有尸罗同性，乃至正闻，定、慧、解脱、解脱知见同性。是诸众生所有尸罗等流，乃至正闻，定、慧、解脱、解脱知见等流。是诸众生所有尸罗等流超胜之相，乃至正闻，定、慧、解脱、解脱知见等流超胜之相。是诸众生所有进止威仪，修行正行勇猛之相，如是等相，皆是众生所有功德。我今于中称量观察，不见与己有平等者。’尔时，菩萨又更思惟：‘一切众生根本坚住，与己校量，不见一切与我等者。’又舍利子，菩萨摩诃萨初生之时，于刹那顷，能速发起业报妙智；由此智故，一弹指顷善能了知，一切众生千种心相。是时菩萨摩诃萨，以智寻思此一切心，不见与己有平等者。菩萨摩诃萨如是正知：‘我今独处最上尊位，如师子王安住无畏，如大龙王有大威德。’足不践地各行七步，念菩提座微妙业报，住在现前，唱如是言：‘我于世间最为尊大！我于世间最为殊胜！我今当证生老死边！我当度脱一切众生生老病死忧悲苦恼！我当为诸众生宣说广大微妙最胜无上正法！’舍利子，菩萨摩诃萨发是语时，中无有间，其声遍告，满此三千大千佛之世界。其中众生闻是声已，惊怖毛竖，天鼓战掉，数发大声，而此世界皆悉震动。唯有菩萨所住之地，如车轮许嶷然安静。即此地轮下依水聚，亦不为彼大风摇动。是菩萨摩诃萨自观己身，见无量光遍身而住，即证阿耨多罗三藐三菩提已，为诸众生所共瞻仰，是名第四无能观法。舍利子，是名菩萨摩诃萨获得四种无能观法。何以故？皆是菩萨摩诃萨，于过去世，行尸罗波罗蜜多时，随顺法师去来进止，遵承教命无违逆故。

“复次，舍利子，菩萨摩诃萨，行尸罗波罗蜜多时，成就如是诸善根已，复获四种迅速之法。何等为四？菩萨摩诃萨成佛之时，具足如是诸佛如来所说之法，无有缺减；又所说法言无虚设，是名第一迅速之法。菩萨摩诃萨成佛之时，具足如是。诸佛如来若有所命，作如是言：‘进来，苾芻。’尔时众生便进佛所，发自断落，被服袈裟，持钵多罗，是名第二迅速之法。菩萨摩诃萨成佛之时，具足如是。诸佛如来善知众生三时之心，是名第三迅速之法。菩萨摩诃萨成佛之时，具足如是。诸佛如来善知众生应病药智，是名第四迅速之法。舍利子，是名菩萨摩诃萨，获得四种迅速之法。何以故？由于往昔行尸罗波罗蜜多时，以清净心奉施邬波柁耶及阿遮利耶，说法师之水器故。

“复次，舍利子，菩萨摩诃萨，依尸罗波罗蜜多，具足如是善根力故，成佛之时，复得四种他不害法。何等为四？舍利子，如来身者无依无受。何以故？如来之身，若为火、刀、毒药、他物能损害者，无有是处。舍利子，是为菩萨摩诃萨成佛之时，具尸罗故，获得四种无损害法。

“复次，舍利子，菩萨摩诃萨，依尸罗波罗蜜多，由具如是善根力故，成佛之时，复得四种他无过法。何等为四？一者、诸佛如来无依无受。所以者何？无有众生于如来前能发是言‘我为如来说未闻法’乃至一句。若能说者，无有是处。二者、诸佛如来无依无受。所以者何？无有众生于如来前如法立论乃至一句。若立论者，无有是处。三者、诸佛如来无依无受。所以者何？无众生能得如来乃至微分一不定心。若能得者，无有是处。何以故？舍利子，诸佛如来心恒在定，谓住慈悲喜舍等故。四者、诸佛如来无依无受。所以者何？无有众生能取如来身色诸相。若取相者，无有是处。舍利子，诸佛如来具尸罗故，获得四种他无过法。

“复次，舍利子，诸佛如来成就如是善根力故，获得具足五无量法。何等为五？一者、诸佛如来尸罗无量，二者、诸佛如来正闻无量，三者、诸佛如来正定无量，四者、诸佛如来正慧无量，五者、诸佛如来解脱解脱知见无量。舍利子，如是如来五无量法，皆由往昔行尸罗波罗蜜多时，于邬波柁耶、阿遮利耶诸尊重所，随顺师教，去来进止无违逆故。

“复次，舍利子，诸佛如来具足尸罗波罗蜜多已，成就如是善根力故，获得四种无障碍智。何等为四？所谓诸佛世尊，于过去世，无障无碍智见转；诸佛世尊，于未来世，无障无碍智见转；诸佛世尊，于现在世，无障无碍智见转；诸佛世尊，善能发起平等之心，由起如是平等之心故，能知三世平等之性。舍利子，是为如来具尸罗故，获得四种无障碍智。

“复次，舍利子，诸佛如来，又复善能成就正智；由正智故不依属他，而能悉知一切诸法。诸佛如来，又能成就不思议智；由成就此不思议智故，而能了知诸风雨相。舍利子，如来善知世有大风，名乌卢博迦；乃至众生诸有觉受，皆由此风所摇动故；此风轮量高，三拘卢舍。于此风上虚空之中，复有风起，名曰云风；此风轮量高，五拘卢舍。于此风上虚空之中，复有风起，名瞻薄迦；此风轮量高，十踰缮那。于此风上虚空之中，复有风起，名吠索缚迦；此风轮量高，三十踰缮那。又此风上虚空之中，复有风起，名曰去来；此风轮量高，四十踰缮那。如是，舍利子，次第转上，六万八千俱胝风轮之相，如来应正等觉，依止大慧悉能了知。舍利子，最上风轮，名为周遍，上界水轮之所依止。其水高量，六十八百千踰缮那，为彼大地之所依止。其地量高，六十八千踰缮那。

“舍利子，是地量表，有一三千大千世界，其中有佛，号曰弘蕴如来应正等觉，今现在彼住世施化。其佛寿量，三十俱胝岁。声闻弟子，有三十俱胝那庾多，一切皆是大阿罗汉，诸漏已尽，无复烦恼，乃至证得诸心自在，最上波罗蜜。尔时，彼佛与如是等大声闻众，同共集会。复有百俱胝等菩萨摩诃萨，皆悉证得菩萨藏法，于诸义理妙善决定，为多闻海，为大法师，住空无相及以无愿。舍利子，我涅槃后具满千岁，彼佛方乃入般涅槃，正法住世满于千岁；流布舍利遍益世间，亦如我今般涅槃后，舍利流布遍益之相。

“舍利子，如来无障碍智，又能了知过于彼佛世界之上，无量无边风轮圆相，并诸佛土具足圆相。舍利子，又过此上有别世界，现无如来，而有百千独觉所住。其中众生，皆于独觉而种善根。舍利子，如来依彼智故，复能了知此世界上，有殑伽沙等诸佛如来出兴于世，今现在彼度诸众生。如是十方，无量无数、不可思议、不可称量诸佛如来应正等觉出兴于世，今现在彼度诸众生，如来妙智悉能了知。舍利子，如来又能了知如上所说，诸佛世界现烧燃等成坏之相无量无边，如来妙智皆悉明了。”

尔时，世尊说是语已，长老舍利子白佛言：“世尊，如来应正等觉，成就何等诸善根故，而能获得如是无量不可思议无障碍智？”

佛告舍利子：“如来由住尸罗波罗蜜多故，妙善自在，于正法所，发起恭敬尊重之想，起良药想，起珍宝想，起难遭想，起善根想，如所应想，生深敬想，又能安住摄正法想。舍利子，如来由住尸罗波罗蜜多，敬重法故，获得如是明利大智；如是大智又能了知，无量无数过于前量。舍利子，诸佛世尊无断之智，无量无数，不可思议，不可称量，不可宣说往来之相。舍利子，诸佛如来具尸罗故，复得如是自在之力。是故如来如弹指顷，往殑伽沙等诸佛世界，而复旋返还本住处。舍利子，诸佛如来，于是正法尸罗波罗蜜多，所以净信解听闻受持，由此获得速疾解脱，由此解脱我善解脱。于何法中而得解脱？谓于诸苦善得解脱。

“复次，舍利子，若有菩萨摩诃萨，于此四种恭敬住处，闻斯法已得清净信，行尸罗波罗蜜多故，发如是心：‘我如是住，我于此住。由我如是常安住故，我常不离诸佛正法。’舍利子，菩萨摩诃萨，受持是经法门章句，彼由如是善根力故，复获四种慧所成法。何等为四？一者、由具慧故，能发大慧；二者、由具慧故，逢值诸佛亲觐承事；三者、由具慧故，以净信心舍家入道；四者、由具慧故，速证阿耨多罗三藐三菩提。舍利子，是名菩萨摩诃萨，行尸罗波罗蜜多时，获得四种慧所作法。

“复次，舍利子，菩萨摩诃萨，行尸罗波罗蜜多时，由成就是善根力故，又获四种多所作法。何等为四？一者、受得人身，名多所作；二者、值佛出世，名多所作；三者、以净信心舍家入道，名多所作；四者、速证阿耨多罗三藐三菩提，名多所作。舍利子，是名菩萨摩诃萨，行尸罗波罗蜜多时，获得四种多所作法。

“复次，舍利子，菩萨摩诃萨，行尸罗波罗蜜多时，由成就是善根力故，复获四种支分之法。何等为四？一者、菩萨摩诃萨获转轮支，谓处人中作转轮王。二者、菩萨摩诃萨，处于梵世为大梵王。三者、菩萨摩诃萨，处诸天众而为天帝。四者、菩萨摩诃萨，证得阿耨多罗三藐三菩提已，于一切法具足圆满，号为法王，处世垂化；又复获得吉祥诸力净众生智神通境界，如是诸相皆能了知，为诸世间天人之眼。”

尔时，世尊欲重宣此义，而说颂曰：

“救世之明眼，诸群生最上，善解诸医法，由斯证寂灭。往返随师教，感报为如是，未曾受众苦，及不善自在。速往生天上，速还返人中，速奉见诸佛，速得离诸难。巨富丰大财，目观诸伏藏，随手之所及，众宝皆盈满。化现妙池沼，八德水常盈，未曾受忧恼，为善自在果。手足不缭戾，又无丑短相，支体不干枯，亦复不减少。不伛不缺目，指相无增减，首异于象顶，为善自在果。仪貌皆圆满，质重如金聚，端严众乐观，容相皆鲜妙。诸天龙鬼神，及以世人等，供养而尊敬，为妙自在德。远离诸恶道，往人天善趣，速悟大菩提，为善自在果。若人悉能了，一切众生心，各行七步已，妙音告世界。斯人智最上，斯人慧最上，解脱亦最上，众生中最上。慧令慧清净，慧依智安立，慧智与解脱，皆依诸佛证。由慧自性生，所知由智了，若有具智慧，所求无不遂。如是甚深义，我为汝略说，无慧少欲人，宁当受此义？彼由痴所痴，众恶所逼迫，发起于忿恚，不恭敬正法。若少欲众生，于如是正法，不复兴恭敬，更起诸余事。不敬法众生，忿恚所迷执，常怀染污心，不应为宣说。诸老熟所及，衰迈摩诃罗，彼临命终时，虚言住后有。诸老熟所及，衰迈摩诃罗，妄吞罗汉供，速堕于地狱。具戒尚难得，况阿罗汉果？信者营灵庙，复由沉恶趣。

“复次，舍利子，菩萨摩诃萨，行尸罗波罗蜜多时，如是精勤修行戒行，为求菩萨藏故，以身承事正行诸师，获得如上所说功德；又复获得倍过前数、无量无边、不可思议功德利益。舍利子，当知菩萨摩诃萨，安住如是菩萨藏故，行善自在妙清净戒诸菩萨行。舍利子，云何名为妙戒清净？舍利子，菩萨摩诃萨，行尸罗波罗蜜多故，获得十种清净尸罗，汝应知之。何等为十？一者、于诸众生曾无损害；二者、于他财物不行劫盗；三者、于他妻妾远诸染习；四者、于诸众生不兴欺诳；五者、和合眷属无有乖离；六者、于诸众生不起粗言，由能堪忍彼恶言故；七者、远离绮语，凡有所言谛审说故；八者、远诸贪著，于他受用无我所故；九者、远离瞋恚，善能忍受粗言辱故；十者、远离邪见，由不敬事诸余天仙及神鬼故。舍利子，是为菩萨摩诃萨行尸罗波罗蜜多时，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多时，复有十种清净尸罗，汝今当知。何等为十？一者、不缺尸罗，不由无智之所证故；二者、不穿尸罗，不平等生所远离故；三者、不班尸罗，一切烦恼所不杂故；四者、不染尸罗，唯为白法所增长故；五者、应供尸罗，随其所欲自在行故；六者、称赞尸罗，诸聪慧者不诃毁故；七者、不呰尸罗，一切过恶不容受故；八者、善护尸罗，善能守护诸根门故；九者、善守尸罗，自然正智恒现前故；十者、善趣尸罗，大菩提愿为助伴故。舍利子，是为菩萨摩诃萨行尸罗波罗蜜多时，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多故，复有十种清净尸罗，汝今当知。云何为十？一者、少欲尸罗，如法清净善知量故；二者、知足尸罗，永断一切诸贪著故；三者、正行尸罗，能令身心皆远离故；四者、住静尸罗，于诸愦闹皆舍远故；五者、杜多功德蠲除嗜欲尸罗，自在善根之所成故；六者、圣种知足尸罗，不顾他颜无希望故；七者、如说而行尸罗，幽明奉摄不欺人天故；八者、自省己过尸罗，常以法镜照了自心故；九者、不讥他阙尸罗，将护彼意故；十者、成熟众生尸罗，不舍诸摄法故。舍利子，是为菩萨摩诃萨行尸罗波罗蜜多故，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多时，复有十种清净尸罗，汝今当知。云何为十？一者、于佛净信尸罗，离心栽枿故；二者、于法净信尸罗，守护正法故；三者、于僧净信尸罗，恭敬圣众故；四者、俯屈从事尸罗，不离思惟佛菩提故；五者、亲近善友尸罗，觉分资粮善积集故；六者、远离恶友尸罗，弃舍一切不善法故；七者、大慈波罗蜜多尸罗，成熟一切诸众生故；八者、大悲波罗蜜多尸罗，困厄众生令解脱故；九者、大喜波罗蜜多尸罗，于彼正法生喜乐故；十者、大舍波罗蜜多尸罗，于诸爱恚两俱舍故。舍利子，是为菩萨摩诃萨行尸罗波罗蜜多故，获得十种清净尸罗，当如是学。

“复次，舍利子，菩萨摩诃萨，行尸罗波罗蜜多时，复有十种清净尸罗，汝今当知。何等为十？一者、柁那波罗蜜多尸罗，为善成熟诸众生故；二者、羼底波罗蜜多尸罗，善护一切众生心故；三者、毗利耶波罗蜜多尸罗，于诸正行不退转故；四者、静虑波罗蜜多尸罗，静虑资粮善满足故；五者、般若波罗蜜多尸罗，听闻根本无厌足故；六者、乐求闻法尸罗，常乐请求菩萨藏故；七者、不顾惜身尸罗，以无常想恒观察故；八者、不宝重命尸罗，以如幻心常现观故；九者、诸意满足尸罗，从初发心善清净故；十者、佛戒和合尸罗，回向如来一切戒故。舍利子，是为菩萨摩诃萨行尸罗波罗蜜多故，获得清净尸罗，当如是学。

“复次，舍利子，是诸菩萨摩诃萨，行尸罗波罗蜜多时，具足如是清净戒故，无有人天诸妙快乐是诸菩萨而不受者，无有世间工巧业处是诸菩萨所不知者，无有世间诸众生等所受用具是诸菩萨不获感者，无有凡夫不互为怨而是菩萨于彼众生曾无瞋恚，无有世间虚诳妄语菩萨于彼不生信受，无有世间诸众生等菩萨于彼不起母想，无有世间诸众生等菩萨于彼不生父想，无有世间诸众生等菩萨于彼不生保任亲附之想，无有一切有为之法菩萨于彼不起无常生灭之想。舍利子，菩萨摩诃萨，了知诸行皆无常已，不顾身命修清净戒，行诸菩萨所行正行，皆为成满尸罗波罗蜜多故。”

尔时，世尊欲重宣此义，而说颂曰：

“妙色妙音声，能济乐法者，菩萨未为难，在净尸罗故。面目皆圆净，不生盲跛伛，诸身分端正，皆由净戒生。具大力大势，赫奕大威光，复由精进慧，令恶魔惊怖。诸王咸供养，天龙所尊敬，善断诸疑网，深修行大慈。安住于戒聚，法行大名称，苦逼不生畏，终不堕恶道。众生皆惛睡，菩萨能觉之，常无有暂眠，遍四方求法。安住于戒聚，为求菩提道，舍最上名珍，妻子身肉等。求最胜法教，及无上佛法，于世间所依，应修诸供养。若诃责骂詈，恼害兴恶行，加哀及赞美，斯由住忍故。如所说修行，言常不虚诳，安坐道场已，震动于大地。于佛法无疑，舍离邪天众，恒事天所尊，谓供薄伽梵。世间诸众生，刀杖等相加，能令彼和合，是为聪敏相。众生受重苦，多百俱胝劫，虽不来见求，若睹常无舍。善友交谈论，义利由斯获，而众生不求，反更相加害。我以赡部洲，及诸佛国土，满中珍宝聚，用资求善友。假使以利刀，割断我支节，于彼众生类，常行平等心。舍愚夫作业，为佛法因缘，常守净尸罗，安住微妙法。修习法随法，行菩萨妙行，为求佛菩提，三明慧甘露。安住于戒聚，修学诸佛法，是为聪慧者，天世应修供。一切法无疑，善达诸工巧，深晓众生意，弘扬美妙法。戒聚已清净，安坐菩提树，降伏恶魔军，悟无上正觉。扬晖满世界，犹如日月光，菩萨有情尊，能开圣慧眼。授手引群生，问道皆开示，常欢笑先言，曾无怀嫉妒。舍无量自身，及施多财宝，未尝有远离，最上佛菩提。信戒已圆具，善住谛实言，曾无有幻伪，安住尸罗聚。诸来菩萨所，或设虚妄言，有闻皆信受，而恒依谛语。若有许菩萨，假言衣食施，终无有惠及，菩萨无恚心。

菩萨藏会第十二之十

尸罗波罗蜜品第七之三

“复次，舍利子，菩萨摩诃萨，行尸罗波罗蜜多时，具足如是清净尸罗，于诸行中常恒发起不可乐想，于诸众生起父母想，于彼有情起难保想，于妙五欲起非妙想，于受了别起无识想。舍利子，是菩萨摩诃萨，作是观已，不起平等、不平等心。何以故？是菩萨摩诃萨作如是观，若当发起心平等者，应起出心入于寂灭；若当发起心不平等，应令染心转不平等。如是眼色为缘生于眼识，染心起灭由随眠故，彼心体生于所缘境妄心计净。若能了知彼不如理而体不净，如是知已便得解脱。若彼解脱即尽于彼。彼何所尽？所谓贪尽、瞋尽、痴尽。如是尽者，即非贪尽、瞋尽、痴尽。何以故？若刹那贪有灭尽者，即应贪异尽异。若如是者，贪应是实，尽亦是实。若贪是实，不应灭尽。然舍利子，一切有情皆由不正思惟如理作意故，生于贪欲。夫贪欲者，分别所起；若无分别，计执斯断；若断计执，即无有实；由无实故，中无所贪；由无贪故，即是真实。若是真实，于中无苦；由无苦故，则无烧恼；无烧恼故，即是真实。若是真实，于中无热；由无热故，是即清凉，是即涅槃，于涅槃中无有贪爱。何以故？舍利子，夫涅槃者，无有思虑‘我当除灭如是贪爱’，贪爱尽故，名得涅槃。若如是者，即能贪异，所贪亦异，涅槃复异。此若异者，则于彼为彼。若于彼为彼，智者应当寻思彼实；如是求已，不得坚实。若无坚实，即为是虚；若是虚者，即为寂静；若寂静者，即为是空。空无何法？谓我我所。若常、若恒、若住、若变异法，则无有情，则无命者。由如是故，于贪瞋痴则无所起。舍利子，以何等故，有我我所？计此为我，此我所有，起我我所。颠倒计我，故执我所；执我所故，便有所作；于所作中起四种行。云何为四？谓身所作，语心所作，由意思惟发粗恶语，从此便生运身加害。舍利子，一切愚痴凡夫，由起自他别异想故，为想所执，为想所缚。菩萨摩诃萨行尸罗波罗蜜多故，于如是事知颠倒已，不与诸行而相习近。何以故？由习近故则生怖畏。菩萨摩诃萨作如是念：‘我今为求无怖畏故度诸众生，不宜于彼而生怖畏。我当与之共为亲爱。’

“复次，舍利子，云何菩萨摩诃萨，依尸罗波罗蜜多故，于一切众生起父母想？舍利子，菩萨摩诃萨，行尸罗波罗蜜多时，作是思惟：‘无有众生于彼过去久远世来非父非母易可得者。何以故？一切众生，定曾为我若父若母。然由于彼生贪心故，舍于母想；生瞋心故，舍于父想，流转生死不能断绝。’是故，舍利子，菩萨摩诃萨由斯事故，深思惟已，于诸众生起眷属想。

“舍利子，如彼过去超阿僧企耶广大无量不可思议劫，尔时有佛名最胜众，出现于世，如来、应、正等觉、明行圆满、善逝、世间解、无上丈夫、调御士、天人师、佛、薄伽梵。彼佛住寿九俱胝岁，与九俱胝那庾多大声闻众同共集会。尔时，有一菩萨名为得念，生在王宫，形貌端严，众所乐见，成就第一圆净色相。然此菩萨初生之时，父母各以八万四千童少婇女而以赐之，亲友眷属复以八万四千诸妙婇女而用上之，父母知友复以婇女八万四千奉于菩萨，为欲生长常随翼从。舍利子，时菩萨父，为是菩萨起三时殿，热时、雨时及以寒时，令彼菩萨居重殿上，随时而住。又令无量百千妓乐，围绕菩萨而娱乐之。尔时，菩萨闻诸乐音，将举其声，起生灭想而现在前；乐音暂止，便思此声依何而起？何处而生？依何而息？何处而灭？尔时菩萨作是观时，不起昼夜差别之想，唯恒发起无常之想，一切世间不可乐想。

“舍利子，尔时得念菩萨，四万岁中未曾于乐而生味著，又四万岁于诸欲中未曾贪染。是时菩萨住深宫中，入四静虑，发五神通，即从内宫以神足力身升虚空，往最胜众如来应正等觉薄伽梵所。既到彼已，请问彼佛，得少善法旋还本宫。

“舍利子，是得念菩萨，于彼如来入涅槃日，复往如来所住之处，问诸苾芻：‘最胜众佛，今为何在？我今欲见亲觐供养。’时诸苾芻告得念曰：‘善男子，汝不知耶？如来今者已般涅槃。’尔时，菩萨既知如来般涅槃已，即于是处举身投地，涕泣闷绝，良久乃苏，便说颂曰：

“‘如是照世间，到诸法彼岸，我住放逸地，如何自欺诳？百千劫俱胝，如来乃一现，而我不奉事，谁当作依救？如我自惟忖，我母非亲善，何不赞如来，令我初生见？父亦非亲善，陷我于诸欲，既被所拘执，乖事世间依。不闻佛所说，六十妙音声，生为失大利，谓不事佛故。到诸法彼岸，利世大悲者，我憍逸所执，不事两足尊。千亿那庾劫，见诸佛甚难，我不修供养，灭后方来至。今我重思忖，父母俱非善，当我初生时，何不为赞佛？令见最胜尊，常住如来所，广修诸供养，及听闻正法。如来所宣畅，六十妙音声，而我未曾闻，灭后方来至。我今失大利，涅槃后方来，无为演妙法，如先佛所说。’

“舍利子，尔时得念菩萨，即于是处悲啼而起，往最胜众如来般涅槃床。既到彼已，哀恸悲噎，右绕如来满百千匝，却住一面，而说颂曰：

“‘佛为群生真实尊，显扬无上微妙法，我今发起至诚心，为获最胜菩提故。我今敬礼如来足，世界真言大慧者，愿我当获如斯智，等最胜尊之所得。我昔羸劣无智慧，堕在魔罗品类中，安处居家多迫迮，不得奉事人中上。我已曾修胜妙福，由此暂得觐如来，然佛不垂开正法，故我于今受极苦。我今天龙等众前，兴发至诚真谛语，若我本期如实者，当依所言无不遂。愿我当于未来世，诸佛出现人中尊，见甚深义广大用，宣说无上真实法。尔时诸难我不生，既生诸欲不亲近，女色自在无随转，摧坏魔罗之囹圄。生生常得见诸佛，无上正法现前闻，由睹诸佛净信生，生净信已修诸行。若我所发至诚言，必当谛实非虚者，由此如来还起坐，如从重睡欻然觉。’“菩萨适发诚言已，如来应时便起坐，百千俱胝诸天众，以上妙衣而奉散。菩萨是时心喜悦，举身上踊住虚空，既在虚空安住已，以妙伽他赞最胜：‘慈心利世大明照，第一说者大神通，觉悟愍念世间依，演宣无上正法者。’

“舍利子，尔时得念菩萨，宣说如是诸赞颂已，欲令大众倍欢悦故，复于佛前而说颂曰：

“‘我于未来当作佛，示现授记人中尊，汝等大众应随学，于如来所兴供养。世间依怙不思议，谁有于斯不生信？哀愍我等及众生，已入涅槃还重起。’

“舍利子，是得念菩萨，于最胜众如来法中，大设供养植诸善本。即以如是善根力故，于此命终，生彼善趣诸天世界，经二十大劫俱胝不堕恶趣，又经二十大劫俱胝不受欲乐。舍利子，是得念菩萨，于如是时亲觐奉事七千诸佛，于诸佛所广设供养，为求阿耨多罗三藐三菩提故，常修梵行。于最后劫末世之时，得胜上身自善根力之所发起，成等正觉，号娑罗王如来、应、正等觉、明行圆满、善逝、世间解、无上丈夫、调御士、天人师、佛、薄伽梵，出现于世。舍利子，是娑罗王佛，寿二十俱胝岁。与诸弟子再会说法，第一大会声闻弟子有二十俱胝，第二大会有四十千，一切皆是大阿罗汉，诸漏已尽，无复烦恼，获大势力，乃至得到诸心自在第一彼岸。舍利子，彼佛世尊般涅槃后，流布舍利广起灵庙，正法住世满十千岁。”

尔时，薄伽梵欲重宣此义，而说颂曰：

“舍利子当知，是得念菩萨，二十劫俱胝，未曾堕恶道；又经如是劫，不习诸贪欲。于是中间时，七千佛灭度，爱乐诸佛法，常修清净行。最后悟菩提，号娑罗王佛，三十俱胝千，住无上正觉。悟上菩提已，利益诸众生，二十俱胝岁，广宣微妙法。二十俱胝众，及余四十千，一切尽诸漏，皆佛之仙众。彼佛涅槃后，舍利广流布，灵庙具足满，六十千俱胝。灭后法住世，经于十千岁，闻佛说正教，皆生清净信，如来所说法，智者不生疑，终不堕恶道，速证于寂灭。

“复次，舍利子，如是菩萨摩诃萨行尸罗波罗蜜多故，清净戒聚，于诸众生起父母想。何以故？我于往昔生贪心故，舍于母想；生瞋心故，舍于父想。我今行尸罗波罗蜜多，安住净戒，于彼诸欲恒兴起厌违背之想。是菩萨摩诃萨为除贪故，以正作意，于诸欲中，起于真实违厌之想。

“舍利子，是菩萨摩诃萨由起如是正思惟故，能自了知诸欲之相，又能了知诸欲违厌。舍利子，云何名为了知诸欲，及能了知诸欲违厌？舍利子，所言诸欲名为贪爱，谓贪眼识所识诸色，是名为欲；贪爱耳识所识诸声，是名为欲；如是贪爱鼻识所识诸香、舌识所识诸味、身识所识诸触，是名为欲。舍利子，若有贪爱则有执著。夫执著者名之为结，结名发起，发起名缚，又亦名为不实戏论。如是，舍利子，一切众生，皆为不实戏论诸缚所缚、缠缚、遍缚、增上遍缚，不得解脱。

“舍利子，一切众生为谁缚故，名之为缚？所谓色缚所缚故，名之为缚；乃至声香味触缚所缚故，名之为缚。又何等故名为色缚？谓于自身所得诸色，妄起我想、命者之想、数取趣想、常想恒想、不变异想、实想、全想、一合之想，如是等想名为色缚。舍利子，何等名为色缚所缚？谓于所起我自体相，深亲宝重，广兴我爱，于诸妻妾一切女色恋著不已，如是名为色缚所缚。舍利子，是诸众生，既得受用诸欲法已，造不善业，不如实知诸欲过失。云何名为诸欲过失？舍利子，一切诸欲无非过失；是故智者于诸过失，不应生欲。然趣恶道是欲重过，吾当为汝开示其相。

“舍利子，云何名为能趣恶道诸欲重过？舍利子，我说一切习近欲时，无有少恶而不造者。彼若报熟，无有少苦而不摄受。是故，舍利子，我观一切千世界中，众生大怨，无过妻妾女色诸欲。何以故？舍利子，夫有智者即是如来，言无智者谓群生也。若诸智者之所诃毁，是名真实；若诸无智之所摄受，则非真实。舍利子，诸无智者何所摄受？所谓摄受诸有为法，摄受妻妾女色诸欲及男女等。彼无智者，又为妻子诸女色等之所摄受，如是展转更相摄受，则不摄受于彼圣道。舍利子，彼无智者，为于男女妻妾诸女色等所缠缚故，于诸善法多生障碍。何所障碍？所谓障碍出家、障碍尸罗、障碍静虑、障碍天道、障碍涅槃，又能障碍诸妙善法。

“又舍利子，彼无智者，若有摄受男女妻妾诸女色等，略说则是摄受怨仇，即为摄受地狱、傍生、焰魔鬼趣等。舍利子，如是摄受，取要言之，即是摄受一切恶不善法，障碍一切诸贤圣法。又若摄受男女妻妾诸女色等，乃至则于一切美食，亦能障碍，况余胜事！舍利子，如是障碍略而言之，所谓障碍见佛、障碍闻法、障碍奉僧、障碍见佛所得净信、障碍闻法所得净信、障碍奉僧所得净信。又略而言，障碍获得具足无难，障碍信财、戒财、闻财、舍财、慧财、惭财、愧财。舍利子，若有摄受男女妻妾诸色欲等，即为摄受不信恶戒、邪闻、悭吝、恶邪之慧、无惭、无愧，又复摄受病痈、毒箭、火聚、毒蛇。舍利子，若有乐处居家耽嗜不舍，当知即是乐处冢间。是故我说乐处居家，如住冢间及旷野处无所投告，即为丧失诸白净法。

“又舍利子，若有众生味著男女妻妾诸女色欲，当知即是味著砾石之雹，即是味著利刀之刃，即是味著大热铁丸，即是味著坐热铁床，即是味著热铁机隥。舍利子，若有味著华鬘香涂，即是味著热铁华鬘，亦是味著屎尿涂身。舍利子，若有摄受居处舍宅，当知摄受大热铁瓮；若有摄受奴婢作使，当知摄受地狱恶卒；若有摄受象、马、驼、驴、牛、羊、鸡、豕，当知摄受地狱之中黑驳诸狗，又是摄受百踰缮那禁卫之卒。取要言之，若有摄受妻妾男女诸女色欲，当知即是摄受一切众苦忧愁悲恼之聚。舍利子，宁当依附千踰缮量大热铁床，是床极热遍热猛焰洞燃；于彼父母所给妻妾诸女色欲，乃至不以染爱之心远观其相，何况亲附抱持之者？何以故？舍利子，当知妇人是众苦本，是障碍本，是杀害本，是系缚本，是忧愁本，是怨对本，是生盲本。当知妇人，灭圣慧眼；当知妇人，如热铁华散布于地，足蹈其上；当知妇人，于诸邪性流布增长。舍利子，何因缘故名为妇人？所言妇者，名加重担。何以故？能使众生负重担故，能使众生弊重担故，能使众生受重担故，能使众生持于重担有所行故，能使众生荷于重担遍周行故，能令众生于此重担心疲苦故，能令众生为于重担所煎迫故，能令众生为于重担所伤害故。舍利子，复以何缘名之为妇？所言妇者，是诸众生所输委处，是贪爱奴所流没处，是顺妇者所输税处，是妇媚者所迷惑处，是妇胜者所归投处，是屈妇者所凭仗处，妇自在者所放逸处，为妇奴者所疲苦处，随妇转者所欣仰处。舍利子，以如是等诸因缘故，名是诸处以之为妇。

“又舍利子，世间众生，由妇因缘不舍重担。不舍何等之重担耶？所谓五蕴。何等五蕴？色蕴、受蕴、想蕴、行蕴、识蕴。舍利子，世间妇人，能令众生不舍如是五蕴重担，故名五蕴以之为妇。舍利子，复何因缘世人名妇为故第二？舍利子，如是女人，是犯尸罗第二伴故，是犯威仪第二伴故，是犯正见第二伴故，是饮食时第二伴故，是往地狱、傍生、鬼趣第二伴故，能障圣慧、碍涅槃乐、摄一切苦第二伴故，是以名为故第二也。舍利子，复以何故，世人名妇以为母众？舍利子，一切女人生多过失，无边幻诳，故名母众。若有随逐母众自在，当知即堕魔罗手中自在为恶。如是，舍利子，当知世界一切女人生多过失，无边幻诳，心多轻躁，心多掉动，其心流荡，倾覆不住，心似山狖，心似猿猴，善能示现幻诳之术，如是诸相，故名女人以为母众。又舍利子，言母众者即母幻村，又亦名为幻之城邑、幻王所都、幻客之亭、幻人之馆、幻国、幻村、幻处、幻方，是幻世间，是幻世界，是无边幻，是广大幻，是无量幻，是不可思议幻。舍利子，由如是等诸欲重过能趣恶道，故号女人名母幻村。舍利子，譬如幻师善学幻术，于大众中示现种种幻诳之事。舍利子，母村亦尔，善学女人幻诳之术，能令丈夫若见、若闻、若摩、若触皆被系缚。又诸女人巧知惑媚，由知媚故势力自在，凡有所作，歌舞戏笑，啼泣往来，若住坐卧，于一切时能令丈夫不得自在，随彼女人系缚驱使。舍利子，譬如世间成熟稻田，被大雹雨伤残滋甚。如是，舍利子，是母幻村，犹如大雹堕丈夫田，摧坏一切白法苗稼，消灭都尽。舍利子，诸如是等能趣恶道，贪欲重过，一切世间愚痴凡夫，为之幻惑不能觉了，而复摄受所爱妻妾诸女色欲，为之迷醉。

“复次，舍利子，聪慧菩萨摩诃萨，行尸罗波罗蜜多故，于是诸欲深知过已，便依正法起二种想，所谓于诸愚夫起恶人想，于佛菩萨起善人想。菩萨摩诃萨作是观已，便自思惟：‘我今应往善丈夫趣，不宜往彼恶丈夫趣。我不应往地狱、傍生、焰魔鬼趣，我不应往毁尸罗趣，我不应往犯戒住处。我今应往最胜无上离前诸法无障碍趣，我今应往诸佛如来大智慧趣。’又作是念：‘我当逆流而行，非顺流者。我当作师子吼，非野干鸣。我当云现金翅鸟王之大势力，不应云现微细昆虫之所有力。我今应作贤良之人，不作险恶愦杂之人。我今应啖贤良胜士清净之食，不应啖彼无良下士不净之食。我应修行微妙静虑、最胜静虑、殊特静虑，第一三摩地所得。彼类静虑不应修行，非彼类静虑，非下劣静虑。’舍利子，菩萨摩诃萨又作是念：‘我应游戏诸佛静虑，不应游戏声闻、独觉、一切愚夫异生静虑。我当修行无依静虑，不应修行依色静虑，又亦不依受、想、行、识静虑，不应修行依地界静虑，又亦不依水界、火界、风界静虑，亦不修行依欲界静虑，又亦不依色界、无色界静虑，亦不修行依此世、他世静虑，又亦不依已见、已闻、已念、已识、已得、已触、已证如是静虑。’舍利子，是菩萨摩诃萨，复作是念言：‘我当修习无依静虑。由修习故，当不自损，又不损他，亦不俱损。我当追求圆成佛智，岂复应求世间诸欲？’

“复次，舍利子，如是聪慧菩萨摩诃萨，行尸罗波罗蜜多时，作如是等诸正观已，复应当发四种厌离。云何为四？所谓能于诸欲而生厌离，于诸有中能生厌离，于不知恩诸众生所而生厌离，于一切行诸苦恼所而生厌离。舍利子，是名菩萨摩诃萨行尸罗波罗蜜多故，发起四种厌离之想，应如是学。

“复次，舍利子，菩萨摩诃萨，行尸罗波罗蜜多时，观诸有情处于恶道，见妙女色起贪心者，应起四种厌离之想。云何为四？所谓退失想、颠坠想、行厕想、脓溃粪秽不净之想。如是，舍利子，处诸恶道有情识者，见妙女色，尚应发起如是四想，何况于人！舍利子，安住大乘诸族姓子，厌离一切有为行者，见妙女色，起于退失、颠坠、行厕、脓溃粪秽如是四想。若起此想犹生贪心，又应更起三种亲想，所谓于母等类起于母想，姊妹等类起姊妹想，于女等类而起女想。”

佛告舍利子：“菩萨摩诃萨，闻我所说能善解者，应当随顺如是经典尸罗波罗蜜多。何以故？无有众生是易可得久远世来非我父母。所以者何？是诸众生，皆曾为我而作父母。若有习近妻妾女人，则为习近过去之母。舍利子，菩萨摩诃萨闻我说已，为清净故，应当如是励勤修学。

“复次，舍利子，一切世间愚痴凡夫，于彼正法违逆不信；菩萨不尔，随顺正法无有违逆。若有修行如是诸观，犹为贪心所随逐者，菩萨复应如理观察，所生贪心见何而生？若当于眼起贪心者，菩萨重应如理观之：‘我为于眼起染爱者，谁能见眼？为眼见眼耶？则彼自体见自体耶？何以故？彼亦是眼，此亦是眼，皆为四大之所造故，又为大种之所生故。非由自体于此自体而起染爱，又非于我自体而起染爱。何以故？彼则是此故。若有于彼起染爱者，应是于此而起染爱，以无差别故。一切世间愚痴凡夫，无差别住，我今应求差别之法。何以故？以诸欲觉都无有得故。’”

尔时，世尊欲重宣此义，而说颂曰：

“展转同一义，都无差别性，由乖理邪执，起是贪爱心。云何四大生，还能染大造？诸法犹如幻，无由起贪爱。我等邪分别，妄起贪爱心，不肖者生贪，贤善人无爱。遍于十方界，无实贪可求，但虚妄分别，故起斯贪爱。

“复次，舍利子，菩萨摩诃萨，行尸罗波罗蜜多时，作是观已，犹被贪心而随逐者，若有闻佛所说诸法善根力故，复应随顺如是经典，所谓眼如聚沫不可撮摩。何以故？彼聚沫等一切诸法，本无有我，亦无有情，无有命者，无数取趣，无摩纳婆，无丈夫，无意生，无作者，无受者，于如是等无作无受，一切法中谁能染爱？又于何所而生染爱？舍利子，眼如浮泡，性非坚实。何以故？彼浮泡等一切诸法，本无有我，亦无有情，无有命者，无数取趣，无摩纳婆，无丈夫，无意生，无作者，无受者，于如是等无作无用诸法之中，谁能染爱？又于何所而生染爱？舍利子，眼如阳焰，业惑爱生。何以故？彼阳焰等一切诸法，本无有我，亦无有情，乃至谁能染爱？于何染爱？舍利子，眼如芭蕉，体非贞固。何以故？彼芭蕉等一切诸法，本无有我，亦无有情，乃至谁能染爱？于何染爱？舍利子，是眼如梦，非如实见。何以故？彼虚梦等一切诸法，本无有我，亦无有情，乃至谁能染爱？于何染爱？舍利子，眼如传响，系属众缘。何以故？彼传响等一切诸法，本无有我，亦无有情，乃至谁能染爱？于何染爱？舍利子，眼如光影，依业影现。何以故？彼光影等一切诸法，本无有我，亦无有情，乃至谁能染爱？于何染爱？舍利子，眼如浮云，飘乱散相。何以故？彼云等法本无有我，亦无有情，乃至谁能染爱？于何染爱？舍利子，眼如流电，念坏相应。何以故？彼电等法本无有我，亦无有情，乃至谁能染爱？于何染爱？舍利子，是眼如空，离我我所。何以故？彼空等法本无有我，亦无有情，乃至谁能染爱？于何染爱？舍利子，眼为无知，如草木土石。何以故？无知等法本无有我，亦无有情，乃至谁能染爱？于何染爱？舍利子，眼无作用，随风机转。何以故？无作等法本无有我，亦无有情，乃至谁能染爱？于何染爱？舍利子，眼为虚诳，不净朽烂之所积聚。何以故？虚诳等法本无有我，亦无有情，乃至谁能染爱？于何染爱？舍利子，眼为虚伪，摧破坏散灭尽之法。何以故？虚伪等法本无有我，亦无有情，乃至谁能染爱？于何染爱？舍利子，眼如丘井，常为老逼。何以故？丘井等法本无有我，亦无有情，乃至谁能染爱？于何染爱？舍利子，眼不久停，终于死际。何以故？彼非久停，一切诸法本无有我，亦无有情，无有命者，无数取趣，无摩纳婆，无丈夫，无意生，无作者，无受者，于如是等无作无用缘会所生诸法之中，谁能染爱？又于何所而行染爱？如是广说一切内外诸根尘法，亦复如是。舍利子，菩萨摩诃萨，如是正观察时，为诸贪爱所牵引者，无有是处。若有菩萨摩诃萨，作是观者，当知是则于诸法中永离贪爱。舍利子，是名菩萨摩诃萨，行尸罗波罗蜜多时，毕竟清净，灭诸贪爱。”

尔时，佛告舍利子：“如是清净行尸罗波罗蜜多菩萨摩诃萨，不行一切害众生业，乃至命难，于诸众生终不加害；不行一切不与取业，乃至命难，于他资具终不劫盗；不习一切淫荒邪行，乃至命难，于诸女色终不染趣；不说一切欺诳妄语，乃至命难，于诸众生不行虚诳；不说一切粗犷之言，乃至命难，于诸众生终不毁骂；不说一切离间之言，乃至命难，于诸众生不行破语；于自眷属生知足故，不传一切浮绮谈说，言必如量，乃至命难，终不绮绘异词、矫饰文句；于他财物不起贪著，乃至命难，诸所受用终无爱染；于诸恼辱具忍成就，闻粗恶言善能堪耐，乃至命难，不生忿恚；于诸法中不生邪见，乃至命难，终不信事诸余天神，唯于佛所净心归趣。舍利子，如是名为菩萨摩诃萨尸罗清净。”

佛告舍利子：“是菩萨摩诃萨，行尸罗波罗蜜多故，具足成就无量无边诸佛正法。舍利子，菩萨摩诃萨由行尸罗波罗蜜多故，具足成就不缺尸罗，不与无智相亲近故；具足成就不穿尸罗，不平等生能远离故；具足成就不班尸罗，不近恶人诸烦恼故；具足成就不杂尸罗，唯为白法所增长故；具足成就应供尸罗，如其所欲自在行故；具足成就称赞尸罗，不为智者所诃毁故；具足成就善守尸罗，圆备正念及正知故；具足成就不呰尸罗，于诸过失所不生故；具足成就善护尸罗，于诸根门善防卫故；具足成就高广尸罗，为一切佛所忆念故；具足成就少欲尸罗，知净量故；具足成就知足尸罗，欣乐断故；具足成就正行尸罗，身心远离故；具足成就处静尸罗，厌烦闹故；具足成就圣种善喜尸罗，不顾他颜无希望故；具足成就杜多功德少事尸罗，自在生长诸善根故；具足成就如说而行尸罗，不诳世间诸天人故；具足成就大慈尸罗，不害一切诸有命故；具足成就大悲尸罗，堪忍一切诸苦恼故；具足成就大喜尸罗，于彼法乐无退减故；具足成就大舍尸罗，一切爱恚毕竟断故；具足成就常省己过尸罗，恒于内心善察照故；具足成就不讥彼阙尸罗，于众生心善随护故；具足成就成熟众生尸罗，究竟能到施彼岸故；具足成就善守护尸罗，究竟能到戒彼岸故；具足成就无憎害心尸罗，究竟能到忍彼岸故；具足成就不退转尸罗，究竟能到正勤彼岸故；具足成就定分圆满尸罗，究竟能到静虑彼岸故；具足成就正闻无厌尸罗，究竟能到大慧彼岸故；具足成就亲近善友尸罗，觉分资粮善修集故；具足成就远离恶友尸罗，弃舍不平等道故；具足成就不顾恋身尸罗，以无常想恒观察故；具足成就不顾恋命尸罗，以其所重不常保故；具足成就不起悔尸罗，心善清净故；具足成就不诈现尸罗，方便善清净故；具足成就不恼热尸罗，于增上意善清净故；具足成就不轻掉尸罗，永离诸贪爱故；具足成就不高慢尸罗，和柔质直故；具足成就不强戾尸罗，性贤善故；具足成就善调伏尸罗，无愤恚故；具足成就寂静尸罗，性安摄故；具足成就善语尸罗，如其所说无违逆故；具足成就成熟有情尸罗，常不舍离诸摄法故；具足成就守护正法尸罗，于圣法财自不坏故。舍利子，聪慧菩萨摩诃萨，如是清净戒聚，具足成就尸罗波罗蜜多，为阿耨多罗三藐三菩提故，善能修行菩萨妙行。舍利子，是名菩萨摩诃萨尸罗波罗蜜多。若诸菩萨摩诃萨，精勤修行是菩萨行，一切众魔、魔民、天子，于此菩萨不能娆乱，又不为彼异道他论所能摧屈。”

菩萨藏会第十二之十一

羼底波罗蜜多品第八

尔时，佛告舍利子：“云何名为菩萨摩诃萨羼底波罗蜜多？菩萨摩诃萨，为阿耨多罗三藐三菩提故，于如是法精勤修学，行菩萨行。

“舍利子，菩萨摩诃萨，由住如是羼底波罗蜜多故，具足忍力，立性坚正，于诸寒热饥渴、蛇蝎蚊虻、风日等触，悉能堪忍。又能忍粗恶言说、鄙陋词句，及以依身所起猛迅苦受，坚鞕辛楚，夺命至死，诸如是等所有苦受，并能堪忍。舍利子，若诸菩萨摩诃萨能具是者，是则名为羼底波罗蜜多。复次，舍利子，我昔长夜未成佛时，行菩萨行常修忍辱。”

舍利子白佛言：“世尊，云何世尊为菩萨时，修集忍辱，行菩萨行？”

佛告舍利子：“我忆过去行菩萨行，多有众生数来毁骂，非法诃责，面于我前出诸非法弊恶言说。舍利子，我于尔时，行羼底波罗蜜多故，制伏其心，不生忿恚悭吝恼热，但作是念：‘于诸行中，无有少法是易可得过于毁骂及诃责者，是故我今应当修舍。又我于彼应起慈悲。何以故？世间众生，多分安住毁骂诃责；由斯业故，还复感得如是之相诃毁果报，在在所生常得丑陋可恶之身。我今不乐丑陋之事，岂应乐行毁骂诃责？何以故？如是诃毁诸恶业者，是则名为不相应业、不称理业、愚夫之业，是下劣业、非善人业、非贤圣业。由此业故，堕于地狱、傍生、焰魔世界；又由此业，与诸恶趣而为眷属；由此业故，感得贫穷药叉之身；又由此业，感贫药叉根本果报；由此业故，感得贫穷饿鬼之身；又由此业，感贫饿鬼根本果报；由此业故，感得贫穷人趣之身；又由此业，感贫人趣根本果报；又由如此诃毁业故，感得下趣及以下趣根本果报。我今不应求下劣趣。所以者何？若我求作如是事者，与诸众生有何差别？然彼众生不顺于理，我既顺理，不应同彼。’舍利子，是诸菩萨摩诃萨，行羼底波罗蜜多者，应当随我修学是法。何以故？舍利子，是诸菩萨为他毁骂诃责之时，便能依是正法作意思惟忍受。是菩萨摩诃萨由得如是忍辱力故，复获无量诸妙善根。假使以诸珍宝，满佛世界四大洲中持用布施，比前功德皆不能及。所以者何？是忍辱行，极善丈夫方能修习。何以故？一切众生，多为毁骂诃责之所拘执；由如是故，生死流转不能断绝。

“复次，舍利子，是诸菩萨摩诃萨，行羼底波罗蜜多者，应自勉励审谛观察，作如是念：‘我若被他诃毁之时，为能思惟于佛、菩提及法、僧不？若能思惟，是则为善；若不能思，不名为善。’复更以余无量方便，思惟于佛，思惟菩提及以法、僧。舍利子，菩萨摩诃萨作是思已，应当观察：‘我今与彼一切众生，有何差别殊异之相？何以故？彼诸众生，现于我身起瞋害者，我于佛、菩提及以法、僧，曾不思惟。我若同彼不思惟者，与诸众生有何差别？有何殊异希奇之相？’舍利子，是菩萨摩诃萨又复思惟：‘若被他人现瞋恚时，心便生舍；于佛、菩提及法、僧等，曾无思念。此非我宜！’又作是念：‘若我于彼起瞋恚者，则为无智、无忍辱力，亦于本愿而便弃舍。所以者何？若起瞋恚则无是心：“我当摄受一切众生，我当不舍一切众生。”我若起瞋于一有情，不名菩萨摄化之法。谁请于我行菩萨道？而况往昔发如是愿：“我当速证阿耨多罗三藐三菩提已，广为众生宣说正法。”适发如是弘誓之时，诸佛世尊同共证我便作是念：“此族姓子，发心安住如是无上正等觉已，当为众生广宣正法。”又于今者，诸佛世尊无障碍智、无障碍见现证知我，是故不应为他毁骂诃责之时，若起瞋恚；于佛、菩提、法、僧之所，若生舍者，不应忆念。何以故？现在东方殑伽沙等诸佛世界，彼世界中，有殑伽沙等如来应正等觉现在住持，彼佛世尊亦证知我心生正愿；南西北方、四维、上、下，亦复如是。当我发是正愿之时，诸佛同声赞我忍力故，我不应作师子吼已，复作野干声。师子吼者，谓我当证大忍辱力；野干声者，谓于众生而行瞋恚诃毁等相。’舍利子，是菩萨摩诃萨，复作是念：‘世间众生，若得彼利方乃利他。我亦如是，得众生利方利彼者，我与世间有何差别？有何殊异希奇之相？’又作是念：‘世间众生，若彼于此作无义利，此复于彼作无义利。我亦如是，众生于我作无义利，我复于彼作无义利，若如此者，我与众生有何希奇差别殊异？’舍利子，菩萨摩诃萨，于是法中应当修学，又作是念：‘世间众生，互为怨对；若得彼利谓为善友，若不得利更相杀害。我见如是深过失故，应当不观一切众生，于我之身作诸利乐，及于我身作无义利。但作是念：“我于今者，必当饶益一切众生，为欲满足羼底波罗蜜多故。”’”

尔时，世尊欲重宣此义，而说颂曰：

“设彼于我为无利，经于多百拘胝劫，见彼有情受众苦，终无安住于舍心。设有互得世财利，更相称赞为善友，若互不得世财利，彼此怨对相残害。假使以此赡部洲，或复三千佛世界，盛满珍宝来相惠，常求我为贤善友。假使执持利刀剑，来解我身诸支节，我当于彼诸众生，平等利益心无二。于诸毁骂我当忍，亦忍一切诸难苦，当为众生赞忍力，亦自安住大忍中。世间暴恶诸有情，以刀毒等相加害，能和合彼为善友，此则圣贤聪睿相。我当不学世愚夫，又应与彼而为异，凡夫圣者之所行，流转寂灭差别故。

“复次，舍利子，菩萨摩诃萨，行羼底波罗蜜多时，应作如是修学正法。舍利子，是菩萨摩诃萨，复作是念：‘假使经于百千那庾多拘胝大劫，被诸众生常以刀杖、瓦石、土块种种加害，但使须臾得存微命，犹应欣庆作如是念：“奇哉！如是有情圣者，能于我命不见全断。”’是菩萨摩诃萨，从是已后，转增修学，又作是念：‘假使众生行七步顷，斩截我首等殑伽沙，然我于彼终不发起若忿若恚。所以者何？夫忿恚者，速能损害百千大劫所集善根。若我善根为损害已，复当经于百千大劫，方始勤苦修行圣道。若如是者，阿耨多罗三藐三菩提极难可得。是故我当被忍辱铠，以坚固力摧忿恚军。’又舍利子，菩萨摩诃萨住大乘者，起忿恚心，魔得其便；既得便已，于阿耨多罗三藐三菩提能为障碍。舍利子，忿恚心者，于菩提道能为扰乱；扰乱心者，能发恶魔所有魔业。此中云何名为魔业？若有菩萨，心住衣钵不能舍离，当知魔业；心住乞食，诸施主家不能舍离，当知魔业；心住名闻，恭敬利养不能舍离，当知魔业；于出家法常生厌患，当知魔业；于白净法多生轻贱，当知魔业；于空寂处无志求心，当知魔业；不乐无上正等菩提，当知魔业；于余智慧恒欣求习，当知魔业；乃至于邬波柁耶、阿遮利耶二胜师所，不修敬仰恭顺之心，当知魔业。舍利子，诸如是等忿恚之心，能于菩提而为扰乱。舍利子，是则名为住扰乱心。菩萨摩诃萨，为诸恶魔之所使故，作诸魔业。

“复次，舍利子，菩萨摩诃萨，行羼底波罗蜜多时，作如是念：‘于长夜中，诸众生等为诸恶魔伺求便者，所谓瞋恚。’舍利子，我今为汝广说其事：我念过去，为大仙人，名修行处。时，有恶魔化作五百健骂丈夫，恒寻逐我兴诸恶骂，昼夜去来、行住坐卧、僧坊静室、聚落俗家、若在街巷、若空闲处，随我坐立，是诸化魔以粗恶言毁骂诃责，满五百年未曾休废。舍利子，我自忆昔，五百岁中为诸魔罗之所诃毁，未曾于彼起微恨心，恒兴慈救而用观察。舍利子，我于尔时复作是念：‘若有诸善男子，守护尸罗具众善法，于贪瞋痴性轻少者，不唯于彼作诸利益，说我以为行难行者；又亦不唯于彼作诸利益，能证无上正等菩提。何以故？若有众生刚强难伏，毁犯尸罗具诸恶法，为性浊重贪瞋痴者，若我于彼作诸利益，是则说我为难行者。由我于彼作诸利益，速成无上正等菩提，先当令彼证寂灭故。’舍利子，是诸菩萨摩诃萨，若忿恚心现在前时，应生如是诸大正念；若生是念，诸利益事速得圆满。舍利子，如来于过去世，由行如是羼底波罗蜜多菩萨行故，证得阿耨多罗三藐三菩提。是故菩萨摩诃萨欲求无上正等觉者，于诸忍力常具成就，堪受一切寒热饥渴、风日蚊虻、蛇蝎等触，又能堪忍粗恶言说、鄙陋词句，依身所生猛利诸苦，坚鞕楚辛，夺命至死，如是苦受并能堪忍。舍利子，是名菩萨摩诃萨安住是忍，速能成就羼底波罗蜜多故。

“复次，舍利子，云何菩萨摩诃萨羼底波罗蜜多？菩萨摩诃萨依之修行，具足成满忍法之相。舍利子，菩萨忍者无有瞋恚，是菩萨忍；无有忿怼，是菩萨忍；无诸怒害，是菩萨忍；不起怨诤，是菩萨忍；无诸损恼，是菩萨忍；善能自护，是菩萨忍；善能护他，是菩萨忍；当善护身，是菩萨忍；当善护语，是菩萨忍；当善护心，是菩萨忍；如理观察，是菩萨忍；厌离诸欲，是菩萨忍；依净业报，是菩萨忍；身善清净，是菩萨忍；语善清净，是菩萨忍；心善清净，是菩萨忍；受诸天人圆满净乐，是菩萨忍；如来相好圆满庄严，是菩萨忍；如来言说梵音微妙，是菩萨忍；行菩萨行摄诸善本，令不坏失，是菩萨忍；出离众生逼迫苦恼，是菩萨忍；除灭一切诸恶怨对，是菩萨忍。舍利子，略而言之，当知一切如来力、无所畏、不共佛法、大慈大悲大喜大舍，无量圆满诸佛妙法，皆是菩萨摩诃萨羼底波罗蜜多之所成就。

“复次，舍利子，菩萨摩诃萨行羼底波罗蜜多时，应当具足诸忍正行。舍利子，菩萨摩诃萨，若被骂詈终无返报，善达言语如响声故；若被捶打终无返报，善达身形如影像故；若被忿怒终无返报，善观其心如幻化故；若被赞毁终无爱恚，善知自身德圆满故；于得失利不生欣戚，调伏其心住寂静故；不希美称，不犯恶名，善能观察广大慧故；毁而不下，赞而不高，德善安住不倾动故；于诸苦事曾无厌恶，苦众生所深怀恋故；于诸乐相曾无欣爱，知有为乐性无常故；世间八法所不能染，不依一切有趣生故；于诸自苦善能堪忍，终不令他受苦恼故；于胜菩提心无退屈，觉分资粮善圆满故；节节支解乃至斩首，善能堪忍，希求如来金刚身故；屠割身肉善能堪忍，为求如来妙相好故；诸变恶事善能堪忍，为殖一切善业力故。舍利子，如是等相，名为菩萨摩诃萨，成就羼底波罗蜜多，应如是学。

“复次，舍利子，菩萨摩诃萨行羼底波罗蜜多时诸忍之相，所谓菩萨摩诃萨修行忍者，是则名为毕竟堪忍。何以故？若谓我能堪忍毁骂而起忍者，是则名为俱生之忍；如是忍者，非毕竟忍。若谓谁能起骂，复何所骂而起忍者，是则名为校计法忍；若谓是眼能骂眼耶而起忍者，是则名为观诸处忍；若谓此中无能所骂而起忍者，是则名为悟入一切无众生忍。舍利子，如是诸忍，皆非菩萨毕竟之忍。又舍利子，若谓骂声但有诸字，是则名为响声之忍；如是忍者，非毕竟忍。若谓彼我俱无常者，是则名为悟无常忍；若谓彼有颠倒、我无颠倒，是则名为高下之忍；若谓彼非正理，我是正理，是名相应不相应忍；若谓彼住邪道，我住正道，是则名为二道别忍；如是忍者，非毕竟忍。若谓我忍于空、不忍见趣，我忍无相、不忍诸觉，我忍无愿、不忍志求，我忍无作、不忍诸行，我忍惑尽、不忍烦恼，我忍诸善、不忍不善，我忍无罪、不忍有罪，我忍无漏、不忍有漏，我忍出世、不忍世间，我忍清净、不忍杂染，我忍涅槃、不忍生死。舍利子，如是诸忍，但得名为治断之忍，皆非菩萨毕竟忍也。

“复次，舍利子，云何菩萨摩诃萨行于羼底波罗蜜多时，修行菩萨毕竟之忍？舍利子，若随顺空不灭诸见，于彼空性亦无增益；如是忍者，是名菩萨毕竟之忍。若随顺空不灭求愿，于无愿性亦无增益；若随顺空不灭诸行，于无作性亦无增益；若随顺空不灭烦恼，于惑尽性亦无增益；若随顺空不灭不善，于彼善性亦无增益；若随顺空不灭有罪，于无罪性亦无增益；如是乃至若随顺空不灭生死，于涅槃性亦无增益。舍利子，如是等相而生忍者，则名菩萨摩诃萨毕竟之忍。舍利子，一切诸法，非能生、非所生，非已生、非现生，无有一法是可生起，无生起故则无有尽；若有能知此无尽者，则名菩萨摩诃萨毕竟之忍。舍利子，一切诸法，非是有为，亦非无为，无有增益，无殖无增，亦无长养，无盛无衰，无有作者，无有起者，由无起故，亦无有尽；如是忍者，则名菩萨摩诃萨无生之忍。舍利子，菩萨摩诃萨，为阿耨多罗三藐三菩提故，行菩萨行。若有具足成就如是忍者，是名菩萨摩诃萨羼底波罗蜜多圆满成就。舍利子，若菩萨摩诃萨，安住如是羼底波罗蜜多，精勤修学，行菩萨行者，不为诸魔、魔众、天子之所扰乱，又亦不为异道邪论所能摧伏。”

毗梨耶波罗蜜多品第九之一

尔时，佛告舍利子：“云何菩萨摩诃萨，为阿耨多罗三藐三菩提故，依毗梨耶波罗蜜多，行菩萨行？

“舍利子，菩萨摩诃萨，于是正勤波罗蜜多，精进修学行菩萨行。舍利子，菩萨摩诃萨具足成就不退正勤，而能不顾所重身命，发大精进求菩萨藏微妙法门，殷重听闻，受持读诵，究竟研寻，通达义趣，广为他人敷演开示，或复书持如理修学，是名菩萨摩诃萨行菩萨行。舍利子，云何名为不顾身命？舍利子，菩萨摩诃萨，行正勤波罗蜜多时，设为于他所加恐怖，作如是言：‘若汝于此菩萨藏经，受持读诵，乃至广为他人开示书持，如理修学者；我当以百具箭槊，贯举汝身，除断汝命。’舍利子，菩萨摩诃萨，当于尔时，虽闻此言曾不入心，无恐无怖，无惊无畏，发四坚固勇猛威势，于菩萨藏微妙法门转加精进，不弃不舍，不远不离，具足成就猛利信解、坚固信解、坚固堪忍、坚固正勤。

“舍利子，我当为汝说坚固忍、坚固正勤方便譬喻，为令菩萨得坚固忍、坚固正勤，行菩萨道不顾身命。舍利子，假使三千大千世界，所有众生有情所摄，若卵生、若胎生、若湿生、若化生、若有色、若无色、若有想、若无想、若非有想非无想，若可见、若不可见，彼诸众生，乃至于刹那顷皆得人身，于菩萨所，同结百千极重怨仇。彼诸怨等语菩萨言：‘汝若于是菩萨藏经差别文句，受持读诵乃至广为他人开示书持，如理修学者，我等诸人同时执缚，当断汝命。’舍利子，菩萨摩诃萨行毗梨耶波罗蜜多故，当于尔时，虽闻此语，都无发起一念怖心，但具摄持四种正法，专务寻求大菩萨藏微妙法门。舍利子，是名菩萨摩诃萨具足成就不退正勤波罗蜜多故，又复成就无边势力勇猛精进、正勤勇健、心意勇健、净戒勇健、大忍勇健、等持勇健、大慧勇健，正行胜智皆悉勇健。舍利子，是菩萨摩诃萨行正勤波罗蜜多时，具足如是大忍力故，假使十方无量众生，各竞执持百千刀剑，于菩萨所兴加逆害；菩萨尔时，于诸有情终不微发一念瞋心。舍利子，如是菩萨摩诃萨住忍力故，如大梵王，如天帝释，如苏迷卢四宝山王，不可倾动，常住慈悲，恒起意解，救疗众生，于诸所行终无退转。而是菩萨，心如大地，心如大水，心如大火，心如大风，及以虚空，又能善修对治贪瞋痴等栽枿根本。舍利子，若有菩萨摩诃萨，以殑伽沙等无量世界盛满一切无价珍宝，持用奉施无量如来应正等觉；又有菩萨摩诃萨，行毗梨耶波罗蜜多者，听闻如是大菩萨藏微妙法门，闻是经已往空闲处，系念思惟如是之法精进修学，令未修学诸菩萨等爱乐习行。舍利子，如是菩萨摩诃萨行正勤故，摄持无量诸妙善根，非彼行施之所能及。何以故？舍利子，如是善根，系属阿耨多罗三藐三菩提故。是故诸菩萨摩诃萨，于菩萨藏微妙法门，应当听闻，受持读诵，若复书写，广为他说，发起正勤勇猛修习。

“复次，舍利子，发起正勤波罗蜜多菩萨摩诃萨，当应修行不行行处。舍利子，云何名为不行行处？舍利子，不行行处，所谓涅槃。言不行者，诸恶天魔所不行故；所言行者，正勤善人之所行故。言善人者，所谓诸佛、独觉及佛弟子。所以者何？诸登圣道所有善人及佛世尊，皆为趣向般涅槃故。舍利子，一切众生多行三处。何等三处？所谓随顺恶道、趣向恶道、将堕恶道。是故诸菩萨摩诃萨，于杂染法终不随顺，唯求出离、戒、忍、多闻白等诸法。舍利子，世间众生多住无业，而恒自计住于有业；世间众生多诸懈怠，而恒自谓发起正勤。是故，舍利子，聪慧菩萨摩诃萨，终不与彼无业懈怠共相习近，又亦不堕于其数中，唯与同行发起正勤诸大菩萨而相习近。何以故？舍利子，无有众生于彼最胜无染净相大般涅槃，生净信解如菩萨者。舍利子，发起正勤波罗蜜多菩萨摩诃萨，不唯自为证涅槃故发勤精进；然为摄受一切有情，令诸众生得利乐故，修行正行发勤精进，开示教导安处众生于圣道路故，说菩萨名善丈夫。”

尔时，世尊欲重宣此义，而说颂曰：

“正勤无缓缦，常具大精进，于菩萨藏法，聪睿恒受持。善思惟法义，于佛不思议，但勤求净法，故名为菩萨。正勤大慧者，坐妙菩提树，摧怖恶魔军，由般若精进。现守护禁戒，任持诸世间，为利益众生，常精进无限。

“复次，舍利子，如是大乘大菩萨藏微妙经典流布于世，能令众生发大欢喜，又能引生福德、智慧，感大财富令其增长，能感诸天殊胜快乐，能感一切圆满具足，能生一切诸佛如来力、无所畏、无碍智解、大慈大悲大喜大舍、不共佛法。略而言之，能引一切诸佛之法，摧怖魔怨令心清净，能发猛慧穷生涯本，尽苦边际能近涅槃。舍利子，于当来世，我与汝等般涅槃后，后五百岁，尔时多有薄福众生，当于是经不生信重，毁灭舍弃；复有无量福德众生，钦奉是经，如理修学，勤加精进，为求无上正等菩提故，为求尸罗故，为求多闻，为求定、慧、解脱、解脱知见故，为求一切佛法利乐一切众生故，为舍邪见修行正见故，为舍生死流转修于圣道故，为欲演说正法降伏天魔故，为欲舍离贪爱、调伏瞋心、摧破愚痴、除灭无明、发慧明故。

“复次，舍利子，当来之世，若有众生闻是法已，为求一切诸善法故，当发增上勇猛正勤；以闻如是微妙法故，于诸佛法无有障碍决定无疑。舍利子，尔时复有无量众生，福果所资住增上意，为求无上正等觉故，听是经典，闻已当获广大欢喜，于菩萨藏微妙法门，极善研习，如说修行。又舍利子，尔时当有于如来教乐闻法者，彼诸众生随以何等差别因缘，遇得听闻如是经典，闻已当获广大欢喜，生欢喜已发坚精进，能于如是大菩萨藏微妙法宝取少宝分。舍利子，譬如大海水上漂流无量种种熟果，色香美味皆悉具足。有一丈夫发起勇猛大精进力，便入海中运动手足，接取彼果若二若三。然是丈夫执持此果，从海而出往至一处，取而尝之，乃知其味淳美希有，即作是念：‘如是妙果具色香味，我从生来未曾得食！当更发勤精进，重入海中，运其手足敛收余果。’作是念已，来至海滨通遍观之，了不复见，深起追悔，生大忧恼：‘我先何为不多收取？乃令失是无量妙果。’如是，舍利子，于我灭后后五百岁，无上正法将灭之时，当有无量诸众生等，少信、少施、少戒、少慧、少修精进，随以何等差别因缘，遇得听闻如是经宝；既闻法已，于此经中但得少分微浅之义，乃至受持一四句颂。复为恶魔娆乱障蔽，不为众人之所敬问及以供养称赞信奉。是持经者知彼众人不敬重故，便于此经安住舍心，持先所闻经中句义微细少分，往一静处思惟观察，心生欢喜而复悔恨，作如是言：‘呜呼奇哉！我于今者大失善利。诸佛如来无上正教，如何不多听闻领受？’又于如来起深重心，倍于先来发正念者。舍利子，当尔之时，有诸苾芻，恶魔持故，闻是经已，于众人前当起诽谤言：‘是经典诸文，华者之所造作，实非佛说。’由如是故，有诸苾芻，于是经典全不听受。”

尔时，世尊欲重宣此义，而说颂曰：

“闻是法已，当无障碍，于诸佛法，最上无疑。诸少福者，不得听闻；诸多福者，闻是经典。少福之人，虽闻不信；多福闻已，顶戴如鬘。诸少福者，言非圣教，当坠恶趣，如盲堕坑。多福之人，闻生欢喜，当往善趣，如酥滴水。诸薄福者，闻生忧恼，受苦长夜，不脱黑暗。虽得少闻，复为魔娆，谤佛菩提，速入地狱。

“复次，舍利子，诸佛如来，具足成就清净妙智，乃至能知四众之心。若一苾芻、苾芻尼、邬波索迦、邬波斯迦，于当来世正法灭时，或有听闻如是经典随顺领受，或有闻已轻毁诽谤，或有众生全不听闻，如是一切如来净智悉能了知。舍利子，若有菩萨摩诃萨，及余一切诸有众生，闻已领受如是经典，精进修习，当得成就四种无障清净之法。何等为四？一者、成就尸罗无障清净，二者、成就具足无难清净，三者、成就逢值诸佛亲事供养无障清净，四者、成就见慈氏佛初得见已无障清净。舍利子，彼诸众生闻是经已，如上所说诸妙善根，随其方便必当获得。舍利子，是名菩萨摩诃萨修行正勤波罗蜜多故，成就四种无上清净之法。

“复次，舍利子，于当来世正法灭时，有诸菩萨摩诃萨安住大乘，修行正勤波罗蜜多者，于是经典勤加修学，发大精进听闻受持，书写读诵穷寻旨趣，广为他说敷扬开显；尔时当有十障碍法出现世间，诸有智者深当觉知，不应随转，但当发起勇猛精进受持是经。舍利子，何等名为十种障碍，智者觉知，不应随转？

“舍利子，有诸苾芻发勤精进，于是经典求闻诵习，尔时恶魔，令持经者口禁不语，便于是经不得建立，是名第一障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者患其眼目，便于是经不得建立，是名第二障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者身诸支节一时皆病，便于是经不得建立，是名第三障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者于其住处，心不喜乐寻欲舍弃，便于是经不得建立，是名第四障碍之法。诸有智者深当觉知，不应随转。

“又舍利子，有诸苾芻发勤精进，于是经典求闻诵习，尔时恶魔，令持经者互生忿恚、为忿坏心相加残害，便于此经不得建立，是名第五障碍之法。诸有智者深当觉知，不应随转。

“又舍利子，有诸苾芻发勤精进，于是经典欲求诵习，尔时恶魔，令持经者起言诤事，起斗讼事，起讥刺事，起乖离事，起瞋骂事；由是事故，彼此口中互生矛槊、互相言讼，互相残害，互相乖竞；由起如是诤竞事故，便生障碍，于是经典不得流转，起意造作诸余事业，是名第六障碍之法。诸有智者深当觉知，不应随转。

“又舍利子，有诸苾芻发勤精进，于是经典欲求诵习，尔时恶魔，将坏灭故作诸形相，或俗人形、或出家形，来至其所娆乱其意，令于是经不能受持反加谤毁，复更起心乐余事业，是名第七障碍之法。诸有智者深当觉知，不应随转。

“又舍利子，当来之世正法欲灭，尔时有诸年少苾芻，于是经典起清净信，心生爱乐在我法律中，为行毗梨耶波罗蜜多故发勤精进，于阿耨多罗三藐三菩提深心安住，又于是经恭敬听闻，既得闻已生大欢喜。时，诸年少苾芻，当为邬波柁耶及阿遮利耶，二本学师之所障碍，令于自法不生乐欲。是时二师而语之言：‘汝所持经，此非佛语，非佛菩提，非是正法，非毗奈耶，非大师教。’时彼苾芻，闻师教诲信受领解，于佛菩提即便弃舍。是时二师重语苾芻：‘汝等应当精进修学，如我所说若法若律。’时诸苾芻信受领已，先所修习增上善根，为师所坏皆悉断灭。舍利子，彼诸苾芻断善根已，复为恶魔之所诳惑；由诳惑故，于佛正教造障法业，临命终时，恶境现前惛痴迷乱，乃至大死都皆集现，而复重兴感地狱业。舍利子，如是当来诸不善事，如来于此悉能了知。又舍利子，当来之世，有诸年少苾芻，于是经典起诸恶见，诽谤不信，凡所游履经行往来，以种种言常兴谤毁，如来于此悉能了知。舍利子，菩萨摩诃萨发勤精进住大乘者，当于尔时应起四想。何等为四？一者、应当发起自调伏想；二者、应观自身所作事业，不应观他所有诸事；三者、于彼有情起悲愍想；四者、住空闲处，于自他心起随护想。舍利子，如是四想，住大乘者若被诽谤，应当发起。又舍利子，当来之世，无量众生受诸邪见，于彼演说正法苾芻，信受者少，不怀敬重请问经义，又不供养亲近往来，亦不承事返生凌蔑；于说非法苾芻，信受者多，得大势力，为诸众生所共敬重，请问经义，供养称赞是非法者，因此缘故复于是经毁谤讥笑。舍利子，当尔之时，诸众生等，于是经典不欣乐者，闻斯毁谤倍不欣乐；诸欣乐者，被谤毁故，便于此经舍离乐欲、教离乐欲。诸苾芻等转更炽盛，致令转读是经典者，于众会前不得开示，是名第八障碍之法。诸有智者应当觉知，不应随转。

“又舍利子，当来之世有诸苾芻，贪爱所蔽，多行劫盗，欣乐世间三种弊法。何等为三？一者、欣乐追求世间衣钵，二者、欣乐追求世间饮食，三者、欣乐追求世间戏论绮饰文颂。如是三法，是名第九障碍之法。诸有智者应当觉知，不应随转。

“又舍利子，当来之世正法灭时，有诸菩萨安住大乘，行毗梨耶波罗蜜多故，于是经典，发勤勇猛增上精进，书写受持研寻读诵，广为他人开示演说。彼诸人等，当为诸魔之所执持，烦恼业障之所覆蔽，喜世间业，乐世间业，方便勤求世间事业；于世谈论喜乐转增，方便勤求世间谈论；喜乐睡眠，方便勤求；喜于众乱，乐于众乱，方便勤求乐著众乱；于是经典不能受持，又不转读研寻其义，亦不为他广敷开示。舍利子，于佛教中无有所余能为内损，无有所余能速毁灭，唯除懒惰诸恶苾芻，是名第十障碍之法。诸有智者应当觉知，不应随转。”

尔时，世尊欲重宣此义，而说颂曰：

“正法灭时多障碍，当兴种种恶魔业，于白净法不修习，亦不乐求胜涅槃。薄少智慧具恶觉，不求安住于正法，备行种种非法行，游诸恶趣定无疑。彼诸众生临命终，无有能为救护者，又彼亲教及传授，命终当堕三恶趣。百千拘胝那庾劫，为求世利涉诸苦，常为三火所烧燃，云何令彼速解脱？我已证成无等觉，转于微妙梵法轮，诸天世间不能转，今故为转度众生。如是彼时诸群生，舍我世间难得法，习近恶魔诸品类，当受无边极重苦。障彼习行施戒等，菩提圣道之因缘，若有精勤于佛教，当迷惑彼正道路。诸有听闻如是法，宣说无我诸空理，安住此法正行时，恶魔当为彼障碍。谓此最胜此真实，于非胜实胜实想，反加谤毁佛正教，当知速堕于地狱。若有众生于佛所，深起坚牢爱恭敬，听闻如是正法已，欢喜随顺而称赞。恶魔知彼既生喜，与诸眷属同愁怖，便兴种种惊畏相，于彼人所生留难。或当变作苾芻形，诈现相亲窃言议，谓此非正菩提道，何故在此而奔趣？有诸众生于是经，将发坚固住正勤，又被诱附而轻弄，用斯废舍不修学。既被魔罗所惑乱，随魔意转而拘执，乃告此经非正法，便于寂灭永弃舍。彼又弃舍大导师，复不勤求无上法，又复发生我爱已，速疾趣彼地狱中。尔时当有少众生，乐欲勤求此空法，不得和合同修习，乃各流散他方土。如是无上最胜法，诸当闻者皆轻毁，持法者怖远逃避，是相当兴未来世。此国全无持法者，远方虽有未为多，纵有受持此经者，悉皆捐舍无咨问。世间依怙圣教中，如是甚深无上法，无量障碍在未来，了然犹如现在住。时有持法贤善者，不顾身命住空闲，修习演宣如是法，速疾往升于善趣。

菩萨藏会第十二之十二

毗棃耶波罗蜜多品第九之二

“复次，舍利子，当来之世，法欲灭时，复有菩萨摩诃萨安住大乘，行毗棃耶波罗蜜多者，见如是等诸恶众生，诽谤毁灭是正法已，倍增振发勇猛正勤大精进力，于是经典大菩萨藏微妙法门，殷勤听受，书持读诵，广为他人开示演说。舍利子，如是菩萨摩诃萨，当于尔时应起四想。何等为四？

“舍利子，所谓我父宝藏不久当灭，由为此故，佛薄伽梵释迦牟尼如来应正等觉，于百千那庾多拘胝无数大劫，精勤修习难行苦行，方乃获是正法宝藏。是故我当发勤精进，奉持此藏，遍持此藏，极当遍持广通此藏，欲令法宝久不灭故。

“舍利子，譬如有人，惟有一子怜念爱重，具大福相观无⛔足。是人后时欲有所趣，而携此子将涉危难，恐颠坠故以手执持，又等遍持、极等遍持，勿令我子堕险难处。如是，舍利子，彼善男子亦复如是，深怀奉信敬重于我，不舍如是无上法宝，志恒希求清净寂灭，虽经恶世而能摄受最胜正法。舍利子，我今以此菩提因缘无上正法，付嘱是人。

“又舍利子，譬如世间大军战时，少有众生，为护众故处于前阵；惟有果敢雄猛丈夫，合率骁勇抗拒勍敌，为护己众处大军前，振威而住。如是，舍利子，于当来世正法灭时，坏正法者当现前时，有诸众生发起深心欣乐寂灭，而能于是无上法宝，乃至受持少分要义；当知是人亦复如是，被于正勤坚固甲胄，奋发勇猛大精进力，摧碎诸魔所有军阵。何以故？舍利子，若有众生于是经典，乃至受持一四句颂，不生诽谤，随喜赞叹，言此经典真是佛说，于多人前广宣显示者，当知是人即为随喜赞说去来现在诸佛所说经法。舍利子，如来不说是人但得少分功德果报，我说是人乃能成就如虚空量大功德聚。何以故？舍利子，我说是等名为善人！如是善人甚为难得，谓知恩者及报恩者。舍利子，如是知恩及报恩者，当知是为人中珍宝。

“又舍利子，于当来世正法灭时，诸恶魔等威势现时，若有众生于如来所信重不舍，受持是经无有远离，我说是人第一丈夫、为善丈夫、为胜丈夫、为健丈夫、为大丈夫，当知是人则为如来胜法朋侣，非为诈现朋恶党者，当知是人行实行者。如是，舍利子，菩萨摩诃萨，应当修习坚固正行，乃至命终中无暂废；于诸佛所当勤卫护，乃至命终中无暂废；于正法所当勤摄受，乃至命终中无暂废；甚深空法当勤信解，乃至命终中无暂废。

“舍利子，是为菩萨摩诃萨于后恶世所起四法。若有成就如是四法，菩萨摩诃萨，于当来世法欲尽时、谤正法时、灭正法时、犯戒徒党大强盛时、炽然追求顺世外道恶咒术时、劫浊乱时、有情浊时、寿命浊时、烦恼浊时、诸见浊时，菩萨摩诃萨，当于尔时应住三处而为依止。何等为三？所谓应住阿兰若处，应住诤息灭处，应住佛菩提处。舍利子，是为菩萨摩诃萨当来恶世住于三处，应如是持，是则具足毗棃耶波罗蜜多故。”

尔时，世尊欲重宣此义，而说颂曰：

“于最胜法不远离，为尽生老病死苦，常勤精进无妄念，当速成就自他利。若有于是善说法，闻已安住正思惟，当知我为彼大师，彼则是我真弟子。若不听闻如是法，设闻不住正思惟，是人当趣诸恶道，犹彼众流归大海。百千俱胝那庾劫，诸佛出现甚为难，虽复暂遇不亲奉，当随恶魔自在转。

“复次，舍利子，乃往过去九十一劫当于尔时，有佛出世，名曰胜观如来、应、正等觉、明行圆满、善逝、世间解、无上丈夫、善调御士、天人师、佛、薄伽梵。

“舍利子，彼佛法中有六苾芻，行诸恶行恒相随逐：一名善见，二名善乐，三名欢喜，四名调善，五名苏逾遮，六名火天授。舍利子，是六苾芻恒说非法：‘有我、有人、有常、有断。’结固周旋更相信任，趣深隐所同共谋议：‘我等应当各各诱化人别百家用为徒党。又令百家传告眷属，如是展转亲姻传告，或当至于五十百等。’作是议已便往教化，若村若城郊野店肆，或至王都及余邦国，一一诸家悉皆往趣；既到彼已，不说正法，于佛世尊先行毁谤。舍利子，彼恶苾芻云何毁谤？舍利子，诸恶苾芻告众人言：‘世间决定有我、有众生、有寿命者、有数取者。若诸世间定无有我及诸法者，谁去？谁来？谁坐？谁卧？谁语？谁默？谁能行施？谁是所受？谁能受用？谁受苦乐？谁有能受不苦不乐？若有人来语汝等言：“世间决定无我、无众生、无寿命者，无数取者。当知是人为汝等怨，非汝善友。”’舍利子，尔时诸恶苾芻重更诱化妇人、丈夫及以男女，作如是言：‘若有人说无我等法，当知其人为不善者，为暴恶者。是汝恶友，非汝善友。’复更化言：‘汝等诸人是聪慧者，深能领解我所说义。自今已往，若诸恶友非善友来，当为汝说：“世间决定无我等法。”汝等不应辄相亲昵、交顾往还、承事供养。’舍利子，诸恶苾芻行如是化，于半月间人各诱得，满五百家归从其见。

“舍利子，尔时有诸苾芻，是阿罗汉，永离一切烦恼垢秽，而是胜观如来应正等觉真实弟子。为乞食等诸因缘故，诣彼诸恶苾芻所化之家；暂至其门，便为妇人、丈夫及诸男女，所共毁骂，非理诃责，以粗恶言面陈挫辱。为诸苾芻，而说颂曰：

“‘汝等不能知正法，汝等迷失于圣道，汝等退舍于净教，汝等皆当堕地狱。’

“舍利子，彼诸人等说是语已，于阿罗汉倍更诃骂；既诃骂已，复以种种言词而骂于佛。即于佛前，说伽陀曰：

“‘如来所说法虚妄，所谓诸行悉无常，又说诸法皆无我，及以无恒无不变。诸行都无有坚实，皆为虚伪忘失法，所说空华无所有，但能诳惑彼愚夫。’

“舍利子，彼诸人等说如是语，轻毁佛已，倍增愤恚。又于佛前，说伽陀曰：

“‘如来所说一切法，决定无我无众生，无有寿命无数取，亦无作者及受者。而今现见诸世间，有能行施及所受，并余种种受用人，及觉广大诸受等。当知宣说定无我，一切皆应堕恶道。’

“舍利子，当尔之时，诸不善人同声说是非法语者，大小男女有六十八俱胝千众生，皆恶苾芻所化导故行是恶业。彼命终已，同生无间大地狱中，受身粗大，鱼形人首。其舌长广弥布于地，周遍下钉如植姜田；又于舌上众多铁犁，常以耕之。彼一一身，又为一百极恶商佉之所唼食。又于空中大热铁丸，猛焰赫然，光色炽盛，从空而堕常雨其身。是诸罪人以恶业故，受如是等种种楚毒。”

尔时，世尊欲重宣此义，而说颂曰：

“铁丸猛焰如飞电，可畏无量百千种，常于其身而堕坠，炽然恒受种种苦。又于身内遍流转，炎炽猛盛难逢近，腾焰高踊百由旬，流火遍出身毛孔。又彼众生一一舌，尽为无量铁犁耕，一切舌分皆分裂，如是苦受恒缠绕。斯由亲近恶友已，能感如斯大苦聚，又由远离具戒者，致令速堕于恶道。

“舍利子，时彼非法六恶苾芻，由恶教故，命终之后，皆生阿毗大地狱中。一一受身纵广等量，三十踰缮那。彼一一身皆生千口，一一口中各生二舌。是一一舌广长量等四踰缮那，一一舌上有五百铁犁，铁牛挽之以耕其舌。是诸罪人虽受苦痛，大苦逼故不遑号叫。又于头上各有万亿狱卒，手执害具刀锯矛槊，斫刺破裂坏其身首。在此狱中寿万亿岁。如是展转复往诸余大地狱中，具受辛酸种种苦楚。何以故？由彼瞋毁佛圣教故。

“舍利子，当于尔时，有大长者名曰安隐，财富无量，资产具足，多诸珍宝、金、银、琉璃、珊瑚、末尼、真珠、贝玉，无不备有；又多仆使奴婢，财谷库藏皆悉盈满。尔时长者，为恶苾芻之所教化，既受其语生于断见。长者有妻，名为焰慧，容色盛美为人所重。彼生一男，形貌端严众睹无厌，成就第一圆满净色；曾于过去无量百千那庾多拘胝佛所，植诸善本。当初生时三返微笑，又发是言：‘奇哉！奇哉！云何今者生断见家？’其母闻已，惊恐惶惧，身毛为竖，与诸女人弃之逃避。

“舍利子，时诸女人欲审悉故，还来近住，观察是儿为何等类：天耶？龙耶？为药叉耶？为健达缚，为阿素洛，为揭路荼，为紧捺洛，为牟呼洛伽，为究槃荼，为毕舍遮，人非人耶？舍利子，时此婴儿再发是言，告诸女曰：‘汝虽怖走，我甚安乐。’时此婴儿为诸女人，而说颂曰：

“‘汝当乐义利，于义利勿怖，我当度汝等，令脱于邪道。汝安隐勿怖，应怖前恶友，我当度汝等，令脱于邪见。’

“舍利子，时彼父母及余大众，闻是婴儿说伽陀已，便往儿所。尔时，婴儿为其父母，而说颂曰：

“‘家中凡所有，广大诸财谷，速持来见与，供佛及声闻。彼大声闻众，照世胜观尊，三界围轮中，都无与等者。彼大声闻众，照世胜观尊，广阐扬妙法，利益诸群品。彼大声闻众，照世胜观尊，身具三十二，大丈夫威相。彼佛声闻众，犹如乌昙华，名称甚难闻，过亿俱胝劫。’

“舍利子，时儿父母闻是法已，即取家中二十俱胝上妙财宝，将至儿所，而语之言：‘此诸财宝，是汝父母所有之物。汝当取之，随汝志意生信之所，任持奉施。’尔时，父母即为是儿，而说颂曰：

“‘此是汝父母，所致诸财宝，随心所敬信，汝当持布施。若金若珍宝，家中甚丰积，随心所敬信，汝当持速施。衣服坐卧具，华鬘及涂香，随心所敬信，汝持欢喜施。于佛及法僧，无上福田所，为利诸群生，当应行布施。’

“舍利子，尔时婴儿，闻其父母所说颂已，复为父母而说颂曰：

“‘我今往胜观，世间依怙所，当广设供养，为利群生故。诸有欲希求，天上人中乐，应随我所诣，胜观如来所。’

“舍利子，尔时婴儿，以念正知观视四方，白父母曰：‘父母当知，我今应往薄伽梵胜观如来应正等觉所。’于是众人闻是语已，皆大惊愕：‘云何婴儿当初生日，便能与人往返言议，又能徒步有所造诣？’时有八万四千众生，闻是奇异皆来云集，而作是言：‘我等当观此婴儿者，是何等类？为天，为龙，为药叉耶？乃至为毕舍遮，人非人耶？’

“舍利子，尔时婴儿，与诸大众八万四千前后围绕，往诣胜观如来所止之处。当此婴儿往佛所时，以福德力恐为风日所损弊故，于上空中十千宝盖，自然而现用覆其身。又于婴儿所由之路，虚空之中罗布金网，雨上妙华及细末香，超胜诸天常所散香。扇清凉风与天香合，周流飘散相续不断。虚空诸天又于行路，以诸香水而用洒之，覆以金罗种种珍服。又彼诸天雨华布道，光彩相曜积齐于膝。于其道侧，无量百千清净池沼自然出现，八功德水具足盈满，生诸妙华，所谓殟钵罗华、钵特摩华、拘贸陀华、奔荼利华，含发鲜荣弥满池内，又有凫、雁、鸳鸯异类众鸟游戏水上。

“舍利子，时彼婴儿所由之路，七宝栏楯以界道侧，诸天伎乐具无量千深远妙音自然而发，左右宝树行列庄严。于大道中复施华路，现于身前为供养故，以待婴儿游履其上。于其华路承步诸华，举足之时自然隐没，及将下足华便踊现。尔时，婴儿游此华道，经须臾顷，即便回顾观诸大众，说伽陀曰：

“‘汝等无理不应行，异我此路余非理，而我常游此正理，故往有理最胜处。超过无量那庾劫，时复一福遇人身，时有一佛出世间，时勤修得净信慧。’

“舍利子，尔时婴儿，为诸大众说伽陀已；于虚空中，有八万四千诸大天子，同声赞言：‘善哉！善哉！’便说伽陀，赞婴儿曰：

“‘善哉善哉大智慧，汝所宣说会正理，仁者后顾为无理，有正理者当前趣。’

“舍利子，尔时婴儿又以伽陀，报诸天曰：

“‘汝诸天等所宣说，有理无理之正言，我今问汝汝当答，有理无理之实义。’

“舍利子，尔时诸天复以伽陀，报婴儿曰：

“‘若乐欲住诸财宝，不乐出离所行处，如是无理诸凡愚，安住地狱之前道。若乐舍家趣非家，当应舍欲弃财宝，是人于世有正理，不久便开解脱门。’

“舍利子，尔时婴儿复以伽陀，报诸天曰：

“‘如汝所说理无理，观汝全未能明晓，如是有理无理义，我深于此正开悟。’

“舍利子，尔时婴儿说是语已，即便前进趣薄伽梵毗钵尸如来应正等觉大会之所。既到彼已，顶礼佛足，右绕三匝，却住一面。于薄伽梵胜观如来，深生敬仰，即以伽陀，而赞颂曰：

“‘常行利益诸世间，胜观三明施甘露，如大龙象大师子，由是我今常敬礼。世间明照甚难得，犹如乌昙跋罗华，为世依怙作光明，形色微妙甚圆具。世间众苦所逼迫，不能了知真圣道，踰越正路而逃迸，譬等生盲处于世。愿我此世当成佛，如今胜观人中尊，当拔众生无量苦，及救三火烧燃者。如是无边百千众，皆随我来至于此，惟愿演宣微妙法，悉令安住上菩提。’

“舍利子，尔时婴儿说是颂已，白胜观如来应正等觉言：‘世尊，愿我来世于此世间，当成如来应正等觉，为诸众生显扬正法；亦如今者胜观如来，为诸大众广说妙法。’尔时，会中有八万四千众生，复白胜观如来言：‘世尊，我等亦愿于当来世，得成如来应正等觉，为众生故显扬正法；亦如今者胜观如来，等无有异。’尔时，胜观如来应正等觉，了知如是八万四千人增上意已，即便微笑。

“舍利子，诸佛法尔，于微笑时有种种光，青、黄、赤、白、红、颇胝色，从佛面门自然而发，遍照无量无边佛之世界，上至梵世，映蔽一切日月光明。其光遍照所应作已，而复还来右绕胜观如来，百千匝已，从薄伽梵顶髻而入。舍利子，尔时胜观如来有一侍者，睹佛神变现微笑已，从坐而起，偏覆左肩，以右膝轮安处于地，向佛合掌，曲躬礼敬，即于佛前，以颂问曰：

“‘我今问佛胜观尊，端严希有生众喜，何等因缘大善逝，现发微笑世间依？两足世尊现微笑，其相非无有因缘，愿演微笑因缘本，利益世间悲愍故。今有百千俱胝众，现住牟尼世尊前，摄耳专注乐听闻，愿世间依愍众说。佛为一切众生眼，为舍为救为归趣，能断众生诸有疑，怜愍世间利益者。如来善知诸过去，又能通达于未来，于一切法不生疑，及以现在诸佛土。通智法王论自在，出过三世妙如来，我今请问世间依，何等因缘现微笑？佛能永断他疑网，于一切法自无疑，八音畅宣微妙法，善拔众生忧毒箭。我心喜踊难陈说，合十指掌怀恭敬，敢问法王大圣尊，何等因缘现微笑？’

“舍利子，尔时胜观如来应正等觉，告侍者曰：‘苾芻，汝今见是婴儿在我前不？’对曰：‘唯然！我今已见。’胜观佛言：‘此婴儿者，往昔过去，曾于六十四俱胝那庾多百千佛所，供养恭敬，尊重赞叹，以诸衣服、饮食、卧具、病缘医药及余资物，持用奉施彼诸佛已，为欲趣向三菩提故，又于过去十那庾多佛所，修行梵行，回向阿耨多罗三藐三菩提。苾芻当知，今是婴儿所将大众八万四千，于过去世，并是婴儿本生父母。何以故？此婴儿者，曾于过去发如是愿：“愿我经生在在处处所有父母，皆令安住于佛菩提。又令诸母，更无第二再受女身。”由是愿故，彼诸众生至于今日，随逐婴儿来至我所，又随修学发于无上正等觉心。’尔时，胜观如来欲重宣此义，为侍者苾芻而说是颂：

“‘苾芻当观此婴儿，及现前住多千众，其心踊跃发诚言，愿我当来如法王。当知曾于过去生，如上数量诸佛所，恭敬供养大导师，利益天人世间者。于十那庾诸佛所，依佛舍家持正法，常行最胜之所行，为求无上菩提故。汝观八万四千众，今现皆住如来前，曾于久远过去世，悉是婴儿之父母。又此婴儿曾发愿，诸有生生父母者，普令安住上正觉，更不重受女人身。彼皆随学婴儿行，发菩提心于我所，今我皆当授彼记，方将为世两足尊。由此因缘现微笑，彼昔胜行我能知，及以未来诸所作，当证人中大圣主。诸天龙神及人等，无量百千那庾多，闻佛为彼授记已，于胜观尊生大喜。’

“舍利子，尔时婴儿闻佛授记，心生欢喜，踊跃无量，悦意泰然，得未曾有；速疾往诣其父母所，说伽陀曰：

“‘如是多千众，我前生父母，皆已住菩提，父母心何趣？’

“舍利子，尔时父母复以伽陀，报其子曰：

“‘如子志所趣，我心亦如是，当成一切智，此决定无疑。子已生我家，愿后勿相舍，常当忆念我，令速证菩提。’

“舍利子，尔时婴儿复以伽陀，报父母曰：

“‘我诸所化导，皆愿先成佛，最后我当成，照世人调御。’

“舍利子，汝今当观彼过去世胜观如来法中婴儿者，岂异人乎？勿作余疑，今大自在天子是也！从是已后，又经俱胝那庾多劫更不退堕。过是劫后，生转轮王圣种族中。彼当来父，号曰名称，如我今父净饭大王。彼当来母，号曰离暗，如我今母摩诃摩耶。彼当来子，号曰无忧，如我今子罗睺罗。

“舍利子，彼既出家悟菩提已，得成为佛，名曰大悲如来应正等觉，十号具足。其佛寿量满百千俱胝岁，佛身常光遍照所及十踰缮那，佛说法处大会充满百踰缮那。大悲如来处世教化，为度声闻三会说法：第一大会度诸弟子有百俱胝，第二大会度诸弟子有那庾多俱胝，第三大会度诸弟子有百千那庾多俱胝。舍利子，其弟子中满一俱胝，皆是大阿罗汉，诸漏已尽，无复烦恼，得自在慧，具八解脱，成就静虑及六神通。舍利子，大悲如来所度声闻阿罗汉众，如上所说三会数量；彼菩萨众其数亦等，皆是往世所生父母。彼佛世尊宣说妙法，利益无数诸众生已，然后涅槃。佛灭度后，正法住世满俱胝岁，分布舍利饶益众生；亦如我今般涅槃后，流布供养等无有异。

“舍利子，安住正勤菩萨摩诃萨亦复如是，修行毗利耶波罗蜜多时，为求阿耨多罗三藐三菩提故，能于是经修行正法，倍增振发勇猛正勤大精进力，度脱无量诸众生等。我说是人为善丈夫，思觉观察不倦不退，勇猛精进明系在心。

“舍利子，云何菩萨摩诃萨不倦精进？舍利子，菩萨摩诃萨为众生故求菩提时，不应限以数量而有所求。何以故？菩萨摩诃萨不作是念：‘于尔所劫我当流转，于尔所劫我不流转。’以如是故，菩萨尔时被难思铠，处于生死，作是念言：‘假使如我前际所经生死，如是更受勤苦，经于生死倍过前际，为求菩提中无懈息。’舍利子，菩萨摩诃萨，具足如是坚固弘誓，则名成就不倦精进。

“复次，舍利子，菩萨摩诃萨，云何修行勇猛精进？舍利子，假使三千大千世界，满中炽火，发起勇猛正勤菩萨摩诃萨，为欲往觐彼如来故，以精进力于是炽火，从中而过不怯不退。又舍利子，勇猛正勤菩萨摩诃萨，为求听闻大菩萨藏微妙法门故，以精进力虽逢是火，从中直过而无怯退。又舍利子，假使三千大千世界满中炽火，勇猛正勤菩萨摩诃萨，为欲宣说大菩萨藏深妙法故，以精进力于是炽火，从中直过而无怯退。又舍利子，假使三千大千世界满中炽火，勇猛正勤菩萨摩诃萨，为欲生起善根因缘，以精进力于是炽火，从中直过而无怯退。又舍利子，假使三千大千世界满中炽火，勇猛正勤菩萨摩诃萨，为欲利益诸众生故，以精进力能于中过，如是为欲令他得寂静故、得调伏故，虽逢是火，皆由中过而无怯退。又舍利子，发起勇猛不倦正勤菩萨摩诃萨，为欲令他般涅槃故，以精进力虽逢是火，能于中过而无怯退。舍利子，是名菩萨摩诃萨修行毗利耶波罗蜜多勇猛之相。

“复次，舍利子，发起勇猛不倦正勤菩萨摩诃萨，行毗利耶波罗蜜多时，由不懈倦坚固不退善根，所发无上大悲之所熏故，恒发勇猛大精进力，于诸众生常行化导。又舍利子，如是发起勇猛不倦正勤菩萨摩诃萨，于一切时举足下足，常不舍离大菩提心，于佛法僧恒生珍敬，系念在前；于诸众生恒遍观察，为利益故，不欲令被烦恼势力之所逼夺。又舍利子，发起勇猛不倦正勤菩萨摩诃萨，所有已生诸妙善根，一切回向无上菩提，令此善根毕竟无尽。譬如少水投于大海，乃至劫烧中无有尽。舍利子，菩萨摩诃萨亦复如是，以诸善根回向菩提亦无有尽，是名菩萨摩诃萨勇猛不倦大精进力。又舍利子，勇猛不倦精进菩萨摩诃萨，以平等行积集善根，于诸众生起平等行积集善根，为欲引生一切智智积集善根，为欲利益诸众生故积集善根。舍利子，如是无量诸大善根，皆是菩萨摩诃萨勇猛无倦大精进力之所集起。

“复次，舍利子，如是勇猛不倦正勤菩萨摩诃萨，常应精进修学是法，所得福聚无量无边，今当广说福聚之相。舍利子，我观世间一切众生所有福聚无量无边；如是乃至一切有学无学所有福聚，一切独觉所有福聚，转复无量不可思议。如上所有诸福聚等，假使皆悉内置众生一毛孔中；如是众生一一毛孔，皆有如上福德之聚，无量无边不可思议；如是假使一切众生一切毛孔所有福聚，合集置一无关键会大法祠中。舍利子，如是法祠功德福聚，倍增于百，感得如来大丈夫身色相之一。如是一一大丈夫相，皆以如是功德所成。如是一切如来身中大丈夫相，所有福聚皆合成一眉间毫相。如是入一眉间毫相福聚，又过于此满百千倍大功德聚，合成如来顶上无能观见乌瑟腻沙大丈夫相。如是入一肉髻大功德聚，又过于此满于拘胝百千倍大功德聚，合成如来大法商佉之相。舍利子，由此如来大法螺相，为无量种功德集成。以如是故，如来随所意欲出大音声，遍告无量无边一切世界，为诸有情广说妙法，如其根性随闻信解悉令欢喜。何以故？皆由精进所修学故。舍利子，菩萨摩诃萨应作是念：‘如是无上正等菩提，虽极难得，我当不舍精进铠甲，发大勇猛，必定速悟无上菩提，不足为难！既成佛已随我意欲，于法螺相出大音声，遍告无量无边一切世界，为诸众生说微妙法，随根信解皆令欢喜。’舍利子，是名菩萨摩诃萨勇猛无倦正勤之相。

“复次，舍利子，勇猛无倦精进菩萨摩诃萨，依毗利耶波罗蜜多故，常应如是精进修学；由修学故，具足成就一切智慧。舍利子，假使三千大千世界所有众生，一切成就随信行智；即用此智，欲以比一成就随法行智，百分不及一，千分不及一，百千万分不及一，僧佉分不及一，迦罗分不及一，伽拏那分不及一，乌波摩分不及一，乌波尼沙陀分不及一。复次，舍利子，假使三千大千世界所有众生，一切成就随法行智，欲以比一第八人智，百分不及一，乃至乌波尼沙陀分不及一。复次，舍利子，假使三千大千世界所有众生，一切成就第八人智，欲以比一预流果智，百分不及一，乃至乌波尼沙陀分不及一。复次，舍利子，假使三千大千世界所有众生，一切成就预流果智，欲以比一乃至一来向智；如是一来果智乃至欲比不还果智；如是乃至欲比阿罗汉智，若独觉智，若过百劫菩萨智，若成就不退转菩萨智；如是乃至欲比系属一生菩萨智，皆应广说，无量无边算数譬喻所不能及。如是，舍利子，假使十方无量无边一切世界所有众生，皆悉成就系属一生菩萨之智，欲比如来十力之一处非处智，百分、千分、百千万分不及一，僧佉分不及一，迦罗分不及一，伽拏那分不及一，乌波摩分不及一，乌波尼沙陀分不及一，乃至算数譬喻所不能及。舍利子，是菩萨摩诃萨，行毗利耶波罗蜜多故，闻如来如是甚深智解之时，其心不惊无有怖畏，于是智入生乐欲心，发起正勤中无废舍，作如是念：‘我今修行勇猛精进。假使我身皮肉骨血、筋脉髓脑，皆悉枯燥烂坏无遗，未得如来如是处非处智力已来，于其中间，发大勇猛坚固精进，终无懈废。’舍利子，是名菩萨摩诃萨勇猛无倦正勤波罗蜜多坚固之相，应如是学。

“复次，舍利子，菩萨摩诃萨，行毗利耶波罗蜜多故，发大勇猛无倦正勤，常应如是精进修学；由修学故，能灭众生诸烦恼火。舍利子，假使一切众生，于过去世所有诸心，皆入众生一心中转。如是众生一一诸心，乃至一切众生一一各有尔所诸心，无量繁杂难可了知。如是一切众生一一心中，各具无量贪瞋痴等诸惑繁杂；以此一切众生所有烦恼，皆入一众生一心中转。舍利子，假使展转一切众生，皆具如是无量烦恼，难可了知。菩萨摩诃萨作如是念：‘我当策励勇猛，发勤精进，寻求如是智慧资粮。随我所发正勤之力，于诸众生贪瞋痴火及余热恼，我要当令息灭无遗，斩除毒害，摧碎散坏同于灰烬，速令众生住涅槃道。’舍利子，是名菩萨摩诃萨勇猛无倦正勤波罗蜜多，应如是学。

“复次，舍利子，菩萨摩诃萨，依毗利耶波罗蜜多故，安住勇猛无倦精进，常应如是正勤修学；以修学故，诸善身业无有休废，诸善语业无有休废，诸善心业无有休废，乃至所有一切正勤，皆为方便策进菩萨身、语、心业。舍利子，然诸世间但说菩萨身、语二业精进，第一不说菩萨心精进相。舍利子，菩萨摩诃萨，心精进相无量无边，吾今略说。何等名为心精进相？谓菩萨心修行正勤若进若止，如是为相。舍利子，云何名为正勤进止？舍利子，菩萨修行大精进者，为菩提故勤行精进。所言进者于诸众生发起大悲，所言止者谓无我忍；所言进者摄诸众生，所言止者于法不取；所言进者生死无倦，所言止者不得三界；所言进者一切尽舍，所言止者不厌布施；所言进者摄取净戒，所言止者不厌尸罗；所言进者堪忍众苦，所言止者心无毁坏；所言进者起诸善法，所言止者心常远离；所言进者摄受静虑，所言止者心常寂灭；所言进者闻法无厌，所言止者如理善巧；所言进者听说无倦，所言止者无戏论法；所言进者求慧资粮，所言止者断诸戏论；所言进者增长梵信，所言止者真智行舍；所言进者具五神通，所言止者遍知漏尽；所言进者修诸念处，所言止者念无功用；所言进者正断方便，所言止者善恶俱舍；所言进者引发神足，所言止者任运作用；所言进者诸根善权，所言止者观非根性；所言进者摄受诸力，所言止者智无制伏；所言进者生菩提分，所言止者智简择法；所言进者求道资粮，所言止者无来往性；所言进者求奢摩他，所言止者心住寂止；所言进者资助胜观，所言止者伺察法性；所言进者随觉诸因，所言止者诸因遍智；所言进者从他闻音，所言止者如法修行；所言进者谓身庄严，所言止者谓法性身；所言进者谓语庄严，所言止者圣默然性；所言进者信解脱门，所言止者无有发起；所言进者远离四魔，所言止者舍烦恼习；所言进者方便善巧，所言止者观察深慧；所言进者观察缘境，所言止者无功用观；所言进者观察假名，所言止者了达实义。舍利子，诸如是等进止之相，是名菩萨摩诃萨惟心精进。若诸菩萨摩诃萨，闻如是等心精进相，应当发起勇猛无倦具足正勤。舍利子，如是名为菩萨摩诃萨修行正勤波罗蜜多，无有厌倦勇猛精进修习之相。

菩萨藏会第十二之十三

毗梨耶波罗蜜多品第九之三

“复次，舍利子，如是勇猛无倦正勤菩萨摩诃萨，成就五种增进之法，便能速悟阿耨多罗三藐三菩提。舍利子，何等名为成就五种增进之法？所谓值佛出世为增进法，得近善友为增进法，得具无难为增进法，随所修进一切善法永不失坏为增进法，于彼安住律仪菩萨摩诃萨所随从修学为增进法。舍利子，是为菩萨摩诃萨修行毗梨耶波罗蜜多故成就五法，增进不退，速悟无上正等菩提。”

尔时，长老舍利子白佛言：“世尊，颇有菩萨于是五法而损减不？”

佛言：“有。”

曰：“何谓也？大德薄伽梵。何者是也？大德苏揭多。”

佛告舍利子：“有五种法，菩萨成就便能损减。何等为五？谓于佛世而不值遇，于彼善友不怀亲近，具无难法而不获得，修习善法多有失坏，于诸安住律仪菩萨心无随学。由具如是损减法故，亦不速悟无上菩提。

“舍利子，何等五法菩萨成就？舍利子，在家菩萨为王师傅，以威势力恐怖众生，致有缘务祈请威福。若为成办如是事者，重相酬谢。而是菩萨睹世利故，心无正直便为作之，凡所出言无非为利。舍利子，由如是法损减善道，由如是法损减无难。如是在家菩萨，为养身故行诸恶行，不值佛世，乃至不疾证于阿耨多罗三藐三菩提。舍利子，是名菩萨成就第一损减之法。

“复次，舍利子，在家菩萨住毁城法。何等名为住毁城法？舍利子，若诸如来应正等觉，出现世间，为诸天人魔梵说法，开示宣畅初中后善，文义巧妙，纯一圆满清白梵行。尔时，当有四众出现，所谓苾芻、苾芻尼、邬波索迦、邬波斯迦。时苾芻尼，依附村城、郊野、馆舍、国邑、王都，为护戒故在中居止。彼诸在家菩萨，来是住处污其戒众，以毁戒故名住毁城。犯是事已，不值佛世，乃至不能疾悟无上菩提。舍利子，是名菩萨成就第二损减之法。

“复次，舍利子，在家菩萨见诸有依，善说法律演正法时，便于父母、兄弟、姊妹、妻妾、男女眷属及诸众生而为法障。舍利子，在家菩萨障碍法已，于长夜中自于法律常多障碍，不值佛世，乃至不能疾悟无上菩提。舍利子，是名菩萨成就第三损减之法。

“复次，舍利子，在家菩萨闻佛经中，如来赞说少欲知足、出要相应独静山林离苦之法，心生不信，轻毁诽谤，亦教他人起如是见。是诸在家不善菩萨，毁呰如来清净教已，还复沉溺可毁呰趣。何等名为可毁呰趣？谓堕地狱、畜生、焰魔世界，或生边地及蔑戾车恶邪见中。在家菩萨行是事故，不值佛世，乃至不悟无上菩提。舍利子，是名菩萨成就第四损减之法。

“复次，舍利子，在家菩萨依止国王及诸大臣乃至富贵有自在者，行弊恶行，恃为势力，讥诃毁骂轻蔑戏弄无量众生。舍利子，在家菩萨以成就此语恶行故，速能招集诸恶趣报，不值佛世，不遇善友，不得无难，失坏善根，不随安住律仪菩萨修学正法，不能速悟无上菩提。舍利子，是名菩萨成就第五损减之法。”

尔时，世尊欲重宣此义，而说颂曰：

“菩萨成就五种法，如是智慧无增长，既不速疾见如来，亦不逢事人中上。或为王者大师傅，欺诈诳惑诸众生，由具如斯不善业，不遇世间依怙者。令多有情生怖畏，若纳赃赇若损害，兴造如斯恶业已，终不奉值人中尊。或令诸尼净戒聚，破坏摧灭生悲苦，当离无量亿如来，叵得成就诸无难。于其父母妻子等，障碍不令修法行，又障听闻于正法，速感愚痴覆蔽果。若人厌世乐出家，便致拘执缘留碍，当离无量最胜尊，叵得成就诸无难。若有听闻如是法，所谓赞说住空闲，便生不忍忿恚心，谤毁谓为非法说。谤毁如是正法已，常住生盲大剧苦，一切重障罪业中，方斯十六不及一。彼难奉见诸如来，设见不能怀信敬，受女黄门生盲身，又受驼驴猪狗等。若有于佛及菩萨，深生殷重爱敬心，远离一切障碍已，相续修行贤圣道。父母妻子眷属等，恒乐安勤正法中，众生厌世求出家，赞美劝助令其果。若处眷属正法中，当速往登贤善趣，有能赞劝出家者，速悟无上佛菩提。

“复次，舍利子，出家菩萨复有五法，若成就者，不值佛世，不亲善友，不具无难，失坏善根，不随安住律仪菩萨修学正法，亦不速悟无上菩提。舍利子，何等名为出家菩萨成就五法？一者、毁犯尸罗，二者、诽谤正法，三者、贪著名利，四者、坚执我见，五者、能于他家多生悭嫉。舍利子，如是名为出家菩萨成就五法，不值佛世乃至不获无上正等菩提。

“舍利子，譬如饿狗慞惶缘路，遇值琐骨，久无肉腻，但见赤涂，言是厚味，便就衔之，至多人处四衢道中，以贪味故，涎流骨上妄谓甜美，或咬、或舐、或啮、或吮，欢爱缠附初无舍离。时，有刹帝利、婆罗门及诸长者，皆大富贵来游此路。时，此饿狗遥见彼来，心生热恼作如是念：‘彼来人者将无夺我所重美味？’便于是人发大瞋恚，出深毒声，恶眼邪视，露现齿牙便行啮害。舍利子，于意云何？彼来人者应为余事，岂复求此无肉赤涂之骨琐耶？”

舍利子白佛言：“世尊！不也，世尊！不也，善逝！”

佛告舍利子：“若如是者，彼悭饿狗以何等故，出深毒声现牙而吠？”

舍利子言：“如我意解，恐彼来人贪著美膳，必能夺我甘露良味，由如是意现牙吠耳。”

佛告舍利子：“如是，如是，如汝所言。当来末世有诸苾芻，于他施主勤习家悭，耽著屎尿妄加缠裹，虽值如是具足无难，而便委弃不修。正检此之苾芻，我说其行如前痴狗。舍利子，我今出世怜愍众生，欲止息故专思此事，为如是等诸恶苾芻，说此譬喻。

“复次，舍利子，是诸菩萨摩诃萨，为欲利益安乐无量众生故，求于佛智，行毗利耶波罗蜜多。彼诸菩萨摩诃萨，于己身肉尚行惠施，况复规求妄想恶肉，而于他家起诸悭嫉？舍利子，彼诸苾芻悭他家故，我说是人为痴丈夫，为活命者，为守财谷奴仆隶者，为重世财宝玩缚者，唯于衣食所钦尚者，为求妄想贪嗜恶肉起悭嫉者。

“舍利子，我今更说如是正法，彼诸苾芻先至他家，不应见余苾芻而生嫉妒。若有苾芻违我法教，见余苾芻或作是言：‘此施主家，先为我识。汝从何来，乃在此耶？我于此家极为亲密，调谑交顾。汝从何来，辄相侵夺？’舍利子，以何等故，彼悭苾芻，于后来者偏生嫉妒？舍利子，由诸施家许其衣钵、饮食、卧具、病缘医药及供身等资生什物，彼作是念：‘恐彼施主将先许物施后来者。’由如是故，即此苾芻，于施主家起三重过：一者、起住处过，见余苾芻或起恨言：‘我于今者当离此处。’二者、凡所习近当言未知应与不应。三者、于不定家，妄起诸过。舍利子，彼悭苾芻，于后来人发三恶言：一者、说住处过，以诸恶事增益其家，令后苾芻心不乐住；二者、于后苾芻所有实言，反为虚说；三者、诈现善相谄附是人，伺有微隙对众治举。舍利子，如是苾芻，于他施家生悭嫉者，速灭一切所有白法，永尽无遗。

“复次，舍利子，若有苾芻住家悭者，我说是人为不善者，则为弃舍菩提资粮，又为不能随逐安住律仪菩萨修正法者。又舍利子，如是种相，我更当说。乃往昔时，过于无数广大无量不可思议阿僧企耶劫，有佛出世，名胜现王如来、应、正等觉、明行圆满、善逝、世间解、无上丈夫、调御士、天人师、佛、薄伽梵。彼佛住寿九十拘胝岁。声闻众会，九十拘胝那庾多，皆是大阿罗汉，诸漏已尽，乃至一切得心自在第一究竟。舍利子，当于尔时，有大长者名为善择，其家巨富多饶财宝，资产僮仆无不充遍。有二子，一名律仪，二名住律仪，年在幼稚，容貌端正，净色圆满，众人喜见。舍利子，时胜现王如来应正等觉，于晨朝时服衣持钵，大苾芻僧左右翼从。彼佛世尊居僧上首，为福利故现乞食法，入彼长者所住大城，威仪庠序，诸根寂定，心意恬怕，逮得调顺奢摩他，及获第一调顺奢摩他，修摄诸根如大龙象，澄静无浊如深泉池，盛德巍巍如金楼观，色相超挺如紫金山，又如大海众宝充盈，如帝释主诸天围绕，如大梵王心虑寂静。舍利子，彼薄伽梵，有如是等威相庄严。长者二子，当于尔时，在重阁上，遥睹胜现王佛从远而来，容貌威严色像第一，发欢喜心叹未曾有。舍利子，彼住律仪童子，以先睹佛喜踊内心，白其兄曰：‘从生已来，兄颇曾见如是端严含灵王不？’兄报弟曰：‘我从生来，实未曾见如是端严含灵中王。’弟白兄言：‘如我惟忖，于未来世定当作是含灵中王。’

“舍利子，尔时住律仪童子，即为其兄，而说颂曰：

“‘如律仪兄今所见，我于当来定如是，大苾芻众所围绕，当复倍胜于今日。求菩提道因缘故，当誓不啖诸饮食，兄既乐居牢狱中，我意决定当超胜。如是一切众生尊，譬等众星之满月，谁有见斯不生信，而乐居家不出离？’

“舍利子，尔时律仪童子，即以伽他，报其弟曰：

“‘弟当且止勿高声，非但语言便遂事，我岂当发世语言，试谁在先成正觉！’

“舍利子，尔时住律仪童子，复以伽陀，白其兄曰：

“‘如是无上菩提道，非但弊鄙悭心证，我当发大贤善声，决定成佛人中上。夫怀悭者相如是，资产不欲令他知，我今岂复守沉默，尚舍身命况财宝！我以家资咸布施，为求菩提道因缘，及以兄分家财宝，尽施佛田深敬故。谁见如是最胜尊，具三十二妙相者，而不发愿趣菩提，唯除具诸下劣见。所有家宅及财宝，父母并诸眷属等，我当一切皆舍离，速往善逝如来所。为世依怙作光明，照世慈尊极难遇，百千拘胝那庾劫，如是胜相甚难闻。我见世尊入王都，大苾芻僧所围绕，如盛满月在清天，流光洞照诸依地。我见世尊游四衢，周遍庄严于一切，犹彼具足千光日，独满虚空常遍照。我见世尊居众首，庄严显发苾芻僧，如彼苏迷卢山王，映诸宝山悉严丽。如来威光极炽盛，通照此土诸群生，圆成妙相两足尊，荣光蓥饰诸大众。如来住大神通力，善御天龙非人等，复兴无量种变现，为众生故入王都。谁见如斯正法主，三十二相大庄严，而复希趣下劣乘？唯除不肖愚闇者。我今欣睹人中尊，发生难得清净信，为利含识趣菩提，要当往觐如来所。’

“舍利子，尔时律仪童子，又以伽陀，报其弟曰：

“‘我于途路非懈怠，而不速往如来所！待我下斯重阁已，当出外宇谛思惟：宜应捐舍于我想，又不顾惜吾身命，及求最上丈夫智，尔乃往诣如来所。父母家宅及财宝，于如是等生重爱，我今一时皆弃舍，尔乃往诣如来所。若有欲愿当成佛，又深爱乐如来者，宜速捐诸珍宝聚，舍离家法趣非家。’

“舍利子，尔时住律仪童子，闻是语已，即于阁上下其阶道，将往胜现王如来应正等觉所。未至之顷，其兄律仪，又从重阁速疾而下，驰诣佛所修敬已讫，时住律仪后乃方至。尔时律仪兄童子，即以十亿无价宝衣，奉献如来。又于佛前，而说颂曰：

“‘我今不求于妙相，奉施如来无价衣，惟愿当来所获报，如今世尊等无异。一切含灵中最胜，一切妙法善安住，惟愿当来所获报，如今世尊等无异。具足无上智慧藏，诸力正勤善安住，三十二相身所持，愿速当成人中上。成就诸佛十种力，四无所畏善安住，惟愿当来所获报，如今世尊等无异。如佛所知真净法，唯佛善住皆明照，愿赐演通如是法，令我速悟上菩提。我今不求妙色相，奉佛无价胜上衣，唯希寂静妙菩提，为利诸天世间故。如来所住微妙法，一切异论无倾动，我今为求如是法，敢施无价胜上衣。诸法无生无老病，亦无忧愁悲叹等，愿为开斯寂静法，导利诸天世间故。若法无有贪瞋痴，亦无诸慢及渴爱，愿说菩提与佛性，无为清凉甘露法。若法如来所安住，为天龙等深敬礼，或有思虑或无思，愿为开斯寂静法。佛住是处能通照，无量四方诸佛土，如发大焰深暗中，愿证如斯等甘露。若诸一切爱无爱，性常不依于欲界，色无色界亦无依，愿说如斯胜妙法。’

“舍利子，尔时住律仪童子，闻兄律仪说是颂已，便以一具新妙宝屐，奉施胜现王如来。即于佛前，说伽陀曰：

“‘愿我当为诸群生，为救为趣为依舍，更不履践于邪径，恒导群迷说正路。愿常不习诸贪欲，此乃愚夫之所行，永离一切有为法，恒值如来出兴世。既逢明照世间者，便应供养两足尊，勤求无上佛菩提，为利一切群生故。当以无量香华鬘，高妙幢幡诸宝盖，奉献龙中之大龙，为利一切群生故。复以种种上衣服，卧具饮食诸医药，俱持奉献佛世尊，为利一切群生故。击大小鼓吹螺贝，及奏箫管清歌等，俱持奉献照世尊，为利一切群生故。厚味种种极淳浓，世间微妙所珍尚，俱持奉献救世尊，为利一切群生故。广行如是供养已，利益无量诸群生，我于尔时便出家，精励勤修于梵行。当安住斯八妙道，复安无量亿众生，愿我为诸有识依，常不履于邪曲径。众圣诃毁极下劣，所谓淫欲我能捐，又当弃捐诸放逸，于不放逸恒修学。愿我永不生众难，常得生诸净信家，生生常见人中尊，见已于佛生深信。既生信已修恭敬，以妙华鬘及涂香，种种音乐供养已，为求诸佛深智慧。如是广修诸供养，乃经无量拘胝劫，永断欲法舍居家，精勤奉修清净行。’

“舍利子，尔时住律仪童子，说是颂已，即于所赞胜现王如来之处，为彼如来，以赤栴檀建立道场，高华绮饰四踰缮那，纵广庄严备诸雕丽。尔时，童子既立道场庄严成就，即以奉施彼佛世尊。又于佛前，而说颂曰：

“‘佛所安住四种住，往昔最胜所称誉，我今欣求如是住，惟愿善逝慈哀许。若有安住是所住，心常了知无量众，及知过去未来生，我今欣求如是住。若住是住至究竟，四种正胜四神足，及四最胜无碍辩，我今欣求如是住。’

“舍利子，尔时薄伽梵胜现王如来，哀此童子，受其所献上胜道场，与苾芻僧入中居止。时，彼童子既睹如来及苾芻僧受其施故，心大欢喜踊跃无量，又以种种上妙供具而为供养，倍加恭敬，尊重赞叹，于半月间中无断绝。过是已后，便于佛前除去须发，被袈裟衣，以净信心舍弃家法，起于非家，专志精勤求诸善法。

“舍利子，时二童子求善法已，心正了知，于佛菩提俱发弘誓。其兄律仪作是誓言：‘愿我最先成等正觉，其佛名曰世间依怙放大光明。’其弟住律仪者，又发誓言：‘愿我最先成等正觉，其佛名曰大导商主天人中尊。’舍利子，尔时律仪童子菩萨摩诃萨，作是愿已，即于胜现王如来前，合掌而立大誓庄严，说伽他曰：

“‘我当不复更安坐，亦无放倚身眠卧，专精勤求菩提道，为利一切群生故。我当不观身与命，常舍懒惰勤精进，志求上妙菩提道，为利一切群生故。假使血肉都干竭，皮骨筋脉皆枯燥，要舍懈怠及身命，精勤为趣上菩提。’

“舍利子，尔时住律仪童子菩萨摩诃萨，闻兄律仪童子菩萨摩诃萨发是愿已，欢喜踊跃，即于其前，说伽他曰：

“‘今当共契同和好，修行无上菩提行，兴发最胜勤精进，为利一切群生故。我今薄济于身命，随彼血肉皆枯燥，发千精进随兄学，为求无上菩提故。我当独处住空闲，山野林中勤精进，常求微妙最胜智，随住庄严大法王。’”

尔时，佛告舍利子：“彼过去世，胜现王如来法中，律仪童子菩萨摩诃萨，与住律仪童子菩萨摩诃萨，于彼佛所发大弘誓，行毗梨耶波罗蜜多故，精勤不懈，修行正道。舍利子，彼二菩萨行精进时，于千岁中，乃至未曾如弹指顷，被于睡眠之所逼夺。于千岁中，未曾起念欲卧息心。于千岁中，未曾起念欲乐坐心。于千岁中，未曾一返屈身蹲踞，唯除便利若食饮时，便就住立。于千岁中未曾再食，日止一食，食止一搏，饮水一器。于千岁中，未曾起念欣乐食心，如谓‘我今极为饥渴，愿当疾得’如是等念初无有生。于千岁中，未曾一返过量饮啖。于千岁中，未曾起念称量饮食，此咸此淡、此甘此苦、辛醋美恶，初无兴虑。于千岁中，每乞食时一心正念，未曾观彼授食人面，不生是念：‘谁与我食？为丈夫耶？为妇人耶？’乃至童男童女皆不瞻视。于千岁中居止树下，未曾仰面观于树相。于千岁中，所著衣服未曾再易。于千岁中，未曾一念起于欲觉、恚觉、害觉。于千岁中，未曾起念缘亲里觉，若父若母、兄弟姊妹及余眷属皆不缘念。于千岁中未曾起念，于所居家发思觉心。于千岁中未曾起念，仰观虚空、日月星宿、云霞等色。于千岁中未曾起念，以身依倚若壁若树。于千岁中未曾起念，以诸酥油用涂支体。于千岁中未曾起念，身心惊怖。于千岁中未曾起念，身心疲倦。于千岁中未曾起念，懈怠懒惰放逸之心，唯兴是念：‘我今修行阿耨多罗三藐三菩提，何时当证？何时当得？’于千岁中未曾一返身心痛恼。于千岁中未曾起念：‘我欲剃发。’唯除四天大王，时来头上，以其神力手摩持去，于彼天宫起窣堵波，众宝庄严而为供养。于千岁中，虽有天王若来若去而心都无去来之想。于千岁中未曾起念，从阴影处至光景处，从炎热处至清凉处。于千岁中于严寒时，未曾起念覆厚暖衣而取温适。于千岁中未曾起念，论说世间无益之语。

“舍利子，是二菩萨，于千岁中行如是等坚固精进时，有恶魔名愚痴念，如我今者出现世间，有恶魔罗愚痴念者。舍利子，彼时恶魔兴坏乱故，于律仪菩萨所经行道，仰布利刀遍其行处。尔时，律仪菩萨于彼刀道，微失本心生利刃想，适生想已便即追悔，发大音声再返唱言：‘咄哉奇事！我今如何住于放逸？’舍利子，时彼菩萨所发音声，遍告三千大千世界。于上空中，有百千拘胝天魔徒党，闻是菩萨忆念音声，即共同时语菩萨言：‘如汝今者普告之声，深为善说！深为善说！’舍利子，如是天声，唯律仪闻；彼住律仪，于诸天声及此菩萨普告大声，初不闻之。尔时，律仪菩萨，闻天语已，奋发坚固大精进，欲复前经行，再转其心不缘刀刃。舍利子，时彼菩萨摩诃萨，降魔怨已，住如是威仪，行如是妙行，修如是道迹，起如是大悲，兴发如是勇猛精进，未曾休废。

“复次，舍利子，彼二大士，于彼法中行毗梨耶波罗蜜多故，俱成就是威仪行迹大悲勇猛。又于千岁住空闲林，修佛随念。过是已后，胜现王如来方入涅槃。尔时，诸天便来告曰：‘善男子，岂不知耶？如来今者已般涅槃。’时二大士，既闻天告，即便往诣胜现王如来涅槃林所。既到彼已，合掌而立，瞻仰如来目未曾舍，极怀恋慕，深生敬重，作是念言：‘如来出世大慈悲者，覆护众生同于舍宅，如何一旦速般涅槃，令我等类无依无怙！’舍利子，是二大士，立如来前深怀恋仰，七日七夜足不移处，不胜哀感遂立命终，往生梵世。既受梵身，得宿智力，以大神通从上来下，至涅槃会，为胜现王如来应正等觉，所有舍利起窣堵波，珍宝妙物极世庄严，四十千岁方得成就，以诸轮盖安施其上。舍利子，时二菩萨，为彼如来起窣堵波已，心大欢喜，合掌而立，观其福相倍加欣庆。如是又经七十千岁，方始致礼。因尔命终，俱生赡部洲中大转轮王家，处太后胎。

“舍利子，彼初生已，便忆过去所经诸事，作如是言：‘我于今者，应当安住最上第一不放逸法。’复以伽他，而自诫曰：

“‘我今生处轮王家，广大财食皆如意，于极放逸当捐舍，勤求无上佛菩提。财宝色欲及王位，无常迅速须臾顷，智者于斯不欣乐，勤求上妙佛菩提。若于财宝不生乐，为利含识证菩提，应疾舍欲求出家，修行胜妙诸梵行。我昔过去无量劫，耽滞五欲为功德，若生天上及人中，未曾于彼生知厌。故应舍欲及王位，父母眷属诸财宝，及舍国城大军众，出家勤求证菩提。’

“舍利子，时彼菩萨，身相端正如十六少童，不乐俗网常思过患，即剃须发，服袈裟衣，以清净信弃舍家法，趣于非家，二十千岁勤修梵行；后命终已复生梵世，于彼寿尽还生赡部。

“舍利子，当于尔时，此赡部洲有佛出世，名曰妙香如来、应、正等觉、明行圆满、善逝、世间解、无上丈夫、善调御士、天人师、佛、薄伽梵。时，彼菩萨既遇佛已，即于法中剃除须发，服袈裟衣，以清净信弃舍家法，趣于非家，满拘胝岁修行梵行。如是次第，十千如来出现于世，律仪菩萨皆得值遇，于诸佛所植众德本，常勤精进修行梵行。彼住律仪菩萨，常与其兄同生一处，修诸圣道，唯于一佛不修梵行。以是因故，律仪菩萨先得成佛，出现于世，名曰炽然精进如来、应、正等觉、明行圆满、善逝、世间解、无上丈夫、调御士、天人师、佛、薄伽梵，住世教化，经九十拘胝岁；声闻大众有九十那庾多，共会说法。

“舍利子，炽然精进如来兴世之时，彼住律仪菩萨为转轮王，威加四域，福德所被，于炽然精进如来极起深信，以种种上妙衣服、肴膳、饮食、病缘医药、什物众具，供养恭敬，尊重赞叹，于三月中，奉献彼佛及苾芻僧。舍利子，尔时炽然精进如来应等正觉，虽受供养，为欲觉悟彼轮王故，令其忆念，说伽他曰：

“‘若为证得诸佛法，勇猛精进最为上，贪著五欲诸含生，凡有所求难果遂。若求义利于五欲，智者当知无义利，汝今处在无义中，求胜义利不可得。我昔与汝为兄弟，俱发弘誓趣菩提，尔时竞列至诚言，谁速在初成正觉？今汝见我证菩提，转胜梵轮于大众，汝犹沉溺五欲家，淫荒女色恒守护。过去诸佛常宣说，智者不应保弊欲，是故我恒勤远离，曾未追求行放逸。汝摄恶慧行无义，汝常安住无义业，欲法引苦汝长迷，离欲清净圣所赞。’

“舍利子，时彼轮王闻炽然精进如来说伽他已，生大觉悟，深见欲过，希求出家，竟不辞诸妻子眷属、长者、僚宰、大小诸王，亦不顾恋国邑、人民、财宝府藏，即从座起，往如来前，一心合掌，说伽他曰：

“‘我当悉舍于家国，要往空闲至命终，宁使肌肉并干枯，为佛菩提因缘故。复当勇猛大精进，利益无量诸群生，弃舍家法趣非家，当住虚静无为处。不欣缘附于五欲，弊恶诳惑彼愚夫，由我陷没欲泥中，故使掩面而随后。诸欲财宝及王位，一切一时皆弃舍，即于如来圣教中，专务精修无上道。谁有智者当亲附，谁行学藏有为行，令我修行精进已，不速成佛耽诸欲？是故我舍诸欲乐，王位财宝皆除断，要归佛教趣非家，为佛菩提因缘故。’

“舍利子，尔时轮王说伽他已，即于炽然精进佛所，剃除须发，服袈裟衣，以净信心弃舍家法，趣非家道，往空静处勤修梵行。于时复有六十拘胝百千众生，闻彼轮王出家学道，亦怀净信除舍俗相，随王出家修诸梵行。

“舍利子，时炽然精进如来，处世垂化，久乃涅槃。轮王苾芻见佛灭度，悲感充塞，奉接如来遗身舍利，起窣堵波严饰供养。其后不久便致命终，生睹史多天；受天报尽，还生赡部洲中，即于是劫，成阿耨多罗三藐三菩提，名曰妙行如来、应、正等觉、明行圆满、善逝、世间解、无上丈夫、调御士、天人师、佛、薄伽梵。其佛住世，满拘胝岁。声闻弟子，有拘胝那庾多而共集会，皆是大阿罗汉，诸漏已尽，乃至一切心得自在，已到究竟第一彼岸。妙行如来，安住百千菩萨摩诃萨，令于阿耨多罗三藐三菩提不复退转。又为无量无数诸众生等，宣扬妙法所应作已，入般涅槃。正法住世经余一劫，流布舍利饶益众生，亦如我今般涅槃后，舍利广流等无有异。”

尔时，佛告舍利子：“诸菩萨摩诃萨，行毗利耶波罗蜜多故，安住正勤行菩萨道，应当依随律仪菩萨摩诃萨，修学勇猛无倦精进波罗蜜多，不应依附彼枯骨琐住悭众生而为修学。舍利子，若有菩萨乐求菩提，不应他家而生悭吝。若复失念起悭吝时，应乐观察三种怖畏。何等为三？谓于他家数致来往，或因乞食，或复谈话，缠绵不已遂成亲好。见彼第二贤善苾芻，以贪著故便生悭嫉，或时微起一念恚心不相随顺，由是缘故当知摄受地狱诸苦业道，当知下生盲种于其心田，当知生边地业具足摄受。舍利子，我今为汝更说其相。谓彼菩萨，见诸贤善清净苾芻来至其所，辄生嫉妒瞋恚之心，内虽忿结而外现清白，与交言论，心乃悭吝，而身恒将遇随事供拟，或私处隐屏怒眼视之，或以不实事用加诬谤。舍利子，以是因缘，如是菩萨，当知摄受地狱业道，生盲种子植其中心；虽生人道，复在边地，遭诸苦楚，受生盲报；多被诽谤，为他役使，昼夜辛勤初无停息。舍利子，若诸菩萨说于他家起悭嫉时，应思惟此三种怖畏。”

尔时，如来说是语已，长老舍利子白佛言：“甚奇！世尊，未曾有也。是诸菩萨摩诃萨，极为希有，乃能善遇如来说是家悭出要之法。善哉！世尊，愿为我等诸声闻众，说正法要，离家悭相。所以者何？我等于佛法中，非为不愿脱于地狱、生盲边地、诽谤果报，常愿生于中国人趣。我等声闻，深欲乐闻离家悭法。唯愿世尊，舍无缘怨，不舍我等，必为宣说！”

尔时，佛告舍利子：“善哉！善哉！舍利子，甚为希有！汝等乃能住无浮谄，请问如来如是之义。谛听！谛听！当为汝说。舍利子，若有众生，欲随如来修学佛法，我当为彼如应显说。何以故？以诸众生能随佛学，如来不违彼意，必现其前而为说故。又舍利子，若有众生，不乐随佛修学正法，若为彼说，是人闻已，则当成立斗诤根本。舍利子，如是成就净信菩萨摩诃萨，行毗利耶波罗蜜多故，于诸佛法广生净信，长久大夜常乐观察，为欲救济沉溺众生故，往如来所，殷勤郑重咨疑问义，凡所敷演，乐欲听闻；既闻法已，复获广大清净深信，欢喜踊跃，倍加精进，受持正法如说修行。

“又舍利子，当来之世，我诸弟子少有苾芻，深心希乐趣般涅槃寂静之法，多依三事以为常业。何等为三？一者、常喜追求世间名利；二者、贪乐朋党，追求食家，往还不绝；三者、喜乐追求华饰房宇，贮积财富什物资具，是名依止追求三事。舍利子，是诸苾芻，以依如是三种事故，终不解脱三种恶趣。舍利子，如是苾芻，不乐解脱地狱、傍生、焰魔鬼趣，而返喜乐勤修灭尽趣天道法；又常勤修相言斗讼、讥刺离间、诤论之事；复乐摄受心不净信诸恶友等，舍空静林依泊村落，白衣俗人而为朋党。

舍利子，诸在家者作如是言：‘如是长老，数来我家，与我同好！我当供给，施其衣服、饮食、卧具、病缘医药诸余资具。彼住空闲诸长老等，既于俗人素无周接，我等如何与之言问？’以此事故，是诸苾芻，与在家者转相亲狎，更互谈说，但叙世事繁杂戏论。舍利子，是恶苾芻，乐共无良之人，同止游涉，久著住处，曾无移转；多觅朋党及多食家，数数瞻视躬行庆吊，由此事故密怀亲爱。设有客苾芻来都无供给，先行毁呰非法之言。而客苾芻实是贤圣，是恶苾芻亦不称说：‘汝为多闻，具戒清净。汝是预流、一来、不还、阿罗汉果。’如是等言全不称说。舍利子，是恶苾芻，在我法中，不修我法，更无余事，唯乐毁呰诃骂不息。舍利子，彼诸俗人为朋党者，又作是言：‘诸客苾芻，未曾与我共住久处，周旋还往。旧住苾芻，与我久住，情事相委，通致使命，经理缘务。以是义故，我当与诸旧住苾芻，共相护吝假为威势。’舍利子，以是等故，诸恶苾芻，于是经典若解不解，一切时中皆悉诽谤，毁呰不信。

“又舍利子，若复有人听闻如来所说经典，如是文句差别法门常乐听闻，闻便信解无疑惑者，必能舍离如是众生，及舍应往恶趣之业。如是，舍利子，修行无倦精进菩萨摩诃萨，听闻如是悭嫉等相往恶趣业；既闻是已，便不自行家悭等事，况复为他开示此法？舍利子，如是名为菩萨摩诃萨精勤无倦，修行毗利耶波罗蜜多，应如是学。

菩萨藏会第十二之十四

毗棃耶波罗蜜多品第九之四

“复次，舍利子，菩萨摩诃萨精勤无倦，修习毗棃耶波罗蜜多时，于诸众生起病者想。何以故？一切众生常是病者，恒为三种热恼所烧恼故。舍利子，何等名为三种热恼？所谓贪欲热恼、瞋恚热恼、愚痴热恼。菩萨摩诃萨作如是念：‘我等今者，应以如是无上正法阿竭陀膏药，涂傅如是热恼众生。何以故？由是无上正法清凉微妙膏药用涂傅故，一切众生贪瞋痴等诸热恼病皆悉除灭。’舍利子，诸菩萨摩诃萨，以是正法良药，涂傅众生令三毒灭故。是菩萨摩诃萨无倦正勤，修行毗棃耶波罗蜜多，应如是学。

“复次，舍利子，菩萨摩诃萨，修行毗棃耶波罗蜜多，其相无量，我今当说。舍利子，菩萨摩诃萨，常作是念，所谓一切众生皆是病者。何以故？由为三毒常热恼故。若有众生生地狱者，亦为如是贪瞋痴等之所烧恼；如是生傍生者，焰魔世界、人中、天上，所有众生无不为是三毒烧恼；若有众生成疑见等诸烦恼者，亦常为于贪瞋痴等之所烧恼。舍利子，是诸众生具烦恼病，非余良医及胜妙药若涂若傅能令贪瞋痴等热恼静息，唯除如来无上胜妙大法医王，及证法身菩萨摩诃萨，以大愿力自严持身为良药已，乃能除灭一切众生贪瞋痴等诸热恼病。

“复次，舍利子，汝应解了如是法门，所谓一切众生贪瞋痴病，非余医药而能差愈，唯有如来无上医王、法身菩萨，以大愿力而得除灭。舍利子，于汝意云何？众生界多？地等界多？”

舍利子白佛言：“世尊，如我解佛所说妙义，众生界多，非大地界，亦非水界、火界、风界所能比类。”

佛言：“如是，如是，如汝所说，众生界多，非大地界；乃至众生界多，非彼风界。舍利子，我今更说如是之相。舍利子，有诸众生身形微细，难可睹见，非佛法外诸神仙眼之所能及，亦非声闻、独觉天眼境界，唯是如来清净天眼所能照了。舍利子，如来以净天眼，明见如车轮量，所有微细含识众生，其数无量，多于三千大千世界于人天趣诸受生者。舍利子，如是无量无边诸有情界，乃至三千大千世界一切有情，若卵生、若胎生、若湿生、若化生、若有色、若无色、若有想、若无想、若非有想非无想，若可见、若不可见，如是乃至所有假名建立诸有情界；设使于一刹那，或一罗婆，或一牟呼多顷，非前非后，皆得人身；彼诸人等并成良医，寿命一劫，明练方术，通闲医道，为大医师善疗众病，皆如今者时缚迦医王。舍利子，彼诸医王同共集议，作如是言：‘有一众生怀贪瞋痴热恼之病，我为医王勤加功用，当为除灭。’如是，舍利子，设使彼等一一诸医，皆持清凉妙药，其量高广如苏迷卢山王，并又勤加功用，将欲灭一众生贪瞋痴恼。又彼诸医于是清凉药分山王，摩以为末，尽其劫寿涂一众生。一切医王尽其功术，并悉疲倦，乃至药分山王用末涂尽，皆亦不能灭一众生贪瞋痴等诸恼热病。

“复次，舍利子，诸佛如来出兴于世，见诸众生具烦恼病，如来但说一不净观无上正法阿竭陀膏药用以涂傅，无量众生贪欲热恼无不除灭。如是涂傅无量百众生、无量千众生、无量百千众生、无量拘胝众生，无量百拘胝、无量千拘胝、无量百千拘胝众生，无量拘胝那庾多众生，无量百拘胝那庾多、无量千拘胝那庾多、无量百千拘胝那庾多众生，如是无量姜羯罗众生，无量频跋罗众生，乃至无量不可说不可说众生，以闻一不净观故，贪欲热恼同时静息。舍利子，如来但说一慈悲观无上正法清凉妙药用以涂傅，无量众生瞋恚热恼皆得除灭；乃至不可说不可说众生，瞋恚除灭亦复如是。舍利子，如来但说一因缘观无上正法清凉妙药用以涂傅，无量众生愚痴热恼皆得止息；乃至不可说不可说众生，愚痴止息亦复如是。又舍利子，证得法身菩萨摩诃萨，亦以大愿自严持身为法良药，善能息灭无量众生三毒热恼，乃至息灭不可说不可说无量众生贪瞋痴等诸恼热病。

“复次，舍利子，如我先说证得成就法身菩萨摩诃萨，愿力持身而为良药，用灭无量不可说众生烦恼热病。如是等相，吾今更说，汝当谛听。舍利子，我念往昔过无数劫，有佛兴世，名曰然灯如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，尔时然灯如来应正等觉，为我授记，作如是言：‘汝摩纳婆，于当来世，过阿僧企耶劫，当得作佛，号释迦牟尼如来、应、正等觉乃至佛、薄伽梵。’舍利子，彼然灯佛授我记已，尔时便证法身成就。佛灭度后，我为帝释，名微妙眼，于三十三天得大自在，具大神通，有大威德，宗族炽盛。

“舍利子，是时赡部洲中，有八万四千大城，有无量千村邑、聚落、市肆居止，复有无量百千拘胝那庾多一切众生住如是处，人物繁拥极为兴盛。舍利子，当于尔时，有大疫病，中劫出现。多有众生遭遇重病，身体溃烂，痈肿痤疖，疥癣恶疮，风热痰癊，互相违返。以要言之，一切病苦无不毕集。于时复有无量百千诸医药师，为欲救疗如是病苦，勤加功用，极致疲倦，而众生病无有愈者。舍利子，彼诸无量病苦众生不遇良医，为病所弊，无有救护，无有归趣，皆共呼嗟，失声号哭，涕泣横流，作如是言：‘我今受此无量重病，何处当有天、龙、药叉、健达缚及诸罗刹、人非人等，以大慈悲而能见为除我病者？若有能除我病苦者，我当不吝一切财宝，厚报其恩，随其教诲。’

“舍利子，我于尔时，以净天眼超过于人，见诸众生种种疫病逼恼其身，烦冤缠绕无有救济；又以天耳清净过人，彻听众生号诉之声，极为悲怨，酸楚难闻。舍利子，我于彼时，见闻是已，于是众生深起大悲，即作是念：‘一何苦哉！如是无量无边众生，遭是重病，无舍无宅、无救无护、无归依趣、无能疗者。我今决定为诸众生，为舍为宅、为救为护、为归依处、为医疗者，必令病恼普皆平复。’舍利子，我于尔时，便隐帝释高广之形，于赡部洲俱卢大城不远，受化生大众生身，名曰苏摩；既受生已，住虚空中，以伽他颂，遍告赡部洲内所有众生，说其颂曰：

“‘俱卢大城为不远，

有大身者名苏摩，若有众生噉其肉，一切病恼皆除愈。彼无瞋恚诸忿害，为作良医生赡部，汝当欣踊勿惊疑，随意割肉除众恼。’

“舍利子，尔时赡部洲内所有诸城，八万四千村落市肆，又无量千一切含识为病恼者，闻是声已，一时皆往俱卢大城，苏摩菩萨大身之所，竞以利刀或割或截彼之身肉。舍利子，苏摩菩萨行精进行，当被割时，于其身内，出大音声，说伽他曰：

“‘若此能实证菩提，

智藏当成无尽者，随我所发谛诚言，亦愿身肉常无尽。’

“舍利子，尔时赡部洲内，一切众生为病逼故，段段割截菩萨之身，或担持去，或就食者，虽被加害，以愿力故，随割随生无有缺减。舍利子，是诸众生啖食苏摩菩萨肉已，一切病患悉皆除灭；病既除差，复令众生心得安乐，形无变易。是诸众生身心安乐，展转声告遍赡部洲：‘来食肉已，病皆除愈，无有变易，身心安乐。’舍利子，尔时一切赡部洲中人民之类，若男若女、童男童女，食菩萨肉病除愈者，于是菩萨深怀恩慧，竞自思惟：‘是苏摩者极有重恩，除我病苦，施我安乐，令无变易。我当云何施设供养酬斯厚泽？’作是念已，咸共集会，诣俱卢大城苏摩菩萨大身之所。既到彼已，皆共围绕，感戴其恩，不能自胜，说伽他曰：

“‘仁为舍宅为救护，

仁为良医妙药者，唯愿哀怜垂教敕，我等如何修供养？’

“舍利子，我于尔时为是大身，拔济众生如是病苦，知是无量诸众生等，衔我重恩，归依我已，便灭所现苏摩大身，复帝释形住众生前，威光显盛而告之曰：‘卿等当知，若为病苦，由我身肉而得除差，卿等怀恩将思报者。卿等当知，我本不为村城、馆邑、王都、国土、田宅、舍屋住处等事，愍卿病苦行身肉施；我亦不为金、银、末尼、琉璃、真珠、珂贝、璧玉、珊瑚等宝行身肉施；我亦不为象马牛羊、放牧畜产行身肉施；我亦不为妇人丈夫、童男童女、奴婢仆使行身肉施；我亦不为肴膳饮食、衣服、卧具、病缘医药及余资蓄行身肉施；我亦不为园林池苑、宫殿楼观，愍卿病苦行身肉施。卿等当知，我本所以愍卿病苦行身肉施，为令众生离不善业。卿等但能为我永断永离杀生之业，永断永离不与取业，永断永离欲邪行业，如是永断永离虚诳语业、离间语业、粗恶语业、绮饰语业、贪欲瞋恚诸邪见业。卿等于此永断离者，是为利益，是为报恩。’舍利子，尔时帝释，复为大众，说伽他曰：

“‘我非为求珍宝聚，

其量高广等迷卢，亦不为求天玉女，及诸衣食床敷事。欲奉苏摩大身者，但当尊重同和合，展转慈心相敬视，专修净妙十业道。卿等当于十业道，但常和合坚防守，是名大兴法供养，菩萨非求世财故。我不用诸世财宝，芳羞饮食妙衣服，象马车乘牛羊等，床敷婇女资生具。卿等但共同和合，善持清净十业道，展转发起大慈心，彼此熏修利义意。’

“舍利子，尔时赡部洲内，无量众人闻我说是劝发之言，感恩德故顶礼我足，皆悉受持十种清净妙善业道。舍利子，我于尔时，为彼大众广宣正法，示教赞喜，便隐天身不现于世。如是，舍利子，我正忆念，往昔世时赡部洲中所有人民，食啖苏摩菩萨肉者，从是已来，乃至无有一人堕于恶趣。彼命终已，皆生三十三天，宿业力故与戒俱生。舍利子，我于尔时，复为彼天随其所应敷演法化，示教赞喜，皆令安住声闻乘中，或独觉乘，或有安住阿耨多罗一切智乘。如是等众闻我法故，或有已般涅槃、正般涅槃、当涅槃者。舍利子，汝观如是安住法身菩萨摩诃萨，行毗棃耶波罗蜜多故，成就如是大神通力，成就如是大威德力，成就如是大势之力，乃能但舍一身之慧，而大成熟无边众生，皆住三乘得不退转。”

尔时，长老舍利子白佛言：“世尊，云何菩萨摩诃萨，行毗棃耶波罗蜜多时，精勤修获法身之相？唯然！世尊，愿为解说。”

佛告舍利子：“菩萨摩诃萨法身之相，无生无死，坚固难坏犹如金刚，不可思议。而诸法身菩萨摩诃萨，为欲化度身坏众生故现坏身，又欲化诸身不坏者现不坏身，然此法身圆成具足，非火所烧，非刀能割，如彼金刚坚固难坏。舍利子，安住法身菩萨摩诃萨，行毗棃耶波罗蜜多故，无倦精进，非有功用，但以其身，则能成熟无量众生，不假其心思量分别。即此菩萨身，自能知了诸身相，随入自身真如法性，自身真如随入诸法真如，诸法真如随入自身真如，自身真如随入诸佛真如，诸佛真如随入自身真如，自身真如随入去来现在真如，去来现在真如随入自身真如。又过去真如不违未来真如，亦非未来真如违过去真如；又过去真如不违现在真如，亦非现在真如违过去真如；又未来真如不违过去真如，亦非过去真如违未来真如；又未来真如不违现在真如，亦非现在真如违未来真如；又现在真如不违过去真如，亦非过去真如违现在真如；又现在真如不违未来真如，亦非未来真如违现在真如；又去来现在真如即蕴、界、处真如；又蕴、界、处真如即染污清净真如；又染污清净真如即流转寂灭真如；又流转寂灭真如即加行真如；又加行真如即一切行真如。而一切行即是真如，而此真如即一切行。

“复次，舍利子，夫真如者，即是实性，即是如性，是非不如性，是不远离性，是无发动性，是无娆乱性，是不相违性，是无违诤性。又舍利子，夫真如者，无所违诤，以无违诤名曰真如，然诸如来说名违诤。舍利子，真如说名随顺摄受。何因缘故，如来乃说以为违诤？舍利子，如来违于一切诤故，以是因缘，菩萨常现一切违诤。又诸如来本无违诤，亦未曾起。何以故？无违无诤说名如来，而常现诸色像违诤，非唯如来而有动乱。诸菩萨摩诃萨，以如实智观如来身，于如来身平等法性，即观自身平等法性；又于自身平等法性，观察如来平等法性；又于自身平等法性，观察诸身及以非身；于一切身及以非身，观察于彼不思议身。菩萨摩诃萨，于缘生法了一切身，既了知已引摄法身。舍利子，菩萨摩诃萨，当于引摄此法身时，我说是等便证法身；既得证已，又能示现蕴、界、处身，当知是身法身所显。是故，舍利子，一切众生，若有值遇如是法身，若见若闻，即皆调伏；触彼身时，能令众生作诸义利。

“复次，舍利子，如时缚迦大医王者，聚集众药和为形相，变成女像，妍质华美，净色悦人；由是医王善能作故，妙善成就善加严饰。舍利子，是药女像，虽无思虑又无分别，而能示现往来住止、若坐若卧。诸有豪贵大王、王子、大臣、长者及诸小王有病恼者，至时缚迦大医王所。尔时医王观其所治，即以药女赐为仇匹。彼诸人等既蒙所惠，便执药女暂身交触，一切患苦自然消除，无病安乐无有变异。舍利子，此时缚迦大医之王，疗治世间诸病妙智，余有世医无与等者。如是，舍利子，法身所显菩萨摩诃萨，亦复如是；乃至一切众生，若男若女、童男童女，有贪恚痴热恼病者，至菩萨所暂触其身，一切病苦皆得消灭，又觉其身离诸热恼。何以故？由诸菩萨摩诃萨本发大愿善清净故。

“复次，舍利子，法身菩萨摩诃萨，不由食搏食故，身得安住。虽复了知一切饮食本无所有，愍众生故而现受食。虽现食之，情无耽著，于其自身未曾顾恋。何以故？法身之力无退无减，不以饮食安住其身。又舍利子，法身菩萨摩诃萨，于诸生死虽可了知，而示现身有生有死。何以故？为欲成熟诸众生故，示现终尽。然此菩萨摩诃萨，了知诸法无有终尽；示现有生，了知诸法无有起作；虽现生起，了知诸法毕竟无生。又此法身以法为食，法力所持，依止于法本愿力故，无有功用成熟众生。舍利子，法身菩萨摩诃萨，如是等相，皆由无倦精进修行毗棃耶波罗蜜多故，而便证入。”

尔时，世尊欲重宣此义，而说颂曰：

“身如金刚不可损，知时设化故现生，毒恶刀火非烧害，见烧害者所化众。有病则见为良药，饥渴众生见饮食，以诸法性无分别，法身无身一理证。了知一法从缘生，无摩纳婆意生等，众缘有故苦纶运，众缘无故苦纶断。了色不坚如聚沫，思惟诸受等浮泡，想如热时阳焰动，芭蕉诸行应观察。如世善幻舞戏者，刹那便现诸色像，了知识用亦如是，智者于彼皆无愿。知世财如箭离弦，复似电飞山水瀑，暂聚还散类空云，智者于彼皆无愿。诸有都无有众生，未曾不受天诸乐，复堕地狱更贫苦，佛子观已不求天。彼心无依似游空，非有非无离依止，虽生诸有无生死，证无老死大我故。

“复次，舍利子，无倦精进菩萨摩诃萨，修行毗棃耶波罗蜜多时，当应如是正心修学。舍利子，世间虽有诸医充满世界，不能了知三种大患。何以故？彼皆不善又无智故，而不能识贪瞋痴等三种大患。舍利子，彼无智医，非唯不识三种大患，又不了知三大良药对治三患。何等为三？所谓不能了知贪欲大患，不净良药而为对治；瞋恚大患，慈心良药而为对治；愚痴大患，缘起良药而为对治。舍利子，如是诸医惟能疗治一二别病，不能普治一切众病；惟能暂治少时降损，非为尽病毕竟除差。菩萨摩诃萨作如是念：‘我今行毗棃耶波罗蜜多故修菩萨道，岂当随学如是诸医？我当依随诸佛世尊，善达诸法无上大医之王，毕竟疗治一切病者。是大医王，我今随从依凭修学；既修学已，我应普治一切病苦，岂当疗治别别诸病？我应毕竟除众病本，岂当暂差不除病本？’舍利子，是菩萨摩诃萨复作是念：‘我应积集如是无上正法阿竭陀膏药，当使一切众生闻药声已，贪瞋痴等极重大患自然消灭。’是故，舍利子，无倦精进菩萨摩诃萨，行毗棃耶波罗蜜多故，积集如是无上正法阿竭陀膏药，涂傅一切有病众生，不与声闻、独觉法共，唯除如来无上大医之王善达一切法者。以无上正法阿竭陀膏药，遍涂所吹大法之螺；如是涂已便就吹之，其声遍告三千大千世界，于中所有非一众生闻是声已，但使一切贪瞋痴等诸大重病皆悉除灭。如是除灭，非一百众生，非一千众生，非一百千众生；如是除灭，非一拘胝众生，非一百拘胝、千拘胝、百千拘胝众生；如是除灭，非一拘胝那庾多众生，非一百拘胝那庾多、千拘胝那庾多、百千拘胝那庾多众生，非一姜羯罗众生；如是除灭，乃至不可说不可说众生所有三毒大患皆得除灭。

“复次，舍利子，如大雪山中，有大药王，名为毗伽摩。若闻其声，一切世间猛烈毒热，皆悉消灭。若药所住百踰缮那，其威盛故，令诸恶毒皆无势力。若以药王涂大螺鼓，若击若吹，其声所及；诸有众生，或饮毒药，或被毒螫、毒涂、毒刺众毒恼者，但闻如是螺鼓之声暂至于耳，一切诸毒皆得除灭。舍利子，如是毗伽摩大妙药王，一切世医皆不能识，唯除时缚迦大医王者，方知色性。如是，舍利子，无倦精进菩萨摩诃萨亦复如是，行毗棃耶波罗蜜多故，积集如是无上正法阿竭陀膏药，不与声闻、独觉法共，唯除如来无上正法大医之王，能灭众生诸有病者。以无上正法阿竭陀膏药，用涂大法之螺；涂已吹之，声告三千大千世界，其中所有一切众生，乃至不可说不可说等，闻是声已，贪瞋痴等诸重大患，悉得寂灭无有遗余。

“复次，舍利子，如是无上正法阿竭陀膏药，从于何所而来集此？舍利子，当知如是膏药，从大菩提法器中来。又舍利子，彼菩提器从何而来？当知从菩萨法财宝箧中来。又舍利子，如是菩萨宝箧从何而来？当知不异大菩萨藏法门中来。是故，舍利子，无倦精进菩萨摩诃萨，为欲修行毗棃耶波罗蜜多故，应极至诚寻求如是大菩萨藏法门经典，听闻受持，若读若诵，研究义理，广为众生宣说开示。舍利子，汝又应知如是之相，吾今当说，重显其义。若诸无倦精进菩萨摩诃萨，修行毗棃耶波罗蜜多故，闻我说已，于是经典应极至诚，寻究义理，为他开示。

“舍利子，乃往古世，过阿僧企耶劫，广大无量、不可思议、难可度量乃至过是等数，又复过是等量。当于尔时，于此世界有佛出现，名赤莲华胜如来、应、正等觉、明行圆满、善逝、世间解、无上丈夫、调御士、天人师、佛、薄伽梵。舍利子，彼佛声闻弟子一大集会，其数具满八十拘胝，皆是大阿罗汉，诸漏已尽，乃至获得诸心自在最胜波罗蜜。舍利子，彼佛寿量满八十岁，便般涅槃。正法住世经五百岁，像法住世亦五百岁。舍利流布如我今者，般涅槃后供养舍利当流布相。

“舍利子，彼佛去世入涅槃后，将满百年，有一菩萨他方界终，生此世界大王之家，适初生已，便唱是言：‘奇哉今者，生非法处！’又作是言：‘奇哉今者，生非法处！’如是唱已，复作是言：‘我于今者当行法行！我于今者当行法行！’尔时，众人皆生疑怪，以其所述同共号之，名为法行。舍利子，时法行王子，渐渐长大，诸根成满状年二十，净信舍家，趣无上道；既出家已，独止幽闲空寂林中，宴处静室。时，虚空中有大天神，来告之曰：‘苾芻当知，汝今若求如来佛果，声称高远尊上法者，但当勤学大菩萨藏微妙法门。若未获者，勿舍精进，专志寻求，无令不果。’舍利子，时法行苾芻，从彼天神闻斯语已，心大欢喜，踊跃无量，身意悦豫；即行寻访菩萨藏法，躬诣村城、王都、国邑乃至亭馆，展转寻求了无所得。尔时，法行苾芻，复更经历往诸僧坊，或见苾芻或苾芻尼，便至其所，作如是言：‘善哉！仁者，何处当有大菩萨藏微妙法门？菩萨摩诃萨依之修学，出生无量诸佛妙法。’彼便答言：‘苾芻，当知我初不闻何等名为大菩萨藏微妙法门。我于今者因汝说故，方闻大菩萨藏法门名字，来入我耳。’舍利子，尔时法行苾芻，重自思念：‘如是法门诸佛妙法，不应天神妄有所说。我于今者，要当不舍勇猛精进，乃至未闻大菩萨藏法门已来，中无懈废。’便更请问彼苾芻等：‘赤莲华胜如来般涅槃时，焚身之地为在何所？汝当示我此地方面，我当往彼行精进业。’彼苾芻等即告之言：‘苾芻，当知如是方面，是薄伽梵赤莲华胜如来焚身之地。’尔时，法行苾芻即往其所，到已顶礼，右绕无数，却退一面结跏趺坐，一心摄念想对彼佛，作是誓言：‘我于此处结跏趺坐。我若不从赤莲华胜如来，现前听闻大菩萨藏微妙法门者，要当不解此坐，不起此处。’舍利子，时法行王仙苾芻，精进坚固发如是誓，结跏趺坐过七日已，东方世界有薄伽梵，名曰宝藏如来应正等觉，为法行王仙苾芻故，从彼而来现其身前，为说开示八门句法，因又告曰：‘王仙苾芻，汝今当随八门句法大菩萨藏微妙法门精勤修行，则诸佛法不难得遂。’时王仙苾芻闻佛教已，精勤修习八门句法，于后不久便得成就不可思议无上多闻。即从地起离本坐处，为欲广行毗棃耶波罗蜜多故，勇猛正勤，往诸村城、王都、国邑乃至亭馆，从一一处至一一处，展转宣说显通如是大菩萨藏微妙法门，满六十岁。于如是时教化众生，天人等众满拘胝数，皆得安住于三乘中。

“舍利子，彼王仙苾芻化众生已，临命终时，发如是言：‘愿我还生此佛世界人趣之中，当修法行。’作是愿已，便就命终。以愿力故，于此世界赡部洲中，生居士家。彼初生日，便唱是言：‘我于今者当修法行！’又作是言：‘我于今者当修法行！’尔时，众人因其所述，为立本号，还名法行。舍利子，是法行童子，形如八岁，净信舍家趣无上道。出家不久，以宿习故，法菩萨藏微妙法门，无上深义自然现前。法行苾芻，安住如是大菩萨藏，六十岁中广行法化，躬至村城、王都、国邑乃至亭馆，处处施化，为诸众生开示是法。于六十岁教化天人，满拘胝众，于三乘中皆已成熟，或住声闻乘，或住独觉乘，或住无上大乘之者。

“舍利子，彼时法行苾芻化众生已，临命终时，复发是言：‘愿我未来当得为人出家闻法。’既命终后，以愿力故，于此世界赡部洲中，生于王家。彼初生日，于上空中，天神唱言：‘此众生界，法胜菩萨出现于世。’又唱是言：‘此众生界，法胜菩萨出现于世。’尔时，众人闻天告已，便号王子以为法胜。舍利子，法胜王子，如是渐渐诸根成熟，壮年二十，净信舍家趣于非家。既出家已，众人便号法胜苾芻。舍利子，法胜苾芻，大念慧力之所持故，大菩萨藏微妙法门自然现前，精勤修习，能善永断众生疑惑。六十年中躬事巡化，游历村城、王都、国邑乃至亭馆，为诸众生开示是法。于六十岁，成熟拘胝诸天人众，悉令安住阿耨多罗三藐三菩提心。

“舍利子，法胜苾芻将欲命终，复发是言：‘愿我来世生人道中，正信出家。’适发愿已，便就命终，还生此界赡部洲中大富长者家。彼初生时，复有天神大声唱令：‘于此世界，得念菩萨今日出现。’如是再返。尔时，众人闻天告已，皆共号之，名为得念。舍利子，是得念菩萨诸根成满，壮如二十盛年之者，净信舍家趣于非家。才出家已，宿习力故，便得成就不可思议最胜无上不忘总持多闻具足。六十年中身行化导，巡历村城、王都、国邑乃至亭馆，处处流化宣说正法，断众生疑，开示如是大菩萨藏微妙法门。过六十岁，安置天人满一拘胝，或住声闻，或住独觉，或复安住无上佛智。

“舍利子，是得念菩萨化众生已，临命终时，复发是言：‘愿我未来生于人中，正信出家。’彼命终已，还生此界大王之家。初生之时，复有天神大声唱告：‘此有情界，依法菩萨出现于世。’如是再返。尔时，众人闻天告已，便名王子，以为依法。舍利子，依法菩萨，如是渐渐诸根成满，壮二十岁，以信舍家趣于非家。才出家已，宿习力故，便得成就无间断念念力持故，大菩萨藏微妙法门自然现前。舍利子，依法菩萨而作苾芻，五十年中游行教化，从一聚落至一聚落，从一村墟至一村墟，从城至城，从馆至馆，从国至国，从一王都至一王都，为诸众生开示如是菩萨藏法，断除疑惑。于五十岁，令四拘胝诸天人众，住声闻乘，住独觉乘，或住无上诸佛大乘。

“舍利子，是依法菩萨摩诃萨，从是命终，生于东方宝藏如来佛之世界。初生之时，即得成就不可思议无上多闻，教化示导六十八拘胝诸天人众，皆得成满安住三乘。舍利子，是依法菩萨摩诃萨，于彼宝藏如来法中化众生已，命终还来于此世界赤莲华胜佛土赡部洲中，生大王家。当初生时，彼所教化，六十八拘胝天人大众皆成熟者，于彼命终，亦随菩萨生此佛土，与是菩萨而为眷属。舍利子，当于尔时，此方世界有佛出世，名最高行如来、应、正等觉、明行圆满、善逝、世间解、无上丈夫、调御士、天人师、佛、薄伽梵。其佛寿命，满足八十拘胝岁。尔时人寿量与佛等。舍利子，最高行如来应正等觉，处世说法，一一岁中有一大会，一一大会皆有八十拘胝诸声闻众。其佛凡有八十拘胝声闻大会，纯是大阿罗汉。尔时菩萨为王子时，名曰勇施，成就多闻，聪睿胜观；与其眷属六十八拘胝，如是大众前后围绕，往诣薄伽梵最高行如来应正等觉所住之处；既到彼已，顶礼佛足，绕无数匝，却坐一面。

“舍利子，尔时最高行如来，了达勇施王子增上信乐，即便开示本行相应微妙胜法。时，勇施王子闻佛开示如是法已，豁然意解，得清净信；心清净故，即与六十八拘胝眷属，以信舍家趣于非家；既出家已，尽其寿量净修梵行。舍利子，时勇施王子，彼佛法中精进经行，于菩萨道，其心将证无上菩提。时，最高行如来便为授记，告诸大众：‘今此苾芻，勇施菩萨摩诃萨者，次我灭后，当证阿耨多罗三藐三菩提，出现世间，名大精进如来、应、正等觉、明行圆满、善逝、世间解、无上丈夫、调御士、天人师、佛、薄伽梵。’舍利子，是最高行如来，授彼记已便般涅槃。勇施菩萨见佛灭度，恋慕增感，恭敬供养如来舍利，广起灵庙利益众生，住持正法开化无量。其后不久，证得阿耨多罗三藐三菩提，名大精进。舍利子，是大精进如来，寿量半劫，其佛说法无量大会。一一集会，有十二那庾多声闻弟子，纯阿罗汉。

“舍利子，如是无倦精进菩萨摩诃萨，为欲修行毗棃耶波罗蜜多故，郑重殷勤，寻求如是大菩萨藏微妙法门，听闻受持，若读若诵，思惟研究，开析义理，广为含生宣示演说；惟功不已遂至成佛，名大精进如来应正等觉，出兴于世，广宣法化饶益众生，如上所说。是故，舍利子，若有善男子、善女人，安住大乘微妙正行，欲疾证于阿耨多罗三藐三菩提者，应当奋发勇猛精进，郑重殷勤，寻求如是菩萨藏法；即得奉遇，恭敬听受，乃至广为含生宣说开阐。何以故？舍利子，勇猛精进菩萨摩诃萨，必因寻求大菩萨藏微妙法门，方得成满毗棃耶波罗蜜多故。舍利子，是名菩萨摩诃萨勇猛精进，勤修毗棃耶波罗蜜多，为众生故行菩萨行。若诸菩萨摩诃萨精进修行是菩萨行，一切众魔、魔民、天子，于此菩萨不能娆乱，又不为彼异道他论所能摧屈。

菩萨藏会第十二之十五

静虑波罗蜜多品第十之一

“复次，舍利子，云何名为菩萨摩诃萨精勤修学静虑波罗蜜多，为众生故行菩萨行？

“舍利子，菩萨摩诃萨为众生故，具足勤修四种静虑。何谓为四？舍利子，菩萨摩诃萨离欲离恶不善法故，有寻有伺，离生喜乐，是名菩萨安住第一具足静虑。又舍利子，菩萨摩诃萨灭寻伺故，内正等净，心一趣体，无寻无伺，定生喜乐，是名菩萨安住第二具足静虑。又舍利子，菩萨摩诃萨，为离喜故，便住于舍，正念正知，身正受乐，众圣所说，有舍有念，乐住离喜，是名菩萨安住第三具足静虑。又舍利子，菩萨摩诃萨，为断乐故，断苦为先，及忧喜没，不苦不乐，舍念清净，是名菩萨安住第四具足静虑。舍利子，菩萨摩诃萨于是静虑，定心清白，无有秽浊，离随烦恼，不舍深定，而能发起一切静虑种种作业，是名菩萨摩诃萨依静虑波罗蜜多故，勤修如是四种静虑。

“复次，舍利子，云何菩萨摩诃萨静虑作业？所谓菩萨成就神通智业圆满。舍利子，云何名为菩萨神通？复以何等而为智业？舍利子，言通智者菩萨摩诃萨，成就通智具足五种。何等为五？所谓天眼作证智通、天耳作证智通、他心智作证智通、宿住忆念作证智通、如意足差别作证智通。舍利子，是名菩萨摩诃萨五种神通，菩萨于中具足成就智业圆满。

“复次，舍利子，云何菩萨摩诃萨天眼性作证智通？云何神通智业圆满？舍利子，菩萨摩诃萨，修行静虑波罗蜜多故，得是天眼智业圆满，如是定心清净明白，又无浊秽离随烦恼故，于含识死生作证智神通，其心善趣入。舍利子，如是菩萨摩诃萨，天眼清净，明亮显照，超过于人，观诸含识，若死若生、好色恶色、善趣恶趣、若劣若胜，随诸众生业所积集，悉能了知。如是以净天眼，见诸众生，成就身恶行，成就语恶行，成就意恶行，诽谤贤圣，发起邪见；彼由邪见业受因故，身坏终后，堕于恶趣生地狱中。如是众生，成就身妙行，成就语妙行，成就意妙行，不谤贤圣，发起正见；彼以正见业受因故，身坏命终，往生善趣天世界中。舍利子，是名菩萨摩诃萨天眼清净，超过于人，随诸众生业所积集悉能明见。

“复次，舍利子，菩萨摩诃萨，修行静虑波罗蜜多故，所获天眼明彻最胜，过诸含生所得天眼。舍利子，由是菩萨所获天眼极善明朗，彻视显现所有色相，若粗若细、若胜若劣、若远若近，如是诸境皆对目前悉能明见。又舍利子，菩萨摩诃萨由是眼故，一切有障诸色像等，经菩萨眼彻视明朗皆无障碍。是故，舍利子，此菩萨摩诃萨所获天眼，于诸天中为最为胜。如是一切那伽，一切药叉、健达缚、阿素洛，有学无学及阿罗汉、诸独觉等所得之眼；菩萨于彼所得天眼，作证智通，为最为上、为尊、为胜、为妙、为明清彻第一。

“复次，舍利子，菩萨摩诃萨，修行静虑波罗蜜多故，所获天眼，诸出离道之所发生，以是天眼极善明了彻视显现故。所有十方无量无边诸世界中，粗细胜劣、若近若远，一切诸色如实明见。又以是眼于彼十方无边无际诸世界中，所有含识生一切趣，除无色界，彼一切类皆能如实了知明见。又以是眼善知众生所有业因及业果报，又善了知彼诸众生所有诸根及诸根因诸根差别，悉能分别如实了知。

“复次，舍利子，菩萨摩诃萨，修行静虑波罗蜜多故，又以是眼能观十方无量无边诸佛国土功德庄严，皆对目前悉能现见；既现见已，清净修治，所行戒聚，即以回向所成佛土，清净功德之所庄严。舍利子，是名菩萨摩诃萨具足天眼，安住尸罗圆满回向。又舍利子，菩萨摩诃萨，天眼清朗超过于人，如实明见一切诸佛及菩萨僧；既现见已，彼诸正士所有轨则、景行根念、正智威仪、圣法解脱智、住证得总持胜智、巧妙智慧、方便善权，趣入如是一切胜妙法行，菩萨悉能如实明见，便志勤修速令圆满。

“复次，舍利子，菩萨摩诃萨，修行静虑波罗蜜多故，所得天眼清净超人，无量功德之所成就。何以故？是眼无障，于一切色悉能见故；是眼无著，于一切色无执著故；是眼解脱，解脱一切随眠见故；是眼清净，性清彻故；是眼无依，以诸境界无所依故；是眼无受，烦恼随眠不执受故；是眼无医，无疑惑故；是眼无缚，离障法故；是眼明了，证法明故；是眼依智，行非识故；是眼无染无恚无痴，远离一切烦恼浊故；是眼随顺胜决择分，以为圣行之所根故；是眼无碍相，于一切众生等放神光故；是眼清朗，离聚乱故；是眼无垢，性皎净故。又舍利子，是菩萨眼，能引佛眼，性如虚空，无所退舍；是菩萨眼，无著无缚，于诸爱恚皆悉远离；是菩萨眼，行义境界等行正法，清净智道于诸众生，善能安住高广大悲；是菩萨眼，于来求者无所恚碍；是菩萨眼，于犯戒者曾无讥毁；是菩萨眼，于诸愆失能随守护；是菩萨眼，于彼懒惰能施策进；是菩萨眼，于心乱者示静虑分；是菩萨眼，于恶慧者施正慧眼；是菩萨眼，行邪道者开示正路；是菩萨眼，于彼下劣信乐众生示现如来广大佛法；是菩萨眼，毕竟能趣一切智智，高广神通妙觉现前，乃至道场无有退转。舍利子，是名菩萨摩诃萨依静虑波罗蜜多故，获是天眼神通作证智业圆满。

“复次，舍利子，云何菩萨摩诃萨，修行静虑波罗蜜多故，获是天耳性作证智神通？复以何等神通智业具足圆满？舍利子，菩萨摩诃萨，以依静虑波罗蜜多故，勤修获得是天耳性，彻听清净超过于人；有二种声，人非人等若远若近，皆闻显现。舍利子，是菩萨摩诃萨，以天耳性，能闻十方无量无边诸世界中一切声响，所谓天声、龙声、药叉声、健达缚声、阿素洛声、揭路荼声、紧捺洛声、牟呼洛伽声、人非人声，及闻贤圣说法之声，如来声、独觉声、菩萨声、声闻声。如是等一切声响，菩萨摩诃萨，以天耳性彻听之力，悉现闻知。又能了知，诸弊恶趣所有音声，地狱声、畜生声、焰魔界声。如是等无量无边一切声响，菩萨摩诃萨，以天耳性彻听之力，悉能现闻。又诸小虫蚊虻蝇蚁，乃至微细有命之类，随所发声，菩萨摩诃萨，以天耳性悉能现闻。又舍利子，菩萨摩诃萨天耳清净，若诸众生于心所缘，起善不善发生语业，以天耳性，悉能了知。又能了知，或有诸业善因摄受，或有诸业不善因摄受，如是一切悉能了知。菩萨摩诃萨又能了知，或有语业贪随眠故，瞋恚发起；或有语业瞋随眠故，贪欲发起。又能了知，或有语业贪瞋随眠故，愚痴发起；或有语业痴随眠故，贪瞋发起。又能了知，或有语业贪随眠故，贪欲发起；或有语业瞋随眠故，瞋恚发起；或有语业痴随眠故，愚痴发起。如是一切随有言说，音声所显，悉能了知。又能了知，或有语业意解清净方便染碍，或有语业方便清净意解染碍。如是一切所有音声，菩萨摩诃萨，以无碍天耳大神通智，随诸远近皆如实知。

“复次，舍利子，菩萨摩诃萨，修行静虑波罗蜜多故，天耳通智清净明达。十方世界圣及非圣，所有音声皆悉听闻，复能分别无有错谬。虽闻听已，于圣音声不起欣爱，于非圣声不生嫌嫉。又于圣声听闻知故，获得大慈；于非圣声听闻知故，获得大悲。又十方诸声一时无量，菩萨摩诃萨，以前后际分齐智力，天耳无乱皆如实知。

“复次，舍利子，菩萨摩诃萨，以净天耳周广听闻，尽于十方一切世界，如来游化刹土之处，佛薄伽梵说法言音，悉皆听闻；既得闻已，念器不忘，一切能持不令流散，如处器中坚住不溢。如是，舍利子，菩萨摩诃萨，闻如来声亦复如是，悉能了知坚不坚法。又舍利子，是菩萨摩诃萨，为听法故，非于一佛所说法音而偏领受，于第二佛所说法音缠缚障碍。何以故？菩萨摩诃萨，闻法无厌故。虽复前后一切如来所说法音，皆能任持无有错谬。又菩萨摩诃萨，以净天耳，悉能听闻十方世界善不善声；此诸声中，有所显说时非时语，如是无量皆如实知。舍利子，何等名为时非时语？舍利子，诸佛菩萨善知时宜，或时为众广说法要，或时为众略说法要。菩萨摩诃萨，如是诸声皆悉闻已，以一音声随其所应广略开演。又舍利子，菩萨摩诃萨能善了知，或有实可记法，若为说者，恐恼他故，而不记别；或实非可记法，谓能引无义。菩萨摩诃萨，妙能随顺利他方便无量善巧，自净其心而便授记。

“复次，舍利子，菩萨摩诃萨，修行静虑波罗蜜多故，天耳清净彻听之力，知诸声相。或时具有如是相声，应须随喜而听闻者，菩萨摩诃萨，即便听闻如是相声；或时具有如是相声，不应随喜而听闻者，菩萨摩诃萨，便不听闻如是相声。又舍利子，菩萨摩诃萨，若处大众说法之时，众生耳识不能清净，便以神力加被于彼，令其解了说法音声。若诸众生于一切法皆欲领解，便令得闻如是法声；若诸众生不欣诸法，既无欲解，便令不闻如是法声。

“复次，舍利子，菩萨摩诃萨，修行静虑波罗蜜多故，获得如是天耳通智，所闻音响无量无边。又舍利子，天耳性者，能令诸法皆明净故；天耳性者，能令智慧性清彻故；天耳性者，能令菩萨自清净故；天耳性者，能令众生性清净故；天耳性者，极善审察如其文字，所说音词而能听闻明了通畅。又能悟入于五趣生所有含识种种言词、音声差别，菩萨悉能同其类音而为说法。舍利子，是菩萨摩诃萨天耳性通，唯能趣向如来天耳，必定不趣诸余乘行。舍利子，是名菩萨摩诃萨修行静虑波罗蜜多故，获天耳性彻听神通智业圆满。

“复次，舍利子，云何菩萨摩诃萨修行静虑波罗蜜多故，获是他心作证智神通？何等复名他心神通智业圆满？舍利子，菩萨摩诃萨，以是清净他心智通，明了所及尽于十方诸世界中所有含识无量心相，菩萨悉能如实了知。若诸众生，前际心相、后际心相、现在心相，菩萨于中皆能晓了。舍利子，是菩萨摩诃萨，具足如是他心通智故，以过去心智，悉能解入一切含识因及随因差别之心。何以故？由能了知如是众生是广大因所生心因。如是众生，是中品因所生心因；如是众生，是下劣因所生心因，如是一切皆如实知。菩萨摩诃萨又能了知，如是众生有施欲解相应根，如是众生有戒欲解相应根，如是众生有忍欲解相应根，如是众生有精进欲解相应根，如是众生有静虑欲解相应根，如是众生有智慧欲解相应根。如是一切诸根相应，菩萨悉能如实明了。菩萨摩诃萨又能了知，如是众生有慈行根，如是众生有悲行根，如是众生有喜行根，如是众生有舍行根，悉能了知如实分别。菩萨摩诃萨又能了知，如是众生有佛乘行根，如是众生有独觉乘行根，如是众生有声闻乘行根，如是一切皆能了知。菩萨摩诃萨又如实知，如是众生有强因力趣向大乘善因成就，如是众生有强缘力趣向大乘缘因成就，皆能如实分别了知。菩萨摩诃萨又如实知，如是众生有强因力，成就趣向大乘善因，然此众生，由方便因生下贱家；如是众生有强方便力，虽不成就广大善因，然此众生，更植因力生广大家，如是一切皆能了知。菩萨摩诃萨又能了知，如是众生，欲解清净，非方便净；如是众生，方便清净，非欲解净；如是众生，欲解清净，方便清净；如是众生，非欲解净，非方便净。舍利子，菩萨摩诃萨以是通力故，如是一切皆能了知。

“复次，舍利子，菩萨摩诃萨，修行静虑波罗蜜多时，获是他心通智故，所有一切众生，前际因根心行智，及随诸行说法智，如是皆名菩萨摩诃萨他心通智。舍利子，菩萨摩诃萨具是智故，以彼后际心入智通悉能了知，如是众生，于未来世当有戒因，于现在世而有施因；如是众生，于未来世当有施因，于现在世而有戒因；如是众生，于未来世当有精进因，于现在世而有忍因；如是众生，于未来世当有忍因，于现在世有精进因；如是众生，于未来世当有慧因，于现在世有静虑因；如是众生，于未来世当有静虑因，于现在世而有慧因。如是一切无量因行，悉如实知明了通达。菩萨摩诃萨又能了知，如是众生，于未来世当有出世行因，于现在世而有世间行因；如是众生，于未来世当有世间行因，于现在世而有出世行因，如是一切悉能了知。菩萨摩诃萨又能了知，如是众生，于未来世当有大乘因所生根，于现在世有独觉乘因所生根；如是众生，于未来世当有独觉乘因所生根，于现在世而有大乘因所生根；如是众生，于未来世当有大乘因所生根，于现在世有声闻乘因所生根；如是众生，于未来世当有声闻乘因所生根，于现在世而有大乘因所生根；如是众生，于未来世当有独觉乘因所生根，于现在世有声闻乘因所生根；如是众生，于未来世当有声闻乘因所生根，于现在世有独觉乘因所生根。如是，舍利子，如前所说，诸有因行及以有缘，于未来世一切众生当有是根。菩萨摩诃萨，以他心智通力故，若因若行若缘，皆能如实分别了知。舍利子，当知是诸菩萨摩诃萨，于未成熟诸众生所，发起正勤方便化导不生厌倦，随彼众生心能悟入为说正法。何以故？菩萨摩诃萨，善知如是正法器已，即便为说如是正法，说法之业常无差失，是故皆号之为不虚说法者。

“复次，舍利子，菩萨摩诃萨，修行静虑波罗蜜多故，获是他心智业通证，于现在世一切众生心及心法次第生起，如是无量悉皆了知。舍利子，云何名为心及心法次第转起，而能知耶？舍利子，菩萨摩诃萨，于诸含识，有贪心如实知有贪心，离贪心如实知离贪心；有瞋心如实知有瞋心，离瞋心如实知离瞋心；有痴心如实知有痴心，离痴心如实知离痴心。又复能知，由彼如是如是诸烦恼惑，覆障如是如是诸众生心。菩萨摩诃萨，皆于是等如实了知；既了知已，随彼如是诸烦恼等，出离正法而为宣说。

“复次，舍利子，菩萨摩诃萨，既具如是他心通智，将欲说法往大众中，先应观察一切大众诸根行等差别之相；既了知已，如彼众生所应行行而为说法。舍利子，当知是菩萨摩诃萨，以了知众生根心胜劣之智，能悉了知众生根心胜劣之性。舍利子，当知如是菩萨不妄轻毁于自心相及他心相。何以故？由此菩萨摩诃萨以智简集心相续故，如是以念简集、以悟简集、以趣简集、以慧简集、以觉简集心相续故，离烦恼习相续断绝，清净无垢明彻，无染无浊无躁，择照诸法，随入众生一切心行，如是简集心相续故。舍利子，菩萨摩诃萨，若能悟入如是一切心法智者，是名菩萨摩诃萨修行静虑波罗蜜多故，获是他心神通智业圆满成就之法。

“复次，舍利子，云何菩萨摩诃萨，修行静虑波罗蜜多时，获得宿住随念作证智神通智业圆满？舍利子，菩萨摩诃萨，以具如是宿住随念之智力故，尽于十方遍周世界所有众生非一种种诸宿住事悉能随念，如是一生、十生、百生、千生、若百千生，非一百生、非一千生、非一百千生，如是次第皆能了知。菩萨摩诃萨又能了知，坏劫、成劫、若成坏劫，非一坏劫、非一成劫、非一成坏劫，如是无量皆能了知。菩萨摩诃萨又知如是众生，曾于彼处，有如是名，有如是性，如是种类，如是色相，如是状貌，如是形像，如是饮食，如是久住，受如是等苦乐之事。菩萨摩诃萨，以宿住智皆能随念，又能了知如是众生，此处命终，彼处受生，彼处命终，此处受生，如是此彼命终、此彼受生。若自若他，如是一切所有行相，所有处所非一种种诸宿住事，菩萨摩诃萨，悉能随念分别了知。

“复次，舍利子，是菩萨摩诃萨，以依静虑波罗蜜多故，宿住念力善能随念，前际所有自宿住事，悉能了知又能随念；前际所有他诸有情，他数取趣所受非一，无量种种诸宿住事，皆能随念而得知之。菩萨摩诃萨又能随念，前际因生自善根因；又能随念，一切含识前际因生他善根因，如是一切随念了知。舍利子，是菩萨摩诃萨，宿住智力无量方便，以自善根回向菩提，能令众生各自忆识所有善根；又令众生于菩提心勤行摄受，如是一切随念能知；又能随念先世所有诸苦乐因，善知此因，皆趣无常、苦、无我等。舍利子，是菩萨摩诃萨，既知是已，于菩萨行，无色憍逸，无财憍逸，无眷属憍逸，无自在憍逸，无有希求转轮圣王憍逸，无有希求帝释天主憍逸，无有希求梵世天王憍逸，无有希求护世天王憍逸，无有希求诸处受生乐著憍逸，无有希求诸欲之王富乐憍逸，唯除为欲成熟众生便以愿力故受诸有。舍利子，如是菩萨摩诃萨，了知一切皆趣无常、苦、无我故，于过去世烦恼诸行，善能诃责轻毁厌恶；于现在世，更不容纳如是烦恼，乃至命难重苦因缘，终不造作不善之法及诸恶业。舍利子，是菩萨摩诃萨，以先所集一切善根，皆悉回向阿耨多罗三藐三菩提，令其增广现在所集诸善根等，为欲摄受一切众生，远离一切不平等回向故。是菩萨摩诃萨，具如是等诸善根已，绍三宝种令不断绝，皆为回向一切智智。舍利子，当知菩萨摩诃萨念定之力，乃能如是成就无量微妙善法。

“复次，舍利子，菩萨摩诃萨，修行静虑波罗蜜多故，获是宿住妙缘随念，极善安住住法界故；如是随念坚固不动，方便善巧简择集故；如是随念无有掉乱，已善修治静虑业故；如是随念无有躁扰，妙奢摩他善住持故；如是随念无诸迷谬，毗钵舍那善摄受故；如是随念性无鲁朴，善证清净现妙智故；如是随念能善忆持，久远诸念无忘失故；如是随念大宝伏藏，福德资粮善积集故；如是随念不随于他，智慧资粮善积集故；如是随念已到彼岸，诸度资粮善积集故。如是，舍利子，当知无量无边诸妙善法，皆由念力所任持故，于过去世及现在世，发起忆念无忘失法。舍利子，是名菩萨摩诃萨依静虑波罗蜜多故，获是宿住神通成就具足智业圆满。

“复次，舍利子，云何菩萨摩诃萨如意足作证智神通？何等复名如意足通智业圆满？舍利子，菩萨摩诃萨，依静虑波罗蜜多故，获是欲三摩地断行成就修如意足，如是勤心观三摩地断行成就修如意足。舍利子，是菩萨摩诃萨，依如是等欲勤心观助发之法，极善修治，极善成立，自在转故，能善修习四如意足。舍利子，菩萨摩诃萨，成就四种如意足已，随其愿欲；如意神通证得现前，能示非一种种神变。菩萨摩诃萨，虽现无量神通变化，皆为度脱诸众生故而修习之。舍利子，是诸众生，应见如是神通变化受调伏者；菩萨摩诃萨，随彼所应，即便显示如是神通无量变化，或现色相，或现威力，或冥加被众生，因是而从度脱。

“复次，舍利子，云何菩萨摩诃萨如意足通现诸色相调伏众生？舍利子，是菩萨摩诃萨，观诸众生由如是等诸色像现，若见若闻，方从调伏。菩萨即便随其所念，现斯色像，或现如来色像，或现独觉色像，或现声闻色像，或现天帝色像，或现梵王色像，或现护世天王色像，或现转轮圣王色像。如是等诸余色像，菩萨摩诃萨，随所化度皆能示现；乃至由现畜生色像，及余一切而调伏者，即便示现如是色像，为诸众生宣说正法。

“复次，舍利子，云何菩萨摩诃萨如意足通现诸威力？舍利子，菩萨摩诃萨，观诸众生恃增上慢，忿恚憍逸极怀深重，由如是力得调伏者。菩萨摩诃萨，随其所应，便为示现如是神力，或现摩诃诺伽那力，或现那罗延力四分之一，或现那罗延力全分之半，或现那罗延力具足全分，如是乃至渐致兼倍，令彼众生调伏化度。舍利子，菩萨摩诃萨，以静虑波罗蜜多如意足神通力故，能以二指举苏迷卢最大山王，轻转自在，犹如取一阿末罗果，复以山王掷置他方无边世界。舍利子，如此山王，举高一十六万八千踰缮那，量广八万四千踰缮那量，四宝所成高广第一，由是菩萨住如意足，虽掷异方，于菩萨力无损无减。又舍利子，菩萨摩诃萨，住如意足故，又能以此三千大千世界，如是纵广尽其际量，从水轮聚上至有顶，擎置掌中住经一劫，现诸威仪无有妨碍。舍利子，如是无量不可思议，菩萨摩诃萨，悉能随应示现神变。舍利子，菩萨摩诃萨，化现成就如是大力，为令力增上慢忿恚憍逸极重众生，见闻菩萨显现神变，所有恃力怀慢忿恚憍逸悉皆摧灭。菩萨了知既调伏已，随其所应为说法要。

“复次，舍利子，云何菩萨摩诃萨证得如意足通加被之智？舍利子，菩萨摩诃萨，即以如是加被智力，随所加念即便成就。舍利子，菩萨摩诃萨，若欲加念深广大海使如牛迹，即如其念令是大海量如牛迹；又欲加念微浅牛迹犹如大海，即如其念令是牛迹量同大海。又舍利子，菩萨摩诃萨，若欲加念劫烧大火令成水聚，即如其念便成水聚；加念水灾令成火灾，即如其念火灾便起。舍利子，以要言之，一切加念神足之门，菩萨摩诃萨，随念加之皆得成就。又舍利子，菩萨摩诃萨，若有加念下中上法互相转易，即随其念皆得成就。又舍利子，菩萨摩诃萨，凡所加念神通被物，贞固难坏不可转变，一切世间无有能令摇动隐没。若沙门、若婆罗门，诸天帝释、魔王、梵王，及余世间，皆无有能如法摇动及隐没者，唯除法主诸佛世尊，舍利子，当知是菩萨摩诃萨，以如是等加念持力，但为尊重，种种广大奇特变现，诸众生等，为宣正法故现威神。

“复次，舍利子，菩萨摩诃萨，修行静虑波罗蜜多故，获得如是如意神足无退自在，超过诸魔烦恼境界，趣入一切诸佛境界。是诸众生不恼方便，一切善根资粮积集，一切魔王及魔军众、诸威德天不能遮断。舍利子，是名菩萨摩诃萨依静虑波罗蜜多故，获是如意足作证神通智业圆满。

“复次，舍利子，云何菩萨摩诃萨依静虑波罗蜜多故得是神通？此神通者何等义理？复以何等而名为智？舍利子，菩萨摩诃萨，若观色像，名曰神通；若能了知色像尽法而不证尽，是名为智。又舍利子，若能听闻一切声响，是名神通；若能了知声响前际本不可说，是名为智。又舍利子，若能了达众生心行，是名神通；若能了知心性寂灭，不证彼灭，是名为智。又舍利子，若能随念过去边际，是名神通；若能了知三世无碍，是名为智。又舍利子，于诸佛土若往若来，是名神通；若知国土等虚空相，是名为智。又舍利子，了法兴起故，名为神通；观法平等，是名为智。又舍利子，明达诸世间，故名神通；不杂诸世间，是名为智。又舍利子，威势映夺一切释梵护世诸天，故名神通；了知一切声闻、缘觉其证下劣，是名为智。舍利子，诸如是等若通、若智，其德无量不可思议，是名菩萨摩诃萨依静虑波罗蜜多故，精勤获得如是神通智业圆满。

“复次，舍利子，菩萨摩诃萨，依静虑波罗蜜多故，证得无边深妙静定。何以故？舍利子，菩萨摩诃萨，乃至尔所无数烦恼积集心舍，菩萨于彼亦有尔所无数静虑资粮功德安住其心。又舍利子，菩萨摩诃萨，乃至尔所一切众生，以烦恼心生诸散乱，菩萨于彼亦应积集尔所静虑资粮功德。舍利子，是名菩萨摩诃萨所证静虑无量无边，皆由静虑波罗蜜多之所发起。

“复次，舍利子，菩萨摩诃萨，所证之定极善深妙。菩萨应时安住于中平等引摄，是处说名三摩呬多。舍利子，云何名为平等引摄？舍利子，三摩呬多者，引摄有情平等之性，故名此定三摩呬多。舍利子，三摩呬多者，引摄其心平等性故；又三摩呬多者，引摄欲解平等性故；又三摩呬多者，引摄方便平等性故；又三摩呬多者，引摄增上欲解平等性故；又三摩呬多者，引摄柁那平等性故，又能引摄尸罗、羼底、毗利耶、静虑、般罗若平等性故；又三摩呬多者，引摄一切诸法平等性故。舍利子，是名菩萨摩诃萨三摩呬多，深妙静虑引摄平等诸法性故。

“复次，舍利子，菩萨摩诃萨，依静虑波罗蜜多故，所获静虑微密深妙，唯智能入，亦得名为三摩半那。舍利子，何等名为三摩半那？舍利子，如是妙定等诸法性。所以者何？若菩提平等，即是一切有情平等；若一切有情平等，即是诸法平等；若能平等证入是平等性，是则名为三摩半那。又舍利子，若空性平等，即诸法平等；若能证入是平等性，是则名为三摩半那。如是无相、无愿及以无行性皆平等，即诸法平等；若能证入是平等性，是则名为三摩半那。又舍利子，若心性平等，即诸法平等；若能证入是平等性，是则名为三摩半那。舍利子，是名菩萨摩诃萨获是静虑三摩半那平等之性，皆因静虑波罗蜜多故，

“复次，舍利子，菩萨摩诃萨，依静虑波罗蜜多故，获是平等微妙静虑，于诸含识有恩无恩，皆生平等，心无简约。是故菩萨，等心于地，等心于水，等心于火，等心于风，等心虚空，无有高下亦无萎屈，安住善住证无动摇，于诸威仪心恒在定，又不分别所住威仪，心性纯熟乐处深定，不掉不举无有飘转，远诸愚钝言无杂乱，知义知法善识诸时，所谓迦罗吠罗及三摩耶，巧能随顺一切世间，而与世间性不相杂，超越世间利等八法，诸烦恼惑不能染污，杂愦闹处远于所行，唯常安止平等法性，不舍深定而现世间一切作业。舍利子，是名菩萨摩诃萨依静虑波罗蜜多故证入如是无量功德，当知皆是妙慧方便之所发起。

“复次，舍利子，云何菩萨摩诃萨依静虑波罗蜜多故证是妙慧及以方便？舍利子，菩萨摩诃萨，以大悲力系心于境为度众生，是名方便；证入寂静最极寂静，是名为慧。又舍利子，若能证入佛智无碍，是名方便；无有一法而可虑知，是名为慧。又舍利子，若能证入诸法摄观，是名方便；若于法性无杂思惟，是名为慧。又舍利子，平等证入佛身庄严而现在前，是名方便；观察法身性无处所，是名为慧。又舍利子，平等证入忆念诸佛所演言词梵言声等，是名方便；观察法性不可言说，是名为慧。又舍利子，平等证入其心安住金刚喻定，是名方便；念无散乱观察法性，是名为慧。又舍利子，若如是定安住本愿成熟众生，是为方便；观察众生皆无我性，是名为慧。又舍利子，若定缘彼增上境界，发起一切增上善根，是名方便；若能观察无根无住，是名为慧。又舍利子，若定修治佛土现前，是名方便；观察国土与虚空等，是名为慧。又舍利子，若定发起庄严道场，是名方便；若住寂静虑知诸法，是名为慧。又舍利子，若定发起转正法轮，是名方便；若观所转法轮无起，是名为慧。又舍利子，如是无量觉分资粮平等证入观察现前，是名方便；如是无量诸惑寂灭息除热恼，如来所有静虑妙乐，不与诸法而共相应，无有诸相诸相遍知，远离一切所缘境界，如是皆入菩萨正定所有静虑，舍利子，菩萨摩诃萨，若能如是观察具足，是名为慧。舍利子，若菩萨摩诃萨，成就如是无尽静虑，与静虑波罗蜜多相应故，一切恶魔不能得便，即名安住诸佛法器。舍利子，如是方便，如是妙慧，是名菩萨摩诃萨静虑波罗蜜多具足成就，皆是妙慧方便之所发起。

“复次，舍利子，菩萨摩诃萨，依静虑波罗蜜多故，具足成就不退神通，善能建立智所作业，非彼慢力之所发起，游戏神通示现世间，一切作用安住神通，发起世间一切大事。又舍利子，此神通者为大智相，具足世出世间微妙作用故；此神通者为大慧相，现见世出世间一切诸法故；此神通者为无尽相，随遍一切如虚空故；此神通者等见诸色，色无色中平等见故；此神通者善能随入音声法门，前际音声平等性故；此神通者能观众生一切心行，现见彼性故；此神通者善能随念一切诸劫，分别了知前后际故；此神通者善能示现无量神变，恒现在前无加行相故；此神通者了知漏尽，观待迦罗及三摩耶不过时故；此神通者是圣出世，于一切法决择分故。又舍利子，如是神通微妙甚深，声闻、独觉所不能测；如是神通有大威德，善能调伏一切有情；如是神通有大功业，证得灌顶一切诸法自在转故。如是，舍利子，是名菩萨摩诃萨依静虑波罗蜜多故，获是无退诸胜神通，善能建立智所作业，非彼慢力之所发起。

菩萨藏会第十二之十六

静虑波罗蜜多品第十之二

“复次，舍利子，菩萨摩诃萨，修行静虑波罗蜜多故，获得如是无退神通，善能建立智所作业。舍利子，当知菩萨摩诃萨，得是通智，由清净心、鲜白心、明洁心、无浊心、离随烦恼心、善调顺心、善寂静心、善修治心，如是心相之所由生，静虑解脱三摩地三摩钵底之所发起。舍利子，是菩萨摩诃萨，处于世界，故作意生，非系缚生，不由系缚命终受生。何以故？是菩萨摩诃萨，解脱一切虚妄分别故，解脱一切非真实烦恼缚故，解脱一切颠倒妄执所依止故。是故此菩萨摩诃萨，随现世界，解脱而生；解脱命终，解脱受生。舍利子，是菩萨摩诃萨，现受生已成办大乘，圆满一切诸佛正教，遍游十方广求佛法。虽志有所求，而无取无得。随入诸佛法，即为一切法；随入一切法，即为诸佛法。如是菩萨，随入佛法及一切法，然不随彼法非法行。

“舍利子，诸菩萨摩诃萨，若能如实求诸法时，安住无取及无得者，是则无有一法而可入于算数。何以故？一切诸法超过算数道故。若能了达法平等性，是则不执法与非法。何以故？一切诸法性无执故。若计于中而有义者，是则获得广大无义。若有善能不计于义，是则义与非义不现前故。不见义者，于一切处觉慧无碍。是菩萨摩诃萨，若能如是了觉无碍，则为获得无障碍觉；若有无障碍觉，则于一切而无所著；若无所著，则无所住；若无所住，则无所乏；若无所乏，则无痴无求；若无痴无求，则无迷无惑；若无迷无惑，则无我所；若无我所，则无摄受；若无摄受，则无所执；若无所执，则无诤论；若无诤论，是则无诤沙门之法；若有无诤沙门法者，是则一切无碍无障等虚空求；若能等彼虚空求者，则不系属欲界、色界及无色界；若于诸处无系属者，则无色相及以形量；若具无是色相形量，则能如是随觉；若能如是随觉，则能如是通达。舍利子，云何说名随觉通达？舍利子，菩萨摩诃萨，若能随觉通达，是处无有少法可得，此则说名随觉通达。舍利子，诸菩萨摩诃萨，由平等证入如是随觉通达故，说是菩萨摩诃萨依静虑波罗蜜多，成就希奇未曾有法。

“复次，舍利子，云何名为菩萨摩诃萨成就希奇未曾有法？舍利子，菩萨摩诃萨，依静虑波罗蜜多故，虽行大慈而恒观无我，虽行大悲而知无众生，虽行大喜而知无命者，虽行大舍而知无数取，虽广行大施而心恒调顺，虽缘境净戒而心常寂静，虽随辱行忍而心无穷际，虽勤加精进而心能简集，虽入诸静虑而正心观察，虽遍行智慧而心无所行，虽行四念住而心无缘念亦无作意，虽行四正断而心无生灭，虽行如意足而心无戏论，虽行净信而心无系著，虽行正勤而心恒远离，虽行于念而心恒自在，虽住三摩地而心证平等，虽行般罗若而心本无相，虽行诸力而心无摧伏，虽行觉分而解析菩提，虽修道分而心无所修，虽行奢摩他而心恒寂灭，虽行毗钵舍那而心无定观，虽修行圣谛而毕竟遍知，虽成熟众生而心本清净，虽摄受正法而不坏法性，虽净佛国土而心等虚空，虽证无生法而心无所得，虽行不退转地而心性无退，虽获诸妙相而知性无相，虽庄严道场而心游三界常处周轮，虽降伏魔军而于诸含识无所摧伏，虽知诸法即菩提性而心随觉了，虽转法轮而心住法性无还无转，虽复示现大般涅槃而于生死性心常平等。如是，舍利子，是名菩萨摩诃萨平等证入随觉通达，如是希奇未曾有法，当知修行静虑波罗蜜多之所成就。

“复次，舍利子，何等名为菩萨摩诃萨依静虑波罗蜜多修学菩萨静虑之相？舍利子，菩萨静虑不住自性，为满如是三摩地故；菩萨静虑无有爱味，不为贪著自安乐故；菩萨静虑缘于大悲，为断一切众烦恼故；菩萨静虑定无退转，缘于欲性增上性故；菩萨静虑鎣发神通，了达众生诸心行故；菩萨静虑心欣爱悦，善能显发心自在故；菩萨静虑了知一切三摩钵底，映蔽一切色无色界故；菩萨静虑是为寂静，最胜寂静，近于寂静，映蔽声闻、独觉定故；菩萨静虑无有分别，极为究满妙清浄故；菩萨静虑行品最胜，习气相续永除灭故；菩萨静虑以慧超度，超度一切诸世间故；菩萨静虑为诸含生欲解导首，善能度脱诸含生故；菩萨静虑绍三宝种令不断绝，以佛静虑无穷尽故；菩萨静虑最为高显，三摩呬多常现前故；菩萨静虑自在而转，诸有所作善圆满故；菩萨静虑是为大我，以妙智慧为大我故。舍利子，如是无量菩萨静虑，皆是菩萨摩诃萨依静虑波罗蜜多之所集起。

“复次，舍利子，菩萨摩诃萨静虑波罗蜜多，何等之法而为前导？舍利子，静虑波罗蜜多者，心静观智以为前导，心住一缘以为前导，心无散动以为前导，其心安住以为前导，心奢摩他以为前导，心三摩地以为前导，三摩地根以为前导，三摩地力以为前导，三摩地觉分以为前导，正三摩地以为前导，静虑解脱以为前导，九次第定以为前导，九灭除法以为前导，一切善法以为前导，伏烦恼怨以为前导，三摩地蕴具足圆满以为前导，菩萨摩诃萨诸三摩地以为前导，佛薄伽梵诸三摩地以为前导。舍利子，如是等无量静虑，皆为静虑波罗蜜多前导之法。舍利子，复有无量无边证寂静法，并是静虑波罗蜜多之所前导。舍利子，是名菩萨摩诃萨静虑波罗蜜多。菩萨摩诃萨，为阿耨多罗三藐三菩提故，当于是中发勤精进，具足修学，行菩萨行。”

尔时，世尊欲重宣此义，而说颂曰：

“静虑解脱到彼岸，勤行此行多劫海，其心清浄无浊秽，不染世法喻莲华。有大静定名遍照，此定依修到彼岸，又名月光浄庄严，复名电光所严饰，或名高行或心勇，或定名为无垢光，或戒德辩或无忧，或名诸法自在转，或名法炬或法勇，或名山威法自在，或正法智自然超，或持正法妙清浄，或名观察他心定，或名正法宝光明，复名灭惑严胜幢，有定名为摧魔力，或名断疑及无著，或定名为寂静灯，或力高胜或十力，或名敬手大名称，或名持山善安住，或苏迷卢大明灯，或名无胜胜彼胜，或名智炬及慧行，或无边智或自在，或名发慧寂静定，或名月浄日音声，或那罗延摧憍慢，或善调龙师子吼，或名远离种种想，或名旋转或返还，或无瞚眼力清浄，或定名为念诸佛，或名念法或念僧，或名智转或入空，或名无相或无愿，或金刚喻或静地，或金刚地或高胜，或名山王或不瞚，或无边转或浄音，或离烦恼或观察，或虚空妙或如空，或发广大诸功德，或趣觉慧或念慧，或辩无尽或相续，或无边说词无尽，或无怀善作所作，或名观察或众悦，或名慈现或悲广，或入欢喜或欣庆，或舍或脱二种碍，或名法光或法义，或金刚幢或智海，或解脱坚或众喜，或名智炬无动定，或定名曰胜莲华，或简集法或无动，或名慧上及寂静，或无边光或佛海，或名解脱或智授，或名如来妙庄严，或名无边胜光焰，或名欢喜庄严土，或名悦豫众生意，有定名为一切时，顺菩提道三摩地，或定名为到彼岸，觉分华严施宝髻，或施甘露坚解脱，或风无动盛光明，或名海潮沟宝藏，诸那罗延山峰力，或名神通广大义，妙善摄受三摩地，或定名为大通照，诸佛如来之境界。证得如斯寂静定，及余拘胝无有边，修行静虑到彼岸，菩萨功德广无量。行住恒游静虑境，其心无扰常憺怕，若坐若卧止定中，无有威仪不在定。处定能发大音声，以诸法性恒寂静，无异分别无自在，无我无命无分别。如是及余无涯际，无有数量功德海，聪睿菩萨愍含灵，修行静虑到彼岸。

“复次，舍利子，云何菩萨摩诃萨般若波罗蜜多？菩萨摩诃萨，为阿耨多罗三藐三菩提故，依此勤修行菩萨行。

“舍利子，菩萨行般若波罗蜜多故，于菩萨藏微妙法门，殷勤郑重，听闻受持，若读若诵，思择义理；既能通达，复为他人广宣敷演，开示其要。舍利子，若有菩萨摩诃萨，闻我说已如法奉行，于菩萨藏微妙法门，殷勤郑重，听闻受持，读诵研寻，通达其义，为他宣说广开示已，当知是人证得如是无尽慧相。舍利子，如是慧者，为何等相？云何入证？舍利子，所言慧者，以闻为相，菩萨之人如理证入，是故说为无尽慧相。又舍利子，如是之相，我当广说。谓此相者，菩萨摩诃萨为求正法，欲乐为相，欲解为相，方便为相，善友为相，无慢为相，于多闻所恭敬为相，尊重为相，旋绕为相，谦敬为相，亲觐为相，谛闻为相，承事为相，思惟为相，不乱为相，珍宝想为相，良药想为相，息诸病想为相，念器为相，趣觉为相，乐大慧为相，证入觉为相，闻无厌足为相，舍增益为相，调顺离薪为相，亲近多闻者为相，于诸作事喜爱为相，身调适为相，心勇锐为相。又舍利子，菩萨摩诃萨，于听法众无倦听闻为相，听闻正义为相，听闻正法为相，听闻正行为相，听闻证智为相，听闻波罗蜜多为相，听闻菩萨藏法为相，听闻诸摄法为相，听闻方便善巧为相，听闻梵住为相，听闻神通为相，听闻正念正智为相，听闻念住为相，听闻正胜为相，听闻神足为相，听闻缘起为相，听闻无常为相，听闻苦法为相，听闻无我为相，听闻寂静为相，听闻空为相，听闻无相为相，听闻无愿为相，听闻无加行为相，听闻善根加行为相。又舍利子，如是自在为相，闻法为相，对治杂染为相，制伏一切烦恼想为相，赞美智者为相，亲觐圣者为相，远离非圣为相，听闻圣者为相，听闻诸根为相，听闻修习随念为相，听闻觉分为相，听闻圣八支道为相，听闻如来力、无所畏、大慈大悲大喜大舍、无碍辩才、十八不共佛法为相。

“如是，舍利子，当知菩萨摩诃萨，若于此听闻，即于此解了；若于此解了，即于此正行。何以故？舍利子，若菩萨摩诃萨，于菩萨藏微妙法门，闻相趣入，方便无量，吾今略说四十一种。舍利子，何等为相？一者、若有菩萨，于此法门生欲乐者，当知此菩萨摩诃萨，即为听闻闻便解了，既解了已便行正行；二者、若有菩萨，于此法门生于欲解，当知此人，即是听闻解了，行于正行；三者、若有菩萨，于此法门方便趣入，当知此人即是听闻解了，行于正行；四者、若有菩萨，亲近善友，此人即为听闻解了，行于正行；五者、若有菩萨，于多闻所心无有慢，此人即为听闻解了，行于正行；六者、若有菩萨，恭敬多闻，此人即为听闻解了，行于正行；七者、若有菩萨，于多闻者生尊重心，此人即为听闻解了，行于正行；八者、若有菩萨，于多闻所旋绕奉敬，此人即为听闻解了，行于正行；九者、若有菩萨，于多闻所行谦下心，此人即为听闻解了，行于正行；十者、若有菩萨，亲近多闻，此人即为听闻解了，行于正行；十一、若有菩萨，于多闻所摄耳谛听，此人即为听闻解了，行于正行；十二、若有菩萨，于多闻所承事迎送，此人即为听闻解了，行于正行；十三、若有菩萨，于多闻所思惟义趣，心定不乱，此人即为听闻解了，行于正行；十四、若有菩萨，于多闻所起珍宝想，此人即为听闻解了，行于正行；十五、若有菩萨，于多闻所起良药想，此人即为听闻解了，行于正行；十六、若有菩萨，于多闻所能起息灭贪瞋痴想，此人则为听闻解了，行于正行；十七、若有菩萨，于多闻所闻已能持，此人则为听闻解了，行于正行；十八、若有菩萨，趣觉于法，此人则为听闻解了，行于正行；十九、若有菩萨，于多闻所乐其智慧，此人则为听闻解了，行于正行；二十、若有菩萨于多闻所闻已觉悟，此人则为听闻解了，行于正行；二十一、若有菩萨，闻无厌足，此人则为听闻解了，行于正行；二十二、若有菩萨，闻说柁那便增长舍，此人则为听闻解了，行于正行；二十三、若有菩萨，闻说尸罗便守护戒，此人则为听闻解了，行于正行；二十四、若有菩萨，闻说羼底便能修忍，此人则为听闻解了，行于正行；二十五、若有菩萨，闻说毗棃耶便起正勤无倦精进，此人则为听闻解了，行于正行；二十六、若有菩萨，闻说静虑便入静虑其心不散，此人则为听闻解了，行于正行；二十七、若有菩萨，闻说般罗若其心决定，便修智慧为尽诸漏，此人则为听闻解了，行于正行；二十八、若有菩萨，于多闻所生大欢喜，此人则为听闻解了，行于正行；二十九、若有菩萨，听闻法已身调适者，此人则为听闻解了，行于正行；三十、若有菩萨，听闻法已其心勇锐，此人则为听闻解了，行于正行；三十一、若有菩萨，闻大乘经心生信欲，此人则为听闻解了，行于正行；三十二、若有菩萨，闻摄法已其心趣入，此人则为听闻解了，行于正行；三十三、若有菩萨，闻说念住便即趣于身受心法，此人则为听闻解了，行于正行；三十四、若有菩萨，闻说正胜，便于恶法已生未生，若背若舍，若彼善法已生未生，不舍觉转，此人则为听闻解了，行于正行；三十五、若有菩萨，闻说神足即能奉行生身轻性，生心轻性，生欲轻性，此人则为听闻解了，行于正行；三十六、若有菩萨，闻说静虑便静思惟其心趣入，此人则为听闻解了，行于正行；三十七、若有菩萨闻诸法中不轻蔑行，便于众生起大慈心，于入苦者起大悲心，于正法所起大喜心，于不善所起大舍心，此人则为听闻解了，行于正行；三十八、若有菩萨，闻说根已，其心趣入于彼诸根，所谓信根、精进根、念根、慧根、三摩地根，此人则为听闻解了，行于正行；三十九、若有菩萨闻说觉分，其心趣入觉悟法性，此人则为听闻解了，行于正行；四十、若有菩萨，闻说道支，其心趣入涅槃正路，此人则为听闻解了，行于正行；四十一、若有菩萨，闻说如来力、无所畏、大慈大悲大喜大舍、无碍辩才、十八不共佛法及余无量诸佛正法，皆听闻已，其心趣入阿耨多罗三藐三菩提，此人如是如法听闻，既听闻已便能解了，既解了已行于正行。舍利子，我已说是四十一法趣入闻相，诸菩萨摩诃萨当于中学。舍利子，如是名为菩萨摩诃萨修行般若波罗蜜多闻慧本相。

“复次，舍利子，菩萨摩诃萨，修行般若波罗蜜多行菩萨行者，应于如是大菩萨藏微妙法门，郑重听闻，受持读诵，思惟其义，通达旨趣，复为他人广分别说，是行资粮。舍利子，云何菩萨摩诃萨于如是法而起正行？舍利子，菩萨于法起正行者，所谓如说修行，建立而住，是名于法而起正行；若复有能一切不取，是名于法而起正行。何以故？舍利子，若取于法，即名邪行。无处无位执取法人，由如是法能得出离，必无是处。何以故？无取行人，于法无行，尚应生疑，无作用故，况取法行而非邪行？是故应当不取诸法而行正行。又舍利子，若于诸法无有障碍，是名正行；若于诸法不轻蔑者，是名正行；若于诸法不取不舍、不生不灭，是名正行；乃至若于诸法无合无散，是名正行。又舍利子，如我所说若有是处，无有少法而可见闻，亦无可说，如是一切诸法非可得见、非可执取。何以故？一切诸法皆是一相，所谓无相。

“又舍利子，一切诸法性本无相。若有菩萨说于无相，是则无相还应可说。何以故？无相、有相皆无相故，不可说言，此为有相，此为无相。舍利子，若有菩萨摩诃萨，能悟如是一切法相即是无相，不可得见，不可执取，如法了知，是名正行。菩萨摩诃萨，勤修如是正法行已，当于诸法证入无障照明之慧。如是，舍利子，是名菩萨摩诃萨般若波罗蜜多正行之相。”

尔时，世尊欲重宣此义，而说颂曰：

“安住正行聪睿者，于菩萨藏善决定，此人于法不起执，无执取行相如是。证得诸法不为空，非于诸法空平等，又非空法有所执，无执正行相如是。于法无取亦无舍，亦非取法以为法，无取是名诸法相，无取正行相如是。若于诸法智无碍，此智无有不焚烧，于焚烧智无所执，诸法正行相如是。智者安住远离德，于法应起勤精进，若能依止轨则行，尔时当入清净门。是清净门通诸法，亦了有情诸欲解，智者虽知无所观，而能演宣如是法。于甚深法了胜义，常于深义胜决择，踊现无边功德行，明智多闻如大海。于彼所说诸文义，究竟无能证得者，以彼文义俱无边，真实正行恒无动。

“复次，舍利子，菩萨摩诃萨，修行般若波罗蜜多时，于菩萨藏微妙法门，殷重听闻，乃至为他如法说已，当知是菩萨摩诃萨，于一切法获得光明，能破一切无明黑暗及诸翳膜。舍利子，如是光明即为智慧。何以故？善不善法皆能明了，如实知故。是菩萨摩诃萨，修如是法获明慧已，乃至命难众苦因缘，决定不造诸不善法。舍利子，是菩萨摩诃萨，为欲永灭不善法故，随所闻法极善通达；既通达已，是则说为牟尼寂静。如是，舍利子，是名菩萨摩诃萨修行般若波罗蜜多时正行之相。”

尔时，世尊欲重宣此义，而说颂曰：

“如人入暗室，覆蔽绝光明，虽有众色像，非明眼所见。如是随有人，内具诸明解，不闻于正法，善恶何能晓？多闻解了法，多闻不造恶，多闻舍无义，多闻得涅槃。善听增长闻，闻能增长慧，慧能修浄义，得义能招乐。聪慧得义已，证现法涅槃，浄觉法相应，证得第一乐。闻菩萨藏已，正法善安住，为世大光明，行菩提妙行。

“复次，舍利子，菩萨摩诃萨，为欲修行般若波罗蜜多故，于能受持菩萨藏经正行人所，深起敬心善知识想；既生想已，又于大菩萨藏微妙法门，倍复寻求，令此法门转增明浄。舍利子，是菩萨摩诃萨为求菩萨藏故，发生信欲，策励正勤，检摄其心，令定安住。是菩萨摩诃萨，于四正断方便修成，一切法中得无障碍。如是，舍利子，是名菩萨摩诃萨般若波罗蜜多正行之相。”

尔时，世尊欲重宣此义，而说颂曰：

“所谓说法者，即为善知识，恭敬听闻法，安住于正行。欲解常无退，精进常高勇，浄慧常修治，于智常安住。自然达诸法，不随于信行，以智观于法，是为诸佛说。智者分别句，趣义善加学，于白黑品等，常修常远离。心曾无厌倦，于法无退没，身欲并轻安，速得心精进。由闻法增智，智增无退念，智恒依念住，了知浄秽法。学于无上法，胜趣念慧力，了众生欲解，自学于长夜。学法已升进，极进智清浄，了众生欲解，如解便开示。

“复次，舍利子，菩萨摩诃萨修行般若波罗蜜多时，于菩萨藏微妙法门，如是寻求通达觉慧，依是清浄善法明门，菩萨常应如是修学。舍利子，若有菩萨摩诃萨于法修学，应作是念：‘二因二缘能发正见。何等为二？所谓从他闻音，及以内自如理作意。’彼复思惟：‘从他闻音，如理作意，为何等相？’寻重思惟：‘若有乐定，修相应行诸菩萨等，未曾听闻大菩萨藏微妙法门，又不听闻圣法律教，但于三摩地中生知足想，当知是人以慢力故起憎上慢。我说是人不能解脱生老病死、愁叹忧苦诸热恼等，既不脱诸热恼等苦，岂得脱彼五门生死为之沉溺流转不息？是诸众生实非解脱，而便自谓我已解脱；实未离苦，而便自谓出离众苦。是故如来依是人故如实说法。若能从他随顺听闻，是则解脱诸老死等。’复作是言：‘如我先闻薄伽梵说：

“‘多闻解了法，多闻不造恶，多闻舍无义，多闻得涅槃。善听增长闻，闻能增长慧，慧能修浄义，得义能招乐。聪慧得义已，证现法涅槃，闻法浄黠慧，证得第一乐。’

“是故，舍利子，诸菩萨摩诃萨如是思已，当于大菩萨藏微妙法门，及以圣法毗奈耶教，殷重听闻，受持读诵，广为他人敷演开示。

“复次，舍利子，若诸含识于菩萨藏微妙法门，虽复听闻而不如理方便作意，当知是人于彼圣道不能正行。是故如来依是人故说正法要，作如是言：‘若欲解脱生老病死，当具内自如理思惟，诸菩萨等应如是学。’舍利子，云何名为如理方便？何等菩萨如理作意而能修学？舍利子，菩萨摩诃萨如理方便者，无有一法若合若离。何以故？如理方便非方便故。又舍利子，菩萨摩诃萨，若有安住如理方便及作意者，当知此相但是音声；而此音声性无所起，亦不转起，及由彼故而发音声。何以故？彼一切皆不可得故。又复菩萨观是音声前际后际，从何而生？灭往何所？如是观察了不可得。又更推求如此声者，为在已说，为在今说，为在当说？又重推求如是声者，若已所说，若今所说，若当所说？如是声者，若为断故已说，若为断故今说，若为断故当说？如是声者，若为证故已说，若为证故今说，若为证故当说？是菩萨如是一切寻求声已都无得者。又更观察，若过去相、若未来相、若现在相，如是观已皆不可得。舍利子，若菩萨摩诃萨，如是正观察时，是名如理方便作意。是故如理方便菩萨摩诃萨，于如是观应具修学。

“复次，舍利子，云何菩萨摩诃萨如理观耶？诸菩萨等云何应学？舍利子，是菩萨摩诃萨，观一切法自性息灭；若如是观，名如理观。若观诸法自性寂静，是则名为如理正观；若观诸法毕竟空寂，是则名为如理正观；若观诸法入平等性，是则名为如理正观；若观诸法毕竟无生，是则名为如理正观；若观诸法毕竟不生，是则名为如理正观；若观诸法毕竟不起，是则名为如理正观；若观诸法毕竟寂灭，是则名为如理正观。舍利子，是菩萨摩诃萨作是观时，亦不见有能观之者；应如是观，所谓非观非不观故。若有菩萨作是观者，名如理观；若他观者，名非理观。

“复次，舍利子，云何菩萨摩诃萨应学如是如理方便？舍利子，菩萨摩诃萨，如理方便者，非于少法有愚迷故；如理方便者，非于少法而生障碍；如理方便者，无有少法非解脱门；如理方便者，无有为断少分法故发勤精进；如理方便者，不为证少法故勇励正勤。舍利子，菩萨摩诃萨应以如是如理正见，如其所见正观诸法。舍利子，云何名为如其所见正观诸法？舍利子，谓无所见名观诸法。何等是为无所见耶？舍利子，无所见者，名为无生；言无生者，是为无起；言无起者，名无所照。是故如来依是正法，说如是言：‘若有菩萨，观一切行见无生时，即是趣入正性决定。夫正见者，谓能趣入正性决定。’舍利子，彼菩萨摩诃萨作是思惟：‘何因缘故，当得趣入正性决定？’舍利子，菩萨摩诃萨应如是学，若观我见为平等者，即是一切诸法平等；若作是观，当知趣入正性决定。是故诸菩萨摩诃萨，若欲趣入正性决定者，当于如是大菩萨藏微妙法门，殷重听闻，受持读诵，研穷义趣，复应为他如法广说，便当于是法门如理方便作意修学。舍利子，如是名为菩萨摩诃萨为阿耨多罗三藐三菩提故，修行般若波罗蜜多行菩萨行。