尔时，普贤菩萨复告大众言：“诸佛子，乃往古世，过世界微尘数劫，复倍是数，有世界海名普门净光明。此世界海中，有世界名胜音，依摩尼华网海住，须弥山微尘数世界而为眷属，其形正圆，其地具有无量庄严，三百重众宝树轮围山所共围绕，一切宝云而覆其上，清净无垢，光明照曜，城邑宫殿如须弥山，衣服饮食随念而至，其劫名曰种种庄严。

“诸佛子，彼胜音世界中，有香水海，名清净光明。其海中，有大莲华须弥山出现，名华焰普庄严幢，十宝栏楯周匝围绕。于其山上，有一大林，名摩尼华枝轮；无量华楼阁，无量宝台观，周回布列；无量妙香幢，无量宝山幢，迥极庄严；无量宝芬陀利华，处处敷荣；无量香摩尼莲华网，周匝垂布；乐音和悦，香云照曜，数各无量，不可纪极；有百万亿那由他城，周匝围绕；种种众生，于中止住。

“诸佛子，此林东有一大城，名焰光明，人王所都，百万亿那由他城周匝围绕；清净妙宝所共成立，纵广各有七千由旬；七宝为郭，楼橹、却敌悉皆崇丽；七重宝堑，香水盈满；优钵罗华、波头摩华、拘物头华、芬陀利华，悉是众宝，处处分布以为严饰；宝多罗树，七重围绕；宫殿楼阁，悉宝庄严；种种妙网，张施其上；涂香散华，芬莹其中；有百万亿那由他门，悉宝庄严；一一门前，各有四十九宝尸罗幢次第行列，复有百万亿园林周匝围绕；其中皆有种种杂香、摩尼树香，周流普熏；众鸟和鸣，听者欢悦。此大城中所有居人，靡不成就业报神足，乘空往来，行同诸天；心有所欲，应念皆至。其城次南，有一天城，名树华庄严；其次右旋，有大龙城，名曰究竟；次有夜叉城，名金刚胜妙幢；次有乾闼婆城，名曰妙宫；次有阿修罗城，名曰宝轮；次有迦楼罗城，名妙宝庄严；次有紧那罗城，名游戏快乐；次有摩睺罗城，名金刚幢；次有梵天王城，名种种妙庄严，如是等百万亿那由他数。此一一城，各有百万亿那由他楼阁所共围绕，一一皆有无量庄严。

“诸佛子，此宝华枝轮大林之中，有一道场，名宝华遍照，以众大宝分布庄严，摩尼华轮遍满开敷，燃以香灯，具众宝色焰云弥覆，光网普照，诸庄严具常出妙宝，一切乐中恒奏雅音，摩尼宝王现菩萨身，种种妙华周遍十方。其道场前，有一大海，名香摩尼金刚，出大莲华，名华蕊焰轮。其华广大百亿由旬，茎叶须台皆是妙宝，十不可说百千亿那由他莲华所共围绕，常放光明，恒出妙音，周遍十方。

“诸佛子，彼胜音世界，最初劫中，有十须弥山微尘数如来出兴于世。其第一佛，号一切功德山须弥胜云。诸佛子，应知彼佛将出现时一百年前，此摩尼华枝轮大林中，一切庄严周遍清净，所谓：出不思议宝焰云，发叹佛功德音，演无数佛音声；舒光布网，弥覆十方；宫殿楼阁，互相照曜；宝华光明，腾聚成云；复出妙音，说一切众生前世所行广大善根，说三世一切诸佛名号，说诸菩萨所修愿行究竟之道，说诸如来转妙法轮种种言辞。现如是等庄严之相，显示如来当出于世。其世界中，一切诸王见此相故，善根成熟，悉欲见佛而来道场。尔时，一切功德山须弥胜云佛，于其道场大莲华中忽然出现。其身周普等真法界，一切佛刹皆示出生，一切道场悉诣其所，无边妙色具足清净，一切世间无能映夺，具众宝相一一分明，一切宫殿悉现其像，一切众生咸得目见无边化佛从其身出，种种色光充满法界。如于此清净光明香水海，华焰庄严幢须弥顶上，摩尼华枝轮大林中，出现其身，而坐于座。其胜音世界，有六十八千亿须弥山顶，悉亦于彼现身而坐。尔时，彼佛即于眉间放大光明，其光名发起一切善根音，十佛刹微尘数光明而为眷属，充满一切十方国土。若有众生应可调伏，其光照触，即自开悟，息诸惑热，裂诸盖网，摧诸障山，净诸垢浊，发大信解，生胜善根，永离一切诸难恐怖，灭除一切身心苦恼，起见佛心，趣一切智。时，一切世间主，并其眷属无量百千，蒙佛光明所开觉故，悉诣佛所，头面礼足。

“诸佛子，彼焰光明大城中有王，名喜见善慧，统领百万亿那由他城，夫人、婇女三万七千人，福吉祥为上首；王子五百人，大威光为上首；大威光太子有十千夫人，妙见为上首。尔时，大威光太子见佛光明已，以昔所修善根力故，即时证得十种法门。何谓为十？所谓：证得一切诸佛功德轮三昧，证得一切佛法普门陀罗尼，证得广大方便藏般若波罗蜜，证得调伏一切众生大庄严大慈，证得普云音大悲，证得生无边功德最胜心大喜，证得如实觉悟一切法大舍，证得广大方便平等藏大神通，证得增长信解力大愿，证得普入一切智光明辩才门。尔时，大威光太子，获得如是法光明已，承佛威力，普观大众而说颂言：

“‘世尊坐道场，清净大光明，譬如千日出，普照虚空界。无量亿千劫，导师时乃现，佛今出世间，一切所瞻奉。汝观佛光明，化佛难思议，一切宫殿中，寂然而正受。汝观佛神通，毛孔出焰云，照耀于世间，光明无有尽。汝应观佛身，光网极清净，现形等一切，遍满于十方。妙音遍世间，闻者皆欣乐，随诸众生语，赞叹佛功德。世尊光所照，众生悉安乐，有苦皆灭除，心生大欢喜。观诸菩萨众，十方来萃止，悉放摩尼云，现前称赞佛。道场出妙音，其音极深远，能灭众生苦，此是佛神力。一切咸恭敬，心生大欢喜，共在世尊前，瞻仰于法王。’

“诸佛子，彼大威光太子说此颂时，以佛神力，其声普遍胜音世界。时，喜见善慧王闻此颂已，心大欢喜，观诸眷属而说颂言：

“‘汝应速召集，一切诸王众，王子及大臣，城邑宰官等。普告诸城内，疾应击大鼓，共集所有人，俱行往见佛。一切四衢道，悉应鸣宝铎，妻子眷属俱，共往观如来。一切诸城郭，宜令悉清净，普建胜妙幢，摩尼以严饰。宝帐罗众网，妓乐如云布，严备在虚空，处处令充满。道路皆严净，普雨妙衣服，巾驭汝宝乘，与我同观佛。各各随自力，普雨庄严具，一切如云布，遍满虚空中。香焰莲华盖，半月宝璎珞，及无数妙衣，汝等皆应雨。须弥香水海，上妙摩尼轮，及清净栴檀，悉应雨满空。众宝华璎珞，庄严净无垢，及以摩尼灯，皆令在空住。一切持向佛，心生大欢喜，妻子眷属俱，往见世所尊。’

“尔时，喜见善慧王，与三万七千夫人、婇女俱，福吉祥为上首；五百王子俱，大威光为上首；六万大臣俱，慧力为上首。如是等七十七百千亿那由他众，前后围绕，从焰光明大城出。以王力故，一切大众乘空而往，诸供养具遍满虚空。至于佛所，顶礼佛足，却坐一面。复有妙华城善化幢天王，与十亿那由他眷属俱；复有究竟大城净光龙王，与二十五亿眷属俱；复有金刚胜幢城猛健夜叉王，与七十七亿眷属俱；复有无垢城喜见乾闼婆王，与九十七亿眷属俱；复有妙轮城净色思惟阿修罗王，与五十八亿眷属俱；复有妙庄严城十力行迦楼罗王，与九十九千眷属俱；复有游戏快乐城金刚德紧那罗王，与十八亿眷属俱；复有金刚幢城宝称幢摩睺罗伽王，与三亿百千那由他眷属俱；复有净妙庄严城最胜梵王，与十八亿眷属俱。如是等百万亿那由他大城中，所有诸王并其眷属，悉共往诣一切功德须弥胜云如来所，顶礼佛足，却坐一面。

“时，彼如来为欲调伏诸众生故，于众会道场海中，说普集一切三世佛自在法修多罗，世界微尘数修多罗而为眷属，随众生心悉令获益。是时，大威光菩萨闻是法已，即获一切功德须弥胜云佛宿世所集法海光明，所谓：得一切法聚平等三昧智光明，一切法悉入最初菩提心中住智光明，十方法界普光明藏清净眼智光明，观察一切佛法大愿海智光明，入无边功德海清净行智光明，趣向不退转大力速疾藏智光明，法界中无量变化力出离轮智光明，决定入无量功德圆满海智光明，了知一切佛决定解庄严成就海智光明，了知法界无边佛现一切众生前神通海智光明，了知一切佛力、无所畏法智光明。尔时，大威光菩萨，得如是无量智光明已，承佛威力而说颂言：

“‘我闻佛妙法，而得智光明，以是见世尊，往昔所行事。一切所生处，名号身差别，及供养于佛，如是我咸见。往昔诸佛所，一切皆承事，无量劫修行，严净诸刹海。舍施于自身，广大无涯际，修治最胜行，严净诸刹海。耳鼻头手足，及以诸宫殿，舍之无有量，严净诸刹海。能于一一刹，亿劫不思议，修习菩提行，严净诸刹海。普贤大愿力，一切佛海中，修行无量行，严净诸刹海。如因日光照，还见于日轮，我以佛智光，见佛所行道。我观佛刹海，清净大光明，寂静证菩提，法界悉周遍。我当如世尊，广净诸刹海，以佛威神力，修习菩提行。’

“诸佛子，时大威光菩萨，以见一切功德山须弥胜云佛承事供养故，于如来所心得悟了，为一切世间显示如来往昔行海，显示往昔菩萨行方便，显示一切佛功德海，显示普入一切法界清净智，显示一切道场中成佛自在力，显示佛力无畏、无差别智，显示普示现如来身，显示不可思议佛神变，显示庄严无量清净佛土，显示普贤菩萨所有行愿，令如须弥山微尘数众生发菩提心，佛刹微尘数众生成就如来清净国土；尔时，一切功德山须弥胜云佛，为大威光菩萨而说颂言：

“‘善哉大威光，福藏广名称，为利众生故，发趣菩提道。汝获智光明，法界悉充遍，福慧咸广大，当得深智海。一刹中修行，经于刹尘劫，如汝见于我，当获如是智。非诸劣行者，能知此方便，获大精进力，乃能净刹海。一一微尘中，无量劫修行，彼人乃能得，庄严诸佛刹。为一一众生，轮回经劫海，其心不疲懈，当成世导师。供养一一佛，悉尽未来际，心无暂疲厌，当成无上道。三世一切佛，当共满汝愿，一切佛会中，汝身安住彼。一切诸如来，誓愿无有边，大智通达者，能知此方便。大光供养我，故获大威力，令尘数众生，成熟向菩提。诸修普贤行，大名称菩萨，庄严佛刹海，法界普周遍。’

“诸佛子，汝等应知彼大庄严劫中，有恒河沙数小劫，人寿命二小劫。诸佛子，彼一切功德须弥胜云佛，寿命五十亿岁。彼佛灭度后，有佛出世，名波罗蜜善眼庄严王，亦于彼摩尼华枝轮大林中而成正觉。尔时，大威光童子，见彼如来成等正觉现神通力，即得念佛三昧，名无边海藏门；即得陀罗尼，名大智力法渊；即得大慈，名普随众生调伏度脱；即得大悲，名遍覆一切境界云；即得大喜，名一切佛功德海威力藏；即得大舍，名法性虚空平等清净；即得般若波罗蜜，名自性离垢法界清净身；即得神通，名无碍光普随现；即得辩才，名善入离垢渊；即得智光，名一切佛法清净藏。如是等十千法门皆得通达。尔时，大威光童子，承佛威力，为诸眷属而说颂言：

“‘不可思议亿劫中，导世明师难一遇，此土众生多善利，而今得见第二佛。佛身普放大光明，色相无边极清净，如云充满一切土，处处称扬佛功德。光明所照咸欢喜，众生有苦悉除灭，各令恭敬起慈心，此是如来自在用。出不思议变化云，放无量色光明网，十方国土皆充满，此佛神通之所现。一一毛孔现光云，普遍虚空发大音，所有幽冥靡不照，地狱众苦咸令灭。如来妙音遍十方，一切言音咸具演，随诸众生宿善力，此是大师神变用。无量无边大众海，佛于其中皆出现，普转无尽妙法轮，调伏一切诸众生。佛神通力无有边，一切刹中皆出现，善逝如是智无碍，为利众生成正觉。汝等应生欢喜心，踊跃爱乐极尊重，我当与汝同诣彼，若见如来众苦灭。发心回向趣菩提，慈念一切诸众生，悉住普贤广大愿，当如法王得自在。’

“诸佛子，大威光童子说此颂时，以佛神力，其声无碍，一切世界皆悉得闻，无量众生发菩提心。时，大威光王子，与其父母，并诸眷属，及无量百千亿那由他众生，前后围绕，宝盖如云遍覆虚空，共诣波罗蜜善眼庄严王如来所。其佛为说法界体性清净庄严修多罗，世界海微尘等修多罗而为眷属。彼诸大众闻此经已，得清净智，名入一切净方便；得于地，名离垢光明；得波罗蜜轮，名示现一切世间爱乐庄严；得增广行轮，名普入一切刹土无边光明清净见；得趣向行轮，名离垢福德云光明幢；得随入证轮，名一切法海广大光明；得转深发趣行，名大智庄严；得灌顶智慧海，名无功用修极妙见；得显了大光明，名如来功德海相光影遍照；得出生愿力清净智，名无量愿力信解藏。时，彼佛为大威光菩萨而说颂言：

“‘善哉功德智慧海，发心趣向大菩提，汝当得佛不思议，普为众生作依处。汝已出生大智海，悉能遍了一切法，当以难思妙方便，入佛无尽所行境。已见诸佛功德云，已入无尽智慧地，诸波罗蜜方便海，大名称者当满足。已得方便总持门，及以无尽辩才门，种种行愿皆修习，当成无等大智慧。汝已出生诸愿海，汝已入于三昧海，当具种种大神通，不可思议诸佛法。究竟法界不思议，广大深心已清净，普见十方一切佛，离垢庄严众刹海。汝已入我菩提行，昔时本事方便海，如我修行所净治，如是妙行汝皆悟。我于无量一一刹，种种供养诸佛海，如彼修行所得果，如是庄严汝咸见。广大劫海无有尽，一切刹中修净行，坚固誓愿不可思，当得如来此神力。诸佛供养尽无余，国土庄严悉清净，一切劫中修妙行，汝当成佛大功德。’

“诸佛子，波罗蜜善眼庄严王如来入涅槃已，喜见善慧王寻亦去世，大威光童子受转轮王位。彼摩尼华枝轮大林中第三如来出现于世，名最胜功德海。时，大威光转轮圣王，见彼如来成佛之相，与其眷属，及四兵众，城邑聚落一切人民，并持七宝，俱往佛所，以一切香摩尼庄严大楼阁奉上于佛。时，彼如来于其林中，说菩萨普眼光明行修多罗，世界微尘数修多罗而为眷属。尔时，大威光菩萨，闻此法已，得三昧，名大福德普光明；得此三昧故，悉能了知一切菩萨、一切众生，过、现、未来，福、非福海。时，彼佛为大威光菩萨而说颂言：

“‘善哉福德大威光，汝等今来至我所，愍念一切众生海，发胜菩提大愿心。汝为一切苦众生，起大悲心令解脱，当作群迷所依怙，是名菩萨方便行。若有菩萨能坚固，修诸胜行无厌怠，最胜最上无碍解，如是妙智彼当得。福德光者福幢者，福德处者福海者，普贤菩萨所有愿，是汝大光能趣入。汝能以此广大愿，入不思议诸佛海，诸佛福海无有边，汝以妙解皆能见。汝于十方国土中，悉见无量无边佛，彼佛往昔诸行海，如是一切汝咸见。若有住此方便海，必得入于智地中，此是随顺诸佛学，决定当成一切智。汝于一切刹海中，微尘劫海修诸行，一切如来诸行海，汝皆学已当成佛。如汝所见十方中，一切刹海极严净，汝刹严净亦如是，无边愿者所当得。今此道场众会海，闻汝愿已生欣乐，皆入普贤广大乘，发心回向趣菩提。无边国土一一中，悉入修行经劫海，以诸愿力能圆满，普贤菩萨一切行。’

“诸佛子，彼摩尼华枝轮大林中，复有佛出，号名称普闻莲华眼幢。是时，大威光于此命终，生须弥山上寂静宝宫天城中，为大天王，名离垢福德幢，共诸天众俱诣佛所，雨宝华云以为供养。时，彼如来为说广大方便普门遍照修多罗，世界海微尘数修多罗而为眷属。时，天王众闻此经已，得三昧，名普门欢喜藏；以三昧力，能入一切法实相海；获是益已，从道场出，还归本处。”

尔时，世尊在摩竭提国阿兰若法菩提场中，始成正觉，于普光明殿坐莲华藏师子之座，妙悟皆满，二行永绝；达无相法，住于佛住；得佛平等，到无障处；不可转法，所行无碍；立不思议，普见三世。与十佛刹微尘数诸菩萨俱，莫不皆是一生补处，悉从他方而共来集，普善观察诸众生界、法界、世界、涅槃界，诸业果报、心行次第、一切文义，世、出世间，有为、无为，过、现、未来。

时，诸菩萨作是思惟：“若世尊见愍我等，愿随所乐，开示佛刹、佛住、佛刹庄严、佛法性、佛刹清净、佛所说法、佛刹体性、佛威德、佛刹成就、佛大菩提。如十方一切世界诸佛世尊，为成就一切菩萨故，令如来种性不断故，救护一切众生故，令诸众生永离一切烦恼故，了知一切诸行故，演说一切诸法故，净除一切杂染故，永断一切疑网故，拔除一切希望故，灭坏一切爱著处故，说诸菩萨十住、十行、十回向、十藏、十地、十愿、十定、十通、十顶，及说如来地、如来境界、如来神力、如来所行、如来力、如来无畏、如来三昧、如来神通、如来自在、如来无碍、如来眼、如来耳、如来鼻、如来舌、如来身、如来意、如来辩才、如来智慧、如来最胜。愿佛世尊，亦为我说！”

尔时，世尊知诸菩萨心之所念，各随其类，为现神通。现神通已，东方过十佛刹微尘数世界，有世界名金色，佛号不动智。彼世界中，有菩萨，名文殊师利，与十佛刹微尘数诸菩萨俱，来诣佛所，到已作礼，即于东方化作莲华藏师子之座，结跏趺坐。

南方过十佛刹微尘数世界，有世界名妙色，佛号无碍智。彼有菩萨，名曰觉首，与十佛刹微尘数诸菩萨俱，来诣佛所，到已作礼，即于南方化作莲华藏师子之座，结跏趺坐。

西方过十佛刹微尘数世界，有世界名莲华色，佛号灭暗智。彼有菩萨，名曰财首，与十佛刹微尘数诸菩萨俱，来诣佛所，到已作礼，即于西方化作莲华藏师子之座，结跏趺坐。

北方过十佛刹微尘数世界，有世界名薝蔔华色，佛号威仪智。彼有菩萨，名曰宝首，与十佛刹微尘数诸菩萨俱，来诣佛所，到已作礼，即于北方化作莲华藏师子之座，结跏趺坐。

东北方过十佛刹微尘数世界，有世界名优钵罗华色，佛号明相智。彼有菩萨，名功德首，与十佛刹微尘数诸菩萨俱，来诣佛所，到已作礼，即于东北方化作莲华藏师子之座，结跏趺坐。

东南方过十佛刹微尘数世界，有世界名金色，佛号究竟智。彼有菩萨，名目首，与十佛刹微尘数诸菩萨俱，来诣佛所，到已作礼，即于东南方化作莲华藏师子之座，结跏趺坐。

西南方过十佛刹微尘数世界，有世界名宝色，佛号最胜智。彼有菩萨，名精进首，与十佛刹微尘数诸菩萨俱，来诣佛所，到已作礼，即于西南方化作莲华藏师子之座，结跏趺坐。

西北方过十佛刹微尘数世界，有世界名金刚色，佛号自在智。彼有菩萨，名法首，与十佛刹微尘数诸菩萨俱，来诣佛所，到已作礼，即于西北方化作莲华藏师子之座，结跏趺坐。

下方过十佛刹微尘数世界，有世界名玻璃色，佛号梵智。彼有菩萨，名智首，与十佛刹微尘数诸菩萨俱，来诣佛所，到已作礼，即于下方化作莲华藏师子之座，结跏趺坐。

上方过十佛刹微尘数世界，有世界名平等色，佛号观察智。彼有菩萨，名贤首，与十佛刹微尘数诸菩萨俱，来诣佛所，到已作礼，即于上方化作莲华藏师子之座，结跏趺坐。

尔时，文殊师利菩萨摩诃萨，承佛威力，普观一切菩萨众会而作是言：“此诸菩萨甚为希有！诸佛子，佛国土不可思议，佛住、佛刹庄严、佛法性、佛刹清净、佛说法、佛出现、佛刹成就、佛阿耨多罗三藐三菩提皆不可思议。何以故？诸佛子，十方世界一切诸佛，知诸众生乐欲不同，随其所应，说法调伏，如是乃至等法界、虚空界。

“诸佛子，如来于此娑婆世界诸四天下，种种身、种种名、种种色相、种种修短、种种寿量、种种处所、种种诸根、种种生处、种种语业、种种观察，令诸众生各别知见。

“诸佛子，如来于此四天下中，或名一切义成，或名圆满月，或名师子吼，或名释迦牟尼，或名第七仙，或名毗卢遮那，或名瞿昙氏，或名大沙门，或名最胜，或名导师。如是等其数十千，令诸众生各别知见。

“诸佛子，此四天下东，次有世界，名为善护。如来于彼，或名金刚，或名自在，或名有智慧，或名难胜，或名云王，或名无诤，或名能为主，或名心欢喜，或名无与等，或名断言论。如是等其数十千，令诸众生各别知见。

“诸佛子，此四天下南，次有世界，名为难忍。如来于彼，或名帝释，或名宝称，或名离垢，或名实语，或名能调伏，或名具足喜，或名大名称，或名能利益，或名无边，或名最胜。如是等其数十千，令诸众生各别知见。

“诸佛子，此四天下西，次有世界，名为亲慧。如来于彼，或名水天，或名喜见，或名最胜王，或名调伏天，或名真实慧，或名到究竟，或名欢喜，或名法慧，或名所作已办，或名善住。如是等其数十千，令诸众生各别知见。

“诸佛子，此四天下北，次有世界，名有师子。如来于彼，或名大牟尼，或名苦行，或名世所尊，或名最胜田，或名一切智，或名善意，或名清净，或名瑿罗跋那，或名最上施，或名苦行得。如是等其数十千，令诸众生各别知见。

“诸佛子，此四天下东北方，次有世界，名妙观察。如来于彼，或名调伏魔，或名成就，或名息灭，或名贤天，或名离贪，或名胜慧，或名心平等，或名无能胜，或名智慧音，或名难出现。如是等其数十千，令诸众生各别知见。

“诸佛子，此四天下东南方，次有世界，名为喜乐。如来于彼，或名极威严，或名光焰聚，或名遍知，或名秘密，或名解脱，或名性安住，或名如法行，或名净眼王，或名大勇健，或名精进力。如是等其数十千，令诸众生各别知见。

“诸佛子，此四天下西南方，次有世界，名甚坚牢。如来于彼，或名安住，或名智王，或名圆满，或名不动，或名妙眼，或名顶王，或名自在音，或名一切施，或名持众仙，或名胜须弥。如是等其数十千，令诸众生各别知见。

“诸佛子，此四天下西北方，次有世界，名为妙地。如来于彼，或名普遍，或名光焰，或名摩尼髻，或名可忆念，或名无上义，或名常喜乐，或名性清净，或名圆满光，或名修臂，或名住本。如是等其数十千，令诸众生各别知见。

“诸佛子，此四天下次下方，有世界，名为焰慧。如来于彼，或名集善根，或名师子相，或名猛利慧，或名金色焰，或名一切知识，或名究竟音，或名作利益，或名到究竟，或名真实天，或名普遍胜。如是等其数十千，令诸众生各别知见。

“诸佛子，此四天下次上方，有世界，名曰持地。如来于彼，或名有智慧，或名清净面，或名觉慧，或名上首，或名行庄严，或名发欢喜，或名意成满，或名如盛火，或名持戒，或名一道。如是等其数十千，令诸众生各别知见。

“诸佛子，此娑婆世界有百亿四天下，如来于中，有百亿万种种名号，令诸众生各别知见。

“诸佛子，此娑婆世界东，次有世界，名为密训。如来于彼，或名平等，或名殊胜，或名安慰，或名开晓意，或名闻慧，或名真实语，或名得自在，或名最胜身，或名大勇猛，或名无等智。如是等百亿万种种名号，令诸众生各别知见。

“诸佛子，此娑婆世界南，次有世界，名曰丰溢。如来于彼，或名本性，或名勤意，或名无上尊，或名大智炬，或名无所依，或名光明藏，或名智慧藏，或名福德藏，或名天中天，或名大自在。如是等百亿万种种名号，令诸众生各别知见。

“诸佛子，此娑婆世界西，次有世界，名为离垢。如来于彼，或名意成，或名知道，或名安住本，或名能解缚，或名通达义，或名乐分别，或名最胜见，或名调伏行，或名众苦行，或名具足力。如是等百亿万种种名号，令诸众生各别知见。

“诸佛子，此娑婆世界北，次有世界，名曰丰乐。如来于彼，或名薝蔔华色，或名日藏，或名善住，或名现神通，或名性超迈，或名慧日，或名无碍，或名如月现，或名迅疾风，或名清净身。如是等百亿万种种名号，令诸众生各别知见。

“诸佛子，此娑婆世界东北方，次有世界，名为摄取。如来于彼，或名永离苦，或名普解脱，或名大伏藏，或名解脱智，或名过去藏，或名宝光明，或名离世间，或名无碍地，或名净信藏，或名心不动。如是等百亿万种种名号，令诸众生各别知见。

“诸佛子，此娑婆世界东南方，次有世界，名为饶益。如来于彼，或名现光明，或名尽智，或名美音，或名胜根，或名庄严盖，或名精进根，或名到分别彼岸，或名胜定，或名简言辞，或名智慧海。如是等百亿万种种名号，令诸众生各别知见。

“诸佛子，此娑婆世界西南方，次有世界，名为鲜少。如来于彼，或名牟尼主，或名具众宝，或名世解脱，或名遍知根，或名胜言辞，或名明了见，或名根自在，或名大仙师，或名开导业，或名金刚师子。如是等百亿万种种名号，令诸众生各别知见。

“诸佛子，此娑婆世界西北方，次有世界，名为欢喜。如来于彼，或名妙华聚，或名栴檀盖，或名莲华藏，或名超越诸法，或名法宝，或名复出生，或名净妙盖，或名广大眼，或名有善法，或名专念法，或名网藏。如是等百亿万种种名号，令诸众生各别知见。

“诸佛子，此娑婆世界次下方，有世界，名为关钥。如来于彼，或名发起焰，或名调伏毒，或名帝释弓，或名无常所，或名觉悟本，或名断增长，或名大速疾，或名常乐施，或名分别道，或名摧伏幢。如是等百亿万种种名号，令诸众生各别知见。

“诸佛子，此娑婆世界次上方，有世界，名曰振音。如来于彼，或名勇猛幢，或名无量宝，或名乐大施，或名天光，或名吉兴，或名超境界，或名一切主，或名不退轮，或名离众恶，或名一切智。如是等百亿万种种名号，令诸众生各别知见。

“诸佛子，如娑婆世界，如是东方百千亿无数无量，无边无等，不可数、不可称、不可思、不可量、不可说，尽法界、虚空界、诸世界中，如来名号，种种不同；南、西、北方，四维、上、下，亦复如是。如世尊昔为菩萨时，以种种谈论、种种语言、种种音声，种种业，种种报，种种处，种种方便、种种根，种种信解、种种地位而得成熟，亦令众生如是知见而为说法。

尔时，文殊师利菩萨摩诃萨告诸菩萨言：“诸佛子，苦圣谛，此娑婆世界中，或名罪，或名逼迫，或名变异，或名攀缘，或名聚，或名刺，或名依根，或名虚诳，或名痈疮处，或名愚夫行。诸佛子，苦集圣谛，此娑婆世界中，或名系缚，或名灭坏，或名爱著义，或名妄觉念，或名趣入，或名决定，或名网，或名戏论，或名随行，或名颠倒根。诸佛子，苦灭圣谛，此娑婆世界中，或名无诤，或名离尘，或名寂静，或名无相，或名无没，或名无自性，或名无障碍，或名灭，或名体真实，或名住自性。诸佛子，苦灭道圣谛，此娑婆世界中，或名一乘，或名趣寂，或名导引，或名究竟无分别，或名平等，或名舍担，或名无所趣，或名随圣意，或名仙人行，或名十藏。诸佛子，此娑婆世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼密训世界中，或名营求根，或名不出离，或名系缚本，或名作所不应作，或名普斗诤，或名分析悉无力，或名作所依，或名极苦，或名躁动，或名形状物。诸佛子，所言苦集圣谛者，彼密训世界中，或名顺生死，或名染著，或名烧燃，或名流转，或名败坏根，或名续诸有，或名恶行，或名爱著，或名病源，或名分数。诸佛子，所言苦灭圣谛者，彼密训世界中，或名第一义，或名出离，或名可赞叹，或名安隐，或名善入趣，或名调伏，或名一分，或名无罪，或名离贪，或名决定。诸佛子，所言苦灭道圣谛者，彼密训世界中，或名猛将，或名上行，或名超出，或名有方便，或名平等眼，或名离边，或名了悟，或名摄取，或名最胜眼，或名观方。诸佛子，密训世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼最胜世界中，或名恐怖，或名分段，或名可厌恶，或名须承事，或名变异，或名招引冤，或名能欺夺，或名难共事，或名妄分别，或名有势力。诸佛子，所言苦集圣谛者，彼最胜世界中，或名败坏，或名痴根，或名大冤，或名利刃，或名灭味，或名仇对，或名非己物，或名恶导引，或名增黑暗，或名坏善利。诸佛子，所言苦灭圣谛者，彼最胜世界中，或名大义，或名饶益，或名义中义，或名无量，或名所应见，或名离分别，或名最上调伏，或名常平等，或名可同住，或名无为。诸佛子，所言苦灭道圣谛者，彼最胜世界中，或名能烧燃，或名最上品，或名决定，或名无能破，或名深方便，或名出离，或名不下劣，或名通达，或名解脱性，或名能度脱。诸佛子，最胜世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼离垢世界中，或名悔恨，或名资待，或名展转，或名住城，或名一味，或名非法，或名居宅，或名妄著处，或名虚妄见，或名无有数。诸佛子，所言苦集圣谛者，彼离垢世界中，或名无实物，或名但有语，或名非洁白，或名生地，或名执取，或名鄙贱，或名增长，或名重担，或名能生，或名粗犷。诸佛子，所言苦灭圣谛者，彼离垢世界中，或名无等等，或名普除尽，或名离垢，或名最胜根，或名称会，或名无资待，或名灭惑，或名最上，或名毕竟，或名破印。诸佛子，所言苦灭道圣谛者，彼离垢世界中，或名坚固物，或名方便分，或名解脱本，或名本性实，或名不可毁訾，或名最清净，或名诸有边，或名受寄全，或名作究竟，或名净分别。诸佛子，离垢世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼丰溢世界中，或名爱染处，或名险害根，或名有海分，或名积集成，或名差别根，或名增长，或名生灭，或名障碍，或名刀剑本，或名数所成。诸佛子，所言苦集圣谛者，彼丰溢世界中，或名可恶，或名名字，或名无尽，或名分数，或名不可爱，或名能攫噬，或名粗鄙物，或名爱著，或名器，或名动。诸佛子，所言苦灭圣谛者，彼丰溢世界中，或名相续断，或名开显，或名无文字，或名无所修，或名无所见，或名无所作，或名寂灭，或名已烧尽，或名舍重担，或名已除坏。诸佛子，所言苦灭道圣谛者，彼丰溢世界中，或名寂灭行，或名出离行，或名勤修证，或名安隐去，或名无量寿，或名善了知，或名究竟道，或名难修习，或名至彼岸，或名无能胜。诸佛子，丰溢世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼摄取世界中，或名能劫夺，或名非善友，或名多恐怖，或名种种戏论，或名地狱性，或名非实义，或名贪欲担，或名深重根，或名随心转，或名根本空。诸佛子，所言苦集圣谛者，彼摄取世界中，或名贪著，或名恶成办，或名过恶，或名速疾，或名能执取，或名想，或名有果，或名无可说，或名无可取，或名流转。诸佛子，所言苦灭圣谛者，彼摄取世界中，或名不退转，或名离言说，或名无相状，或名可欣乐，或名坚固，或名上妙，或名离痴，或名灭尽，或名远恶，或名出离。诸佛子，所言苦灭道圣谛者，彼摄取世界中，或名离言，或名无诤，或名教导，或名善回向，或名大善巧，或名差别方便，或名如虚空，或名寂静行，或名胜智，或名能了义。诸佛子，摄取世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼饶益世界中，或名重担，或名不坚，或名如贼，或名老死，或名爱所成，或名流转，或名疲劳，或名恶相状，或名生长，或名利刃。诸佛子，所言苦集圣谛者，彼饶益世界中，或名败坏，或名浑浊，或名退失，或名无力，或名丧失，或名乖违，或名不和合，或名所作，或名取，或名意欲。诸佛子，所言苦灭圣谛者，彼饶益世界中，或名出狱，或名真实，或名离难，或名覆护，或名离恶，或名随顺，或名根本，或名舍因，或名无为，或名无相续。诸佛子，所言苦灭道圣谛者，彼饶益世界中，或名达无所有，或名一切印，或名三昧藏，或名得光明，或名不退法，或名能尽有，或名广大路，或名能调伏，或名有安隐，或名不流转根。诸佛子，饶益世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼鲜少世界中，或名险乐欲，或名系缚处，或名邪行，或名随受，或名无惭耻，或名贪欲根，或名恒河流，或名常破坏，或名炬火性，或名多忧恼。诸佛子，所言苦集圣谛者，彼鲜少世界中，或名广地，或名能趣，或名远慧，或名留难，或名恐怖，或名放逸，或名摄取，或名著处，或名宅主，或名连缚。诸佛子，所言苦灭圣谛者，彼鲜少世界中，或名充满，或名不死，或名无我，或名无自性，或名分别尽，或名安乐住，或名无限量，或名断流转，或名绝行处，或名不二。诸佛子，所言苦灭道圣谛者，彼鲜少世界中，或名大光明，或名演说海，或名简择义，或名和合法，或名离取著，或名断相续，或名广大路，或名平等因，或名净方便，或名最胜见。诸佛子，鲜少世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼欢喜世界中，或名流转，或名出生，或名失利，或名染著，或名重担，或名差别，或名内险，或名集会，或名恶舍宅，或名苦恼性。诸佛子，所言苦集圣谛者，彼欢喜世界中，或名地，或名方便，或名非时，或名非实法，或名无底，或名摄取，或名离戒，或名烦恼法，或名狭劣见，或名垢聚。诸佛子，所言苦灭圣谛者，彼欢喜世界中，或名破依止，或名不放逸，或名真实，或名平等，或名善净，或名无病，或名无曲，或名无相，或名自在，或名无生。诸佛子，所言苦灭道圣谛者，彼欢喜世界中，或名入胜界，或名断集，或名超等类，或名广大性，或名分别尽，或名神力道，或名众方便，或名正念行，或名常寂路，或名摄解脱。诸佛子，欢喜世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼关钥世界中，或名败坏相，或名如坏器，或名我所成，或名诸趣身，或名数流转，或名众恶门，或名性苦，或名可弃舍，或名无味，或名来去。诸佛子，所言苦集圣谛者，彼关钥世界中，或名行，或名愤毒，或名和合，或名受支，或名我心，或名杂毒，或名虚称，或名乖违，或名热恼，或名惊骇。诸佛子，所言苦灭圣谛者，彼关钥世界中，或名无积集，或名不可得，或名妙药，或名不可坏，或名无著，或名无量，或名广大，或名觉分，或名离染，或名无障碍。诸佛子，所言苦灭道圣谛者，彼关钥世界中，或名安隐行，或名离欲，或名究竟实，或名入义，或名性究竟，或名净现，或名摄念，或名趣解脱，或名救济，或名胜行。诸佛子，关钥世界说四圣谛，有如是等四百亿十千名，随众生心，悉令调伏。

“诸佛子，此娑婆世界所言苦圣谛者，彼振音世界中，或名匿疵，或名世间，或名所依，或名傲慢，或名染著性，或名驶流，或名不可乐，或名覆藏，或名速灭，或名难调。诸佛子，所言苦集圣谛者，彼振音世界中，或名须制伏，或名心趣，或名能缚，或名随念起，或名至后边，或名共和合，或名分别，或名门，或名飘动，或名隐覆。诸佛子，所言苦灭圣谛者，彼振音世界中，或名无依处，或名不可取，或名转还，或名离诤，或名小，或名大，或名善净，或名无尽，或名广博，或名无等价。诸佛子，所言苦灭道圣谛者，彼振音世界中，或名观察，或名能摧敌，或名了知印，或名能入性，或名难敌对，或名无限义，或名能入智，或名和合道，或名恒不动，或名殊胜义。诸佛子，振音世界说四圣谛，有如是等四百亿十千名，随众生心，悉令调伏。

“诸佛子，如此娑婆世界中，说四圣谛，有四百亿十千名。如是，东方百千亿无数无量、无边无等、不可数、不可称、不可思、不可量、不可说，尽法界、虚空界、所有世界，彼一一世界中，说四圣谛，亦各有四百亿十千名，随众生心，悉令调伏。如东方，南、西、北方，四维、上、下，亦复如是。诸佛子，如娑婆世界，有如上所说；十方世界，彼一切世界亦各有如是。十方世界，一一世界中，说苦圣谛有百亿万种名，说集圣谛、灭圣谛、道圣谛亦各有百亿万种名，皆随众生心之所乐，令其调伏。”

尔时，世尊从两足轮下放百亿光明，照此三千大千世界百亿阎浮提、百亿弗婆提、百亿瞿耶尼、百亿郁单越、百亿大海、百亿轮围山、百亿菩萨受生、百亿菩萨出家、百亿如来成正觉、百亿如来转法轮、百亿如来入涅槃、百亿须弥山王、百亿四天王众天、百亿三十三天、百亿夜摩天、百亿兜率天、百亿化乐天、百亿他化自在天、百亿梵众天、百亿光音天、百亿遍净天、百亿广果天、百亿色究竟天；其中所有，悉皆明现。如此处，见佛世尊坐莲华藏师子之座，十佛刹微尘数菩萨所共围绕；其百亿阎浮提中，百亿如来亦如是坐。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其名曰：文殊师利菩萨、觉首菩萨、财首菩萨、宝首菩萨、功德首菩萨、目首菩萨、精进首菩萨、法首菩萨、智首菩萨、贤首菩萨。是诸菩萨所从来国，所谓：金色世界、妙色世界、莲华色世界、薝蔔华色世界、优钵罗华色世界、金色世界、宝色世界、金刚色世界、玻璃色世界、平等色世界。此诸菩萨各于佛所净修梵行，所谓：不动智佛、无碍智佛、解脱智佛、威仪智佛、明相智佛、究竟智佛、最胜智佛、自在智佛、梵智佛、观察智佛。

尔时，一切处文殊师利菩萨，各于佛所，同时发声，说此颂言：

“若有见正觉，解脱离诸漏，不著一切世，彼非证道眼。若有知如来，体相无所有，修习得明了，此人疾作佛。能见此世界，其心不摇动，于佛身亦然，当成胜智者。若于佛及法，其心了平等，二念不现前，当践难思位。若见佛及身，平等而安住，无住无所入，当成难遇者。色受无有数，想行识亦然，若能如是知，当作大牟尼。世及出世见，一切皆超越，而能善知法，当成大光耀。若于一切智，发生回向心，见心无所生，当获大名称。众生无有生，亦复无有坏，若得如是智，当成无上道。一中解无量，无量中解一，了彼互生起，当成无所畏。”

尔时，光明过此世界，遍照东方十佛国土；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。如此处，见佛世尊坐莲华藏师子之座，十佛刹微尘数菩萨所共围绕；彼一一世界中，各有百亿阎浮提、百亿如来，亦如是坐。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“众生无智慧，爱刺所伤毒，为彼求菩提，诸佛法如是。普见于诸法，二边皆舍离，道成永不退，转此无等轮。不可思议劫，精进修诸行，为度诸众生，此是大仙力。导师降众魔，勇健无能胜，光中演妙义，慈悲故如是。以彼智慧心，破诸烦恼障，一念见一切，此是佛神力。击于正法鼓，觉悟十方刹，咸令向菩提，自在力能尔。不坏无边境，而游诸亿刹，于有无所著，彼自在如佛。诸佛如虚空，究竟常清净，忆念生欢喜，彼诸愿具足。一一地狱中，经于无量劫，为度众生故，而能忍是苦。不惜于身命，常护诸佛法，无我心调柔，能得如来道。”

尔时，光明过十世界，遍照东方百世界；南、西、北方，四维、上、下，亦复如是。彼诸世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“佛了法如幻，通达无障碍，心净离众著，调伏诸群生。或有见初生，妙色如金山，住是最后身，永作人中月。或见经行时，具无量功德，念慧皆善巧，丈夫师子步。或见绀青目，观察于十方，有时现戏笑，为顺众生欲。或见师子吼，殊胜无比身，示现最后生，所说无非实。或有见出家，解脱一切缚，修治诸佛行，常乐观寂灭。或见坐道场，觉知一切法，到功德彼岸；痴暗烦恼尽。或见胜丈夫，具足大悲心，转于妙法轮，度无量众生。或见师子吼，威光最殊特，超一切世间，神通力无等。或见心寂静，如世灯永灭，种种现神通，十力能如是。”

尔时，光明过百世界，遍照东方千世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“佛于甚深法，通达无与等，众生不能了，次第为开示。我性未曾有，我所亦空寂，云何诸如来，而得有其身。解脱明行者，无数无等伦，世间诸因量，求过不可得。佛非世间蕴，界处生死法，数法不能成，故号人师子。其性本空寂，内外俱解脱，离一切妄念，无等法如是。体性常不动，无我无来去，而能悟世间，无边悉调伏。常乐观寂灭，一相无有二，其心不增减，现无量神力。不作诸众生，业报因缘行，而能了无碍，善逝法如是。种种诸众生，流转于十方，如来不分别，度脱无边类。诸佛真金色，非有遍诸有，随众生心乐，为说寂灭法。”

尔时，光明过千世界，遍照东方十千世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“发起大悲心，救护诸众生，永出人天众，如是业应作。意常信乐佛，其心不退转，亲近诸如来，如是业应作。志乐佛功德，其心永不退，住于清凉慧，如是业应作。一切威仪中，常念佛功德，昼夜无暂断，如是业应作。观无边三世，学彼佛功德，常无厌倦心，如是业应作。观身如实相，一切皆寂灭，离我无我著，如是业应作。等观众生心，不起诸分别，入于真实境，如是业应作。悉举无边界，普饮一切海，神通大智力，如是业应作。思惟诸国土，色与非色相，一切悉能知，如是业应作。十方国土尘，一尘为一佛，悉能知其数，如是业应作。”

尔时，光明过十千世界，遍照东方百千世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“若以威德色种族，而见人中调御师，是为病眼颠倒见，彼不能知最胜法。如来色形诸相等，一切世间莫能测，亿那由劫共思量，色相威德转无边。如来非以相为体，但是无相寂灭法，身相威仪悉具足，世间随乐皆得见。佛法微妙难可量，一切言说莫能及，非是和合非不合，体性寂灭无诸相。佛身无生超戏论，非是蕴聚差别法，得自在力决定见，所行无畏离言道。身心悉平等，内外皆解脱，永劫住正念，无著无所系。意净光明者，所行无染著，智眼靡不周，广大利众生。一身为无量，无量复为一，了知诸世间，现形遍一切。此身无所从，亦无所积聚，众生分别故，见佛种种身。心分别世间，是心无所有，如来知此法，如是见佛身。”

尔时，光明过百千世界，遍照东方百万世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“如来最自在，超世无所依，具一切功德，度脱于诸有。无染无所著，无想无依止，体性不可量，见者咸称叹。光明遍清净，尘累悉蠲涤，不动离二边，此是如来智。若有见如来，身心离分别，则于一切法，永出诸疑滞。一切世间中，处处转法轮，无性无所转，导师方便说。于法无疑惑，永绝诸戏论，不生分别心，是念佛菩提。了知差别法，不著于言说，无有一与多，是名随佛教。多中无一性，一亦无有多，如是二俱舍，普入佛功德。众生及国土，一切皆寂灭，无依无分别，能入佛菩提。众生及国土，一异不可得，如是善观察，名知佛法义。”

尔时，光明过百万世界，遍照东方一亿世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，各见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“智慧无等法无边，超诸有海到彼岸，寿量光明悉无比，此功德者方便力。所有佛法皆明了，常观三世无厌倦，虽缘境界不分别，此难思者方便力。乐观众生无生想，普见诸趣无趣想，恒住禅寂不系心，此无碍慧方便力。善巧通达一切法，正念勤修涅槃道，乐于解脱离不平，此寂灭人方便力。有能劝向佛菩提，趣如法界一切智，善化众生入于谛，此住佛心方便力。佛所说法皆随入，广大智慧无所碍，一切处行悉已臻，此自在修方便力。恒住涅槃如虚空，随心化现靡不周，此依无相而为相，到难到者方便力。昼夜日月及年劫，世界始终成坏相，如是忆念悉了知，此时数智方便力。一切众生有生灭，色与非色想非想，所有名字悉了知，此住难思方便力。过去现在未来世，所有言说皆能了，而知三世悉平等，此无比解方便力。”

尔时，光明过一亿世界，遍照东方十亿世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“广大苦行皆修习，日夜精勤无厌怠，已度难度师子吼，普化众生是其行。众生流转爱欲海，无明网覆大忧迫，至仁勇猛悉断除，誓亦当然是其行。世间放逸著五欲，不实分别受众苦，奉行佛教常摄心，誓度于斯是其行。众生著我入生死，求其边际不可得，普事如来获妙法，为彼宣说是其行。众生无怙病所缠，常沦恶趣起三毒，大火猛焰恒烧热，净心度彼是其行。众生迷惑失正道，常行邪径入暗宅，为彼大然正法灯，永作照明是其行。众生漂溺诸有海，忧难无涯不可处，为彼兴造大法船，皆令得度是其行。众生无知不见本，迷惑痴狂险难中，佛哀愍彼建法桥，正念令升是其行。见诸众生在险道，老病死苦常逼迫，修诸方便无限量，誓当悉度是其行。闻法信解无疑惑，了性空寂不惊怖，随形六道遍十方，普救群迷是其行。”

尔时，光明过十亿世界，遍照东方百亿世界、千亿世界、百千亿世界、那由他亿世界、百那由他亿世界、千那由他亿世界、百千那由他亿世界，如是无数无量、无边无等、不可数、不可称、不可思、不可量、不可说，尽法界、虚空界、所有世界；南、西、北方，四维、上、下，亦复如是。彼一一世界中，皆有百亿阎浮提，乃至百亿色究竟天，其中所有，悉皆明现。彼一一阎浮提中，悉见如来坐莲华藏师子之座，十佛刹微尘数菩萨所共围绕。悉以佛神力故，十方各有一大菩萨，一一各与十佛刹微尘数诸菩萨俱，来诣佛所。其大菩萨，谓文殊师利等；所从来国，谓金色世界等；本所事佛，谓不动智如来等。

尔时，一切处文殊师利菩萨，各于佛所，同时发声，说此颂言：

“一念普观无量劫，无去无来亦无住，如是了知三世事，超诸方便成十力。十方无比善名称，永离诸难常欢喜，普诣一切国土中，广为宣扬如是法。为利众生供养佛，如其意获相似果，于一切法悉顺知，遍十方中现神力。从初供佛意柔忍，入深禅定观法性，普劝众生发道心，以此速成无上果。十方求法情无异，为修功德令满足，有无二相悉灭除，此人于佛为真见。普往十方诸国土，广说妙法兴义利，住于实际不动摇，此人功德同于佛。如来所转妙法轮，一切皆是菩提分，若能闻已悟法性，如是之人常见佛。不见十方空如幻，虽见非见如盲睹，分别取相不见佛，毕竟离著乃能见。众生随业种种别，十方内外难尽见，佛身无碍遍十方，不可尽见亦如是。譬如空中无量刹，无来无去遍十方，生成灭坏无所依，佛遍虚空亦如是。”

尔时，文殊师利菩萨问觉首菩萨言：“佛子，心性是一，云何见有种种差别？所谓：往善趣、恶趣；诸根满、缺；受生同、异；端正、丑陋；苦、乐不同；业不知心，心不知业；受不知报，报不知受；心不知受，受不知心；因不知缘，缘不知因；智不知境，境不知智？”

时，觉首菩萨以颂答曰：

“仁今问是义，为晓悟群蒙，我如其性答，惟仁应谛听。诸法无作用，亦无有体性，是故彼一切，各各不相知。譬如河中水，湍流竞奔逝，各各不相知，诸法亦如是。亦如大火聚，猛焰同时发，各各不相知，诸法亦如是。又如长风起，遇物咸鼓扇，各各不相知，诸法亦如是。又如众地界，展转因依住，各各不相知，诸法亦如是。眼耳鼻舌身，心意诸情根，以此常流转，而无能转者。法性本无生，示现而有生，是中无能现，亦无所现物。眼耳鼻舌身，心意诸情根，一切空无性，妄心分别有。如理而观察，一切皆无性，法眼不思议，此见非颠倒。若实若不实，若妄若非妄，世间出世间，但有假言说。”

尔时，文殊师利菩萨问财首菩萨言：“佛子，一切众生非众生，云何如来随其时、随其命、随其身、随其行、随其解、随其言论、随其心乐、随其方便、随其思惟、随其观察，于如是诸众生中，为现其身，教化调伏？”

时，财首菩萨以颂答曰：

“此是乐寂灭，多闻者境界，我为仁宣说，仁今应谛受。分别观内身，此中谁是我？若能如是解，彼达我有无。此身假安立，住处无方所，谛了是身者，于中无所著。于身善观察，一切皆明见，知法皆虚妄，不起心分别。寿命因谁起？复因谁退灭？犹如旋火轮，初后不可知。智者能观察，一切有无常，诸法空无我，永离一切相。众报随业生，如梦不真实，念念常灭坏，如前后亦尔。世间所见法，但以心为主，随解取众相，颠倒不如实。世间所言论，一切是分别，未曾有一法，得入于法性。能缘所缘力，种种法出生，速灭不暂停，念念悉如是。”

尔时，文殊师利菩萨问宝首菩萨言：“佛子，一切众生，等有四大，无我、无我所，云何而有受苦、受乐，端正、丑陋，内好、外好，少受、多受，或受现报，或受后报？然法界中，无美、无恶。”

时，宝首菩萨以颂答曰：

“随其所行业，如是果报生，作者无所有，诸佛之所说。譬如净明镜，随其所对质，现像各不同，业性亦如是。亦如田种子，各各不相知，自然能出生，业性亦如是。又如巧幻师，在彼四衢道，示现众色相，业性亦如是。如机关木人，能出种种声，彼无我非我，业性亦如是。亦如众鸟类，从⛔而得出，音声各不同，业性亦如是。譬如胎藏中，诸根悉成就，体相无来处，业性亦如是。又如在地狱，种种诸苦事，彼悉无所从，业性亦如是。譬如转轮王，成就胜七宝，来处不可得，业性亦如是。又如诸世界，大火所烧然，此火无来处，业性亦如是。”

尔时，文殊师利菩萨问德首菩萨言：“佛子，如来所悟，唯是一法，云何乃说无量诸法，现无量刹，化无量众，演无量音，示无量身，知无量心，现无量神通，普能震动无量世界，示现无量殊胜庄严，显示无边种种境界？而法性中，此差别相，皆不可得。”

时，德首菩萨以颂答曰：

“佛子所问义，甚深难可了，智者能知此，常乐佛功德。譬如地性一，众生各别住，地无一异念，诸佛法如是。亦如火性一，能烧一切物，火焰无分别，诸佛法如是。亦如大海一，波涛千万异，水无种种殊，诸佛法如是。亦如风性一，能吹一切物，风无一异念，诸佛法如是。亦如大云雷，普雨一切地，雨滴无差别，诸佛法如是。亦如地界一，能生种种芽，非地有殊异，诸佛法如是。如日无云曀，普照于十方，光明无异性，诸佛法如是。亦如空中月，世间靡不见，非月往其处，诸佛法如是。譬如大梵王，应现满三千，其身无别异，诸佛法如是。”

尔时，文殊师利菩萨问目首菩萨言：“佛子，如来福田等一无异，云何而见众生布施果报不同？所谓：种种色、种种形、种种家、种种根、种种财、种种主、种种眷属、种种官位、种种功德、种种智慧；而佛于彼，其心平等，无异思惟。”

时，目首菩萨以颂答曰：

“譬如大地一，随种各生芽，于彼无怨亲，佛福田亦然。又如水一味，因器有差别，佛福田亦然，众生心故异。亦如巧幻师，能令众欢喜，佛福田如是，令众生敬悦。如有才智王，能令大众喜，佛福田如是，令众悉安乐。譬如净明镜，随色而现像，佛福田如是，随心获众报。如阿揭陁药，能疗一切毒，佛福田如是，灭诸烦恼患。亦如日出时，照耀于世间，佛福田如是，灭除诸黑暗。亦如净满月，普照于大地，佛福田亦然，一切处平等。譬如毗蓝风，普震于大地，佛福田如是，动三有众生。譬如大火起，能烧一切物，佛福田如是，烧一切有为。”

尔时，文殊师利菩萨问勤首菩萨言：“佛子，佛教是一，众生得见，云何不即悉断一切诸烦恼缚而得出离？然其色蕴、受蕴、想蕴、行蕴、识蕴，欲界、色界、无色界，无明、贪爱，无有差别，是则佛教。于诸众生，或有利益？或无利益？”

时，勤首菩萨以颂答曰：

“佛子善谛听，我今如实答，或有速解脱，或有难出离。若欲求除灭，无量诸过恶，当于佛法中，勇猛常精进。譬如微少火，樵湿速令灭，于佛教法中，懈怠者亦然。如钻燧求火，未出而数息，火势随止灭，懈怠者亦然。如人持日珠，不以物承影，火终不可得，懈怠者亦然。譬如赫日照，孩稚闭其目，怪言何不睹，懈怠者亦然。如人无手足，欲以芒草箭，遍射破大地，懈怠者亦然。如以一毛端，而取大海水，欲令尽干竭，懈怠者亦然。又如劫火起，欲以少水灭，于佛教法中，懈怠者亦然。如有见虚空，端居不摇动，而言普腾蹑，懈怠者亦然。”

尔时，文殊师利菩萨问法首菩萨言：“佛子，如佛所说：‘若有众生，受持正法，悉能除断一切烦恼。’何故复有受持正法而不断者？随贪、瞋、痴，随慢、随覆、随忿、随恨、随嫉、随悭、随诳、随谄，势力所转，无有离心。能受持法，何故复于心行之内起诸烦恼？”

时，法首菩萨以颂答曰：

“佛子善谛听，所问如实义，非但以多闻，能入如来法。如人水所漂，惧溺而渴死，于法不修行，多闻亦如是。如人设美膳，自饿而不食，于法不修行，多闻亦如是。如人善方药，自疾不能救，于法不修行，多闻亦如是。如人数他宝，自无半钱分，于法不修行，多闻亦如是。如有生王宫，而受馁与寒，于法不修行，多闻亦如是。如聋奏音乐，悦彼不自闻，于法不修行，多闻亦如是。如盲缋众像，示彼不自见，于法不修行，多闻亦如是。譬如海船师，而于海中死，于法不修行，多闻亦如是。如在四衢道，广说众好事，内自无实德，不行亦如是。”

尔时，文殊师利菩萨问智首菩萨言：“佛子，于佛法中，智为上首，如来何故，或为众生赞叹布施，或赞持戒，或赞堪忍，或赞精进，或赞禅定，或赞智慧，或复赞叹慈、悲、喜、舍，而终无有唯以一法，而得出离成阿耨多罗三藐三菩提者？”

时，智首菩萨以颂答曰：

“佛子甚希有，能知众生心，如仁所问义，谛听我今说。过去未来世，现在诸导师，无有说一法，而得于道者。佛知众生心，性分各不同，随其所应受，如是而说法。悭者为赞施，毁禁者赞戒，多瞋为赞忍，好懈赞精进。乱意赞禅定，愚痴赞智慧，不仁赞慈愍，怒害赞大悲。忧戚为赞喜，曲心赞叹舍，如是次第修，渐具诸佛法。如先立基堵，而后造宫室，施戒亦复然，菩萨众行本。譬如建城郭，为护诸人众，忍进亦如是，防护诸菩萨。譬如大力王，率土咸戴仰，定慧亦如是，菩萨所依赖。亦如转轮王，能与一切乐，四等亦如是，与诸菩萨乐。”

尔时，文殊师利菩萨问贤首菩萨言：“佛子，诸佛世尊，唯以一道，而得出离，云何今见一切佛土，所有众事，种种不同？所谓：世界、众生界、说法调伏、寿量、光明、神通、众会、教仪、法住，各有差别。无有不具一切佛法，而成阿耨多罗三藐三菩提者。”

时，贤首菩萨以颂答曰：

“文殊法常尔，法王唯一法，一切无碍人，一道出生死。一切诸佛身，唯是一法身，一心一智慧，力无畏亦然。如本趣菩提，所有回向心，得如是刹土，众会及说法。一切诸佛刹，庄严悉圆满，随众生行异，如是见不同。佛刹与佛身，众会及言说，如是诸佛法，众生莫能见。其心已清净，诸愿皆具足，如是明达人，于此乃能睹。随众生心乐，及以业果力，如是见差别，此佛威神故。佛刹无分别，无憎无有爱，但随众生心，如是见有殊。以是于世界，所见各差别，非一切如来，大仙之过咎。一切诸世界，所应受化者，常见人中雄，诸佛法如是。”

尔时，诸菩萨谓文殊师利菩萨言：“佛子，我等所解，各自说已。唯愿仁者，以妙辩才，演畅如来所有境界！何等是佛境界？何等是佛境界因？何等是佛境界度？何等是佛境界入？何等是佛境界智？何等是佛境界法？何等是佛境界说？何等是佛境界知？何等是佛境界证？何等是佛境界现？何等是佛境界广？”

时，文殊师利菩萨以颂答曰：

“如来深境界，其量等虚空，一切众生入，而实无所入。如来深境界，所有胜妙因，亿劫常宣说，亦复不能尽。随其心智慧，诱进咸令益，如是度众生，诸佛之境界。世间诸国土，一切皆随入，智身无有色，非彼所能见。诸佛智自在，三世无所碍，如是慧境界，平等如虚空。法界众生界，究竟无差别，一切悉了知，此是如来境。一切世界中，所有诸音声，佛智皆随了，亦无有分别。非识所能识，亦非心境界，其性本清净，开示诸群生。非业非烦恼，无物无住处，无照无所行，平等行世间。一切众生心，普在三世中，如来于一念，一切悉明达。”

尔时，此娑婆世界中，一切众生所有法差别、业差别、世间差别、身差别、根差别、受生差别、持戒果差别、犯戒果差别、国土果差别，以佛神力，悉皆明现。如是，东方百千亿那由他无数无量、无边无等、不可数、不可称、不可思、不可量、不可说，尽法界、虚空界、一切世界中，所有众生法差别，乃至国土果差别，悉以佛神力故，分明显现；南、西、北方，四维、上、下，亦复如是。

尔时，智首菩萨问文殊师利菩萨言：“佛子，菩萨云何得无过失身、语、意业？云何得不害身、语、意业？云何得不可毁身、语、意业？云何得不可坏身、语、意业？云何得不退转身、语、意业？云何得不可动身、语、意业？云何得殊胜身、语、意业？云何得清净身、语、意业？云何得无染身、语、意业？云何得智为先导身、语、意业？云何得生处具足、种族具足、家具足、色具足、相具足、念具足、慧具足、行具足、无畏具足、觉悟具足？云何得胜慧、第一慧、最上慧、最胜慧、无量慧、无数慧、不思议慧、无与等慧、不可量慧、不可说慧？云何得因力、欲力、方便力、缘力、所缘力、根力、观察力、奢摩他力、毗钵舍那力、思惟力？云何得蕴善巧、界善巧、处善巧、缘起善巧、欲界善巧、色界善巧、无色界善巧、过去善巧、未来善巧、现在善巧？云何善修习念觉分、择法觉分、精进觉分、喜觉分、猗觉分、定觉分、舍觉分、空、无相、无愿？云何得圆满檀波罗蜜、尸波罗蜜、羼提波罗蜜、毗黎耶波罗蜜、禅那波罗蜜、般若波罗蜜，及以圆满慈、悲、喜、舍？云何得处非处智力、过未现在业报智力、根胜劣智力、种种界智力、种种解智力、一切至处道智力、禅解脱三昧染净智力、宿住念智力、无障碍天眼智力、断诸习智力？云何常得天王、龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、人王、梵王之所守护，恭敬供养？云何得与一切众生为依、为救、为归、为趣、为炬、为明、为照、为导、为胜导、为普导？云何于一切众生中，为第一、为大、为胜、为最胜、为妙、为极妙、为上、为无上、为无等、为无等等？”

尔时，文殊师利菩萨告智首菩萨言：“善哉！佛子，汝今为欲多所饶益，多所安隐，哀愍世间，利乐天人，问如是义。佛子，若诸菩萨善用其心，则获一切胜妙功德；于诸佛法，心无所碍，住去、来、今诸佛之道；随众生住，恒不舍离；如诸法相，悉能通达；断一切恶，具足众善；当如普贤，色像第一，一切行愿皆得具足；于一切法，无不自在，而为众生第二导师。佛子，云何用心能获一切胜妙功德？佛子：

“菩萨在家，当愿众生：知家性空，免其逼迫。孝事父母，当愿众生：善事于佛，护养一切。妻子集会，当愿众生：冤亲平等，永离贪著。若得五欲，当愿众生：拔除欲箭，究竟安隐。妓乐聚会，当愿众生：以法自娱，了妓非实。若在宫室，当愿众生：入于圣地，永除秽欲。著璎珞时，当愿众生：舍诸伪饰，到真实处。上升楼阁，当愿众生：升正法楼，彻见一切。若有所施，当愿众生：一切能舍，心无爱著。众会聚集，当愿众生：舍众聚法，成一切智。若在厄难，当愿众生：随意自在，所行无碍。舍居家时，当愿众生：出家无碍，心得解脱。入僧伽蓝，当愿众生：演说种种，无乖诤法。诣大小师，当愿众生：巧事师长，习行善法。求请出家，当愿众生：得不退法，心无障碍。脱去俗服，当愿众生：勤修善根，舍诸罪轭。剃除须发，当愿众生：永离烦恼，究竟寂灭。著袈裟衣，当愿众生：心无所染，具大仙道。正出家时，当愿众生：同佛出家，救护一切。自归于佛，当愿众生：绍隆佛种，发无上意。自归于法，当愿众生：深入经藏，智慧如海。自归于僧，当愿众生：统理大众，一切无碍。受学戒时，当愿众生：善学于戒，不作众恶。受阇梨教，当愿众生：具足威仪，所行真实。受和尚教，当愿众生：入无生智，到无依处。受具足戒，当愿众生：具诸方便，得最胜法。若入堂宇，当愿众生：升无上堂，安住不动。若敷床座，当愿众生：开敷善法，见真实相。正身端坐，当愿众生：坐菩提座，心无所著。结跏趺坐，当愿众生：善根坚固，得不动地。修行于定，当愿众生：以定伏心，究竟无余。若修于观，当愿众生：见如实理，永无乖诤。舍跏趺坐，当愿众生：观诸行法，悉归散灭。下足住时，当愿众生：心得解脱，安住不动。若举于足，当愿众生：出生死海，具众善法。著下裙时，当愿众生：服诸善根，具足惭愧。整衣束带，当愿众生：检束善根，不令散失。若著上衣，当愿众生：获胜善根，至法彼岸。著僧伽梨，当愿众生：入第一位，得不动法。手执杨枝，当愿众生：皆得妙法，究竟清净。嚼杨枝时，当愿众生：其心调净，噬诸烦恼。大小便时，当愿众生：弃贪瞋痴，蠲除罪法。事讫就水，当愿众生：出世法中，速疾而往。洗涤形秽，当愿众生：清净调柔，毕竟无垢。以水盥掌，当愿众生：得清净手，受持佛法。以水洗面，当愿众生：得净法门，永无垢染。手执锡杖，当愿众生：设大施会，示如实道。执持应器，当愿众生：成就法器，受天人供。发趾向道，当愿众生：趣佛所行，入无依处。若在于道，当愿众生：能行佛道，向无余法。涉路而去，当愿众生：履净法界，心无障碍。见升高路，当愿众生：永出三界，心无怯弱。见趣下路，当愿众生：其心谦下，长佛善根。见斜曲路，当愿众生：舍不正道，永除恶见。若见直路，当愿众生：其心正直，无谄无诳。见路多尘，当愿众生：远离尘坌，获清净法。见路无尘，当愿众生：常行大悲，其心润泽。若见险道，当愿众生：住正法界，离诸罪难。若见众会，当愿众生：说甚深法，一切和合。若见大柱，当愿众生：离我诤心，无有忿恨。若见丛林，当愿众生：诸天及人，所应敬礼。若见高山，当愿众生：善根超出，无能至顶。见棘刺树，当愿众生：疾得翦除，三毒之刺。见树叶茂，当愿众生：以定解脱，而为荫映。若见华开，当愿众生：神通等法，如华开敷。若见树华，当愿众生：众相如华，具三十二。若见果实，当愿众生：获最胜法，证菩提道。若见大河，当愿众生：得预法流，入佛智海。若见陂泽，当愿众生：疾悟诸佛，一味之法。若见池沼，当愿众生：语业满足，巧能演说。若见汲井，当愿众生：具足辩才，演一切法。若见涌泉，当愿众生：方便增长，善根无尽。若见桥道，当愿众生：广度一切，犹如桥梁。若见流水，当愿众生：得善意欲，洗除惑垢。见修园圃，当愿众生：五欲圃中，耘除爱草。见无忧林，当愿众生：永离贪爱，不生忧怖。若见园苑，当愿众生：勤修诸行，趣佛菩提。见严饰人，当愿众生：三十二相，以为严好。见无严饰，当愿众生：舍诸饰好，具头陀行。见乐著人，当愿众生：以法自娱，欢爱不舍。见无乐著，当愿众生：有为事中，心无所乐。见欢乐人，当愿众生：常得安乐，乐供养佛。见苦恼人，当愿众生：获根本智，灭除众苦。见无病人，当愿众生：入真实慧，永无病恼。见疾病人，当愿众生：知身空寂，离乖诤法。见端正人，当愿众生：于佛菩萨，常生净信。见丑陋人，当愿众生：于不善事，不生乐著。见报恩人，当愿众生：于佛菩萨，能知恩德。见背恩人，当愿众生：于有恶人，不加其报。若见沙门，当愿众生：调柔寂静，毕竟第一。见婆罗门，当愿众生：永持梵行，离一切恶。见苦行人，当愿众生：依于苦行，至究竟处。见操行人，当愿众生：坚持志行，不舍佛道。见著甲胄，当愿众生：常服善铠，趣无师法。见无铠仗，当愿众生：永离一切，不善之业。见论议人，当愿众生：于诸异论，悉能摧伏。见正命人，当愿众生：得清净命，不矫威仪。若见于王，当愿众生：得为法王，恒转正法。若见王子，当愿众生：从法化生，而为佛子。若见长者，当愿众生：善能明断，不行恶法。若见大臣，当愿众生：恒守正念，习行众善。若见城郭，当愿众生：得坚固身，心无所屈。若见王都，当愿众生：功德共聚，心恒喜乐。见处林薮，当愿众生：应为天人，之所叹仰。入里乞食，当愿众生：入深法界，心无障碍。到人门户，当愿众生：入于一切，佛法之门。入其家已，当愿众生：得入佛乘，三世平等。见不舍人，当愿众生：常不舍离，胜功德法。见能舍人，当愿众生：永得舍离，三恶道苦。若见空钵，当愿众生：其心清净，空无烦恼。若见满钵，当愿众生：具足成满，一切善法。若得恭敬，当愿众生：恭敬修行，一切佛法。不得恭敬，当愿众生：不行一切，不善之法。见惭耻人，当愿众生：具惭耻行，藏护诸根。见无惭耻，当愿众生：舍离无惭，住大慈道。若得美食，当愿众生：满足其愿，心无羡欲。得不美食，当愿众生：莫不获得，诸三昧味。得柔软食，当愿众生：大悲所熏，心意柔软。得粗涩食，当愿众生：心无染著，绝世贪爱。若饭食时，当愿众生：禅悦为食，法喜充满。若受味时，当愿众生：得佛上味，甘露满足。饭食已讫，当愿众生：所作皆办，具诸佛法。若说法时，当愿众生：得无尽辩，广宣法要。从舍出时，当愿众生：深入佛智，永出三界。若入水时，当愿众生：入一切智，知三世等。洗浴身体，当愿众生：身心无垢，内外光洁。盛暑炎毒，当愿众生：舍离众恼，一切皆尽。暑退凉初，当愿众生：证无上法，究竟清凉。讽诵经时，当愿众生：顺佛所说，总持不忘。若得见佛，当愿众生：得无碍眼，见一切佛。谛观佛时，当愿众生：皆如普贤，端正严好。见佛塔时，当愿众生：尊重如塔，受天人供。敬心观塔，当愿众生：诸天及人，所共瞻仰。顶礼于塔，当愿众生：一切天人，无能见顶。右绕于塔，当愿众生：所行无逆，成一切智。绕塔三匝，当愿众生：勤求佛道，心无懈歇。赞佛功德，当愿众生：众德悉具，称叹无尽。赞佛相好，当愿众生：成就佛身，证无相法。若洗足时，当愿众生：具神足力，所行无碍。以时寝息，当愿众生：身得安隐，心无动乱。睡眠始寤，当愿众生：一切智觉，周顾十方。“佛子，若诸菩萨如是用心，则获一切胜妙功德；一切世间诸天、魔、梵、沙门、婆罗门、乾闼婆、阿修罗等，及以一切声闻、缘觉，所不能动。”

尔时，文殊师利菩萨说无浊乱清净行大功德已，欲显示菩提心功德故，以偈问贤首菩萨曰：

“我今已为诸菩萨，说佛往修清净行，仁亦当于此会中，演畅修行胜功德。”

尔时，贤首菩萨以偈答曰：

“善哉仁者应谛听，彼诸功德不可量，我今随力说少分，犹如大海一滴水。若有菩萨初发心，誓求当证佛菩提，彼之功德无边际，不可称量无与等。何况无量无边劫，具修地度诸功德，十方一切诸如来，悉共称扬不能尽。如是无边大功德，我今于中说少分，譬如鸟足所履空，亦如大地一微尘。菩萨发意求菩提，非是无因无有缘，于佛法僧生净信，以是而生广大心。不求五欲及王位，富饶自乐大名称，但为永灭众生苦，利益世间而发心。常欲利乐诸众生，庄严国土供养佛，受持正法修诸智，证菩提故而发心。深心信解常清净，恭敬尊重一切佛，于法及僧亦如是，至诚供养而发心。深信于佛及佛法，亦信佛子所行道，及信无上大菩提，菩萨以是初发心。信为道元功德母，长养一切诸善法，断除疑网出爱流，开示涅槃无上道。信无垢浊心清净，灭除憍慢恭敬本，亦为法藏第一财，为清净手受众行。信能惠施心无吝，信能欢喜入佛法，信能增长智功德，信能必到如来地。信令诸根净明利，信力坚固无能坏，信能永灭烦恼本，信能专向佛功德。信于境界无所著，远离诸难得无难，信能超出众魔路，示现无上解脱道。信为功德不坏种，信能生长菩提树，信能增益最胜智，信能示现一切佛。是故依行说次第，信乐最胜甚难得，譬如一切世间中，而有随意妙宝珠。若常信奉于诸佛，则能持戒修学处；若常持戒修学处，则能具足诸功德。戒能开发菩提本，学是勤修功德地；于戒及学常顺行，一切如来所称美。若常信奉于诸佛，则能兴集大供养；若能兴集大供养，彼人信佛不思议。若常信奉于尊法，则闻佛法无厌足；若闻佛法无厌足，彼人信法不思议。若常信奉清净僧，则得信心不退转；若得信心不退转，彼人信力无能动。若得信力无能动，则得诸根净明利；若得诸根净明利，则能远离恶知识。若能远离恶知识，则得亲近善知识；若得亲近善知识，则能修习广大善。若能修习广大善，彼人成就大因力；若人成就大因力，则得殊胜决定解。若得殊胜决定解，则为诸佛所护念；若为诸佛所护念，则能发起菩提心。若能发起菩提心，则能勤修佛功德；若能勤修佛功德，则得生在如来家。若得生在如来家，则善修行巧方便；若善修行巧方便，则得信乐心清净。若得信乐心清净，则得增上最胜心；若得增上最胜心，则常修习波罗蜜。若常修习波罗蜜，则能具足摩诃衍；若能具足摩诃衍，则能如法供养佛。若能如法供养佛，则能念佛心不动；若能念佛心不动，则常睹见无量佛。若常睹见无量佛，则见如来体常住；若见如来体常住，则能知法永不灭。若能知法永不灭，则得辩才无障碍；若得辩才无障碍，则能开演无边法。若能开演无边法，则能慈愍度众生；若能慈愍度众生，则得坚固大悲心。若得坚固大悲心，则能爱乐甚深法；若能爱乐甚深法，则能舍离有为过。若能舍离有为过，则离憍慢及放逸；若离憍慢及放逸，则能兼利一切众。若能兼利一切众，则处生死无疲厌；若处生死无疲厌，则能勇健无能胜。若能勇健无能胜，则能发起大神通；若能发起大神通，则知一切众生行。若知一切众生行，则能成就诸群生；若能成就诸群生，则得善摄众生智。若得善摄众生智，则能成就四摄法；若能成就四摄法，则与众生无限利。若与众生无限利，则具最胜智方便；若具最胜智方便，则住勇猛无上道。若住勇猛无上道，则能摧殄诸魔力；若能摧殄诸魔力，则能超出四魔境。若能超出四魔境，则得至于不退地；若得至于不退地，则得无生深法忍。若得无生深法忍，则为诸佛所授记；若为诸佛所授记，则一切佛现其前。若一切佛现其前，则了神通深密用；若了神通深密用，则为诸佛所忆念。若为诸佛所忆念，则以佛德自庄严；若以佛德自庄严，则获妙福端严身。若获妙福端严身，则身晃耀如金山；若身晃耀如金山，则相庄严三十二。若相庄严三十二，则具随好为严饰；若具随好为严饰，则身光明无限量。若身光明无限量，则不思议光庄严；若不思议光庄严，其光则出诸莲华。其光若出诸莲华，则无量佛坐华上；示现十方靡不遍，悉能调伏诸众生。若能如是调众生，则现无量神通力。若现无量神通力，则住不可思议土，演说不可思议法，令不思议众欢喜。若说不可思议法，令不思议众欢喜，则以智慧辩才力，随众生心而化诱。若以智慧辩才力，随众生心而化诱，则以智慧为先导，身语意业恒无失。若以智慧为先导，身语意业恒无失，则其愿力得自在，普随诸趣而现身。若其愿力得自在，普随诸趣而现身，则能为众说法时，音声随类难思议。若能为众说法时，音声随类难思议，则于一切众生心，一念悉知无有余。若于一切众生心，一念悉知无有余，则知烦恼无所起，永不没溺于生死。若知烦恼无所起，永不没溺于生死，则获功德法性身，以法威力现世间。若获功德法性身，以法威力现世间，则获十地十自在，修行诸度胜解脱。若得十地十自在，修行诸度胜解脱，则获灌顶大神通，住于最胜诸三昧。若获灌顶大神通，住于最胜诸三昧，则于十方诸佛所，应受灌顶而升位。若于十方诸佛所，应受灌顶而升位，则蒙十方一切佛，手以甘露灌其顶。若蒙十方一切佛，手以甘露灌其顶，则身充遍如虚空，安住不动满十方。若身充遍如虚空，安住不动满十方，则彼所行无与等，诸天世人莫能知。菩萨勤修大悲行，愿度一切无不果，见闻听受若供养，靡不皆令获安乐。彼诸大士威神力，法眼常全无缺减，十善妙行等诸道，无上胜宝皆令现。譬如大海金刚聚，以彼威力生众宝，无减无增亦无尽，菩萨功德聚亦然。或有刹土无有佛，于彼示现成正觉，或有国土不知法，于彼为说妙法藏。无有分别无功用，于一念顷遍十方，如月光影靡不周，无量方便化群生。于彼十方世界中，念念示现成佛道，转正法轮入寂灭，乃至舍利广分布。或现声闻独觉道，或现成佛普庄严，如是开阐三乘教，广度众生无量劫。或现童男童女形，天龙及以阿修罗，乃至摩睺罗伽等，随其所乐悉令见。众生形相各不同，行业音声亦无量，如是一切皆能现，海印三昧威神力。严净不可思议刹，供养一切诸如来，放大光明无有边，度脱众生亦无限。智慧自在不思议，说法言辞无有碍，施戒忍进及禅定，智慧方便神通等。如是一切皆自在，以佛华严三昧力。一微尘中入三昧，成就一切微尘定，而彼微尘亦不增，于一普现难思刹。彼一尘内众多刹，或有有佛或无佛，或有杂染或清净，或有广大或狭小，或复有成或有坏，或有正住或傍住，或如旷野热时焰，或如天上因陀网。如一尘中所示现，一切微尘悉亦然。此大名称诸圣人，三昧解脱神通力，若欲供养一切佛，入于三昧起神变，能以一手遍三千，普供一切诸如来。十方所有胜妙华，涂香末香无价宝，如是皆从手中出，供养道树诸最胜。无价宝衣杂妙香，宝幢幡盖皆严好，真金为华宝为帐，莫不皆从掌中雨。十方所有诸妙物，应可奉献无上尊，掌中悉雨无不备，菩提树前持供佛。十方一切诸妓乐，钟鼓琴瑟非一类，悉奏和雅妙音声，靡不从于掌中出。十方所有诸赞颂，称叹如来实功德，如是种种妙言辞，皆从掌内而开演。菩萨右手放净光，光中香水从空雨，普洒十方诸佛土，供养一切照世灯。又放光明妙庄严，出生无量宝莲华，其华色相皆殊妙，以此供养于诸佛。又放光明华庄严，种种妙华集为帐，普散十方诸国土，供养一切大德尊。又放光明香庄严，种种妙香集为帐，普散十方诸国土，供养一切大德尊。又放光明末香严，种种末香聚为帐，普散十方诸国土，供养一切大德尊。又放光明衣庄严，种种名衣集为帐，普散十方诸国土，供养一切大德尊。又放光明宝庄严，种种妙宝集为帐，普散十方诸国土，供养一切大德尊。又放光明莲庄严，种种莲华集为帐，普散十方诸国土，供养一切大德尊。又放光明璎庄严，种种妙璎集为帐，普散十方诸国土，供养一切大德尊。又放光明幢庄严，其幢绚焕备众色，种种无量皆殊好，以此庄严诸佛土。种种杂宝庄严盖，众妙缯幡共垂饰，摩尼宝铎演佛音，执持供养诸如来。手出供具难思议，如是供养一导师，一切佛所皆如是，大士三昧神通力。菩萨住在三昧中，种种自在摄众生，悉以所行功德法，无量方便而开诱。或以供养如来门，或以难思布施门，或以头陀持戒门，或以不动堪忍门。或以苦行精进门，或以寂静禅定门，或以决了智慧门，或以所行方便门。或以梵住神通门，或以四摄利益门，或以福智庄严门，或以因缘解脱门。或以根力正道门，或以声闻解脱门，或以独觉清净门，或以大乘自在门。或以无常众苦门，或以无我寿者门，或以不净离欲门，或以灭尽三昧门。随诸众生病不同，悉以法药而对治；随诸众生心所乐，悉以方便而满足；随诸众生行差别，悉以善巧而成就。如是三昧神通相，一切天人莫能测。有妙三昧名随乐，菩萨住此普观察，随宜示现度众生，悉使欢心从法化。劫中饥馑灾难时，悉与世间诸乐具，随其所欲皆令满，普为众生作饶益。或以饮食上好味，宝衣严具众妙物，乃至王位皆能舍，令好施者悉从化。或以相好庄严身，上妙衣服宝璎珞，华鬘为饰香涂体，威仪具足度众生。一切世间所好尚，色相颜容及衣服，随应普现惬其心，俾乐色者皆从道。迦陵频伽美妙音，俱枳罗等妙音声，种种梵音皆具足，随其心乐为说法。八万四千诸法门，诸佛以此度众生，彼亦如其差别法，随世所宜而化度。众生苦乐利衰等，一切世间所作法，悉能应现同其事，以此普度诸众生。一切世间众苦患，深广无涯如大海，与彼同事悉能忍，令其利益得安乐。若有不识出离法，不求解脱离喧愦，菩萨为现舍国财，常乐出家心寂静。家是贪爱系缚所，欲使众生悉免离，故示出家得解脱，于诸欲乐无所爱。菩萨示行十种行，亦行一切大人法，诸仙行等悉无余，为欲利益众生故。若有众生寿无量，烦恼微细乐具足，菩萨于中得自在，示受老病死众患。或有贪欲瞋恚痴，烦恼猛火常炽然，菩萨为现老病死，令彼众生悉调伏。如来十力无所畏，及以十八不共法，所有无量诸功德，悉以示现度众生。记心教诫及神足，悉是如来自在用，彼诸大士皆示现，能使众生尽调伏。菩萨种种方便门，随顺世法度众生，譬如莲华不著水，如是在世令深信。雅思渊才文中王，歌舞谈说众所欣，一切世间众技术，譬如幻师无不现。或为长者邑中主，或为贾客商人导，或为国王及大臣，或作良医善众论。或于旷野作大树，或为良药众宝藏，或作宝珠随所求，或以正道示众生。若见世界始成立，众生未有资身具，是时菩萨为工匠，为之示现种种业。不作逼恼众生物，但说利益世间事，咒术药草等众论，如是所有皆能说。一切仙人殊胜行，人天等类同信仰，如是难行苦行法，菩萨随应悉能作。或作外道出家人，或在山林自勤苦，或露形体无衣服，而于彼众作师长。或现邪命种种行，习行非法以为胜，或现梵志诸威仪，于彼众中为上首。或受五热随日转，或持牛狗及鹿戒，或著坏衣奉事火，为化是等作导师。或有示谒诸天庙，或复示入恒河水，食根果等悉示行，于彼常思已胜法。或现蹲踞或翘足，或卧草棘及灰上，或复卧杵求出离，而于彼众作师首。如是等类诸外道，观其意解与同事，所示苦行世靡堪，令彼见已皆调伏。众生迷惑禀邪教，住于恶见受众苦，为其方便说妙法，悉令得解真实谛。或边咒语说四谛，或善密语说四谛，或人直语说四谛，或天密语说四谛，分别文字说四谛，决定义理说四谛，善破于他说四谛，非外所动说四谛，或八部语说四谛，或一切语说四谛，随彼所解语言音，为说四谛令解脱。所有一切诸佛法，皆如是说无不尽，知语境界不思议，是名说法三昧力。

“有胜三昧名安乐，能普救度诸群生，放大光明不思议，令其见者悉调伏。所放光明名善现，若有众生遇此光，必令获益不唐捐，因是得成无上智。彼先示现于诸佛，示法示僧示正道，亦示佛塔及形像，是故得成此光明。又放光明名照曜，映蔽一切诸天光，所有暗障靡不除，普为众生作饶益。此光觉悟一切众，令执灯明供养佛，以灯供养诸佛故，得成世中无上灯。然诸油灯及酥灯，亦然种种诸明炬，众香妙药上宝烛，以是供佛获此光。又放光明名济度，此光能觉一切众，令其普发大誓心，度脱欲海诸群生。若能普发大誓心，度脱欲海诸群生，则能越度四瀑流，示导无忧解脱城。于诸行路大水处，造立桥梁及船筏，毁訾有为赞寂静，是故得成此光明。又放光明名灭爱，此光能觉一切众，令其舍离于五欲，专思解脱妙法味。若能舍离于五欲，专思解脱妙法味，则能以佛甘露雨，普灭世间诸渴爱。惠施池井及泉流，专求无上菩提道，毁訾五欲赞禅定，是故得成此光明。又放光明名欢喜，此光能觉一切众，令其爱慕佛菩提，发心愿证无师道。造立如来大悲像，众相庄严坐华座，恒叹最胜诸功德，是故得成此光明。又放光明名爱乐，此光能觉一切众，令其心乐于诸佛，及以乐法乐众僧。若常心乐于诸佛，及以乐法乐众僧，则在如来众会中，逮成无上深法忍。开悟众生无有量，普使念佛法僧宝，及示发心功德行，是故得成此光明。又放光明名福聚，此光能觉一切众，令行种种无量施，以此愿求无上道。设大施会无遮限，有来求者皆满足，不令其心有所乏，是故得成此光明。又放光明名具智，此光能觉一切众，令于一法一念中，悉解无量诸法门。为诸众生分别法，及以决了真实义，善说法义无亏减，是故得成此光明。又放光明名慧灯，此光能觉一切众，令知众生性空寂，一切诸法无所有。演说诸法空无主，如幻如焰水中月，乃至犹如梦影像，是故得成此光明。又放光名法自在，此光能觉一切众，令得无尽陀罗尼，悉持一切诸佛法。恭敬供养持法者，给侍守护诸贤圣，以种种法施众生，是故得成此光明。又放光明名能舍，此光觉悟悭众生，令知财宝悉非常，恒乐惠施心无著。悭心难调而能调，解财如梦如浮云，增长惠施清净心，是故得成此光明。又放光明名除热，此光能觉毁禁者，普使受持清净戒，发心愿证无师道。劝引众生受持戒，十善业道悉清净，又令发向菩提心，是故得成此光明。又放光明名忍严，此光觉悟瞋恚者，令彼除瞋离我慢，常乐忍辱柔和法。众生暴恶难可忍，为菩提故心不动，常乐称扬忍功德，是故得成此光明。又放光明名勇猛，此光觉悟懒惰者，令彼常于三宝中，恭敬供养无疲厌。若彼常于三宝中，恭敬供养无疲厌，则能超出四魔境，速成无上佛菩提。劝化众生令进策，常勤供养于三宝，法欲灭时专守护，是故得成此光明。又放光明名寂静，此光能觉乱意者，令其远离贪恚痴，心不动摇而正定。舍离一切恶知识，无义谈说杂染行，赞叹禅定阿兰若，是故得成此光明。又放光明名慧严，此光觉悟愚迷者，令其证谛解缘起，诸根智慧悉通达。若能证谛解缘起，诸根智慧悉通达，则得日灯三昧法，智慧光明成佛果。国财及己皆能舍，为菩提故求正法，闻已专勤为众说，是故得成此光明。又放光明名佛慧，此光觉悟诸含识，令见无量无边佛，各各坐宝莲华上。赞佛威德及解脱，说佛自在无有量，显示佛力及神通，是故得成此光明。又放光明名无畏，此光照触恐怖者，非人所持诸毒害，一切皆令疾除灭。能于众生施无畏，遇有恼害皆劝止，拯济厄难孤穷者，以是得成此光明。又放光明名安隐，此光能照疾病者，令除一切诸苦痛，悉得正定三昧乐。施以良药救众患，妙宝延命香涂体，酥油乳蜜充饮食，以是得成此光明。又放光明名见佛，此光觉悟将殁者，令随忆念见如来，命终得生其净国。见有临终劝念佛，又示尊像令瞻敬，俾于佛所深归仰，是故得成此光明。又放光明名乐法，此光能觉一切众，令于正法常欣乐，听闻演说及书写。法欲尽时能演说，令求法者意充满，于法爱乐勤修行，是故得成此光明。又放光明名妙音，此光开悟诸菩萨，能令三界所有声，闻者皆是如来音。以大音声称赞佛，及施铃铎诸音乐，普使世间闻佛音，是故得成此光明。又放光名施甘露，此光开悟一切众，令舍一切放逸行，具足修习诸功德。说有为法非安隐，无量苦恼悉充遍，恒乐称扬寂灭乐，是故得成此光明。又放光明名最胜，此光开悟一切众，令于佛所普听闻，戒定智慧增上法。常乐称扬一切佛，胜戒胜定殊胜慧，如是为求无上道，是故得成此光明。又放光明名宝严，此光能觉一切众，令得宝藏无穷尽，以此供养诸如来。以诸种种上妙宝，奉施于佛及佛塔，亦以惠施诸贫乏，是故得成此光明。又放光明名香严，此光能觉一切众，令其闻者悦可意，决定当成佛功德。人天妙香以涂地，供养一切最胜王，亦以造塔及佛像，是故得成此光明。又放光名杂庄严，宝幢幡盖无央数，焚香散华奏众乐，城邑内外皆充满。本以微妙妓乐音，众香妙华幢盖等，种种庄严供养佛，是故得成此光明。又放光明名严洁，令地平坦犹如掌，庄严佛塔及其处，是故得成此光明。又放光明名大云，能起香云雨香水，以水洒塔及庭院，是故得成此光明。又放光明名严具，令裸形者得上服，严身妙物而为施，是故得成此光明。又放光明名上味，能令饥者获美食，种种珍馔而为施，是故得成此光明。又放光明名大财，令贫乏者获宝藏，以无尽物施三宝，是故得成此光明。又放光名眼清净，能令盲者见众色，以灯施佛及佛塔，是故得成此光明。又放光名耳清净，能令聋者悉善听，鼓乐娱佛及佛塔，是故得成此光明。又放光名鼻清净，昔未闻香皆得闻，以香施佛及佛塔，是故得成此光明。又放光名舌清净，能以美音称赞佛，永除粗恶不善语，是故得成此光明。又放光名身清净，诸根缺者令具足，以身礼佛及佛塔，是故得成此光明。又放光名意清净，令失心者得正念，修行三昧悉自在，是故得成此光明。又放光名色清净，令见难思诸佛色，以众妙色庄严塔，是故得成此光明。又放光名声清净，令知声性本空寂，观声缘起如谷响，是故得成此光明。又放光名香清净，令诸臭秽悉香洁，香水洗塔菩提树，是故得成此光明。又放光名味清净，能除一切味中毒，恒供佛僧及父母，是故得成此光明。又放光名触清净，能令恶触皆柔软，戈鋋剑戟从空雨，皆令变作妙华鬘。以昔曾于道路中，涂香散华布衣服，迎送如来令蹈上，是故今获光如是。又放光名法清净，能令一切诸毛孔，悉演妙法不思议，众生听者咸欣悟。因缘所生无有生，诸佛法身非是身，法性常住如虚空，以说其义光如是。如是等比光明门，如恒河沙无限数，悉从大仙毛孔出，一一作业各差别。如一毛孔所放光，无量无数如恒沙，一切毛孔悉亦然，此是大仙三昧力。如其本行所得光，随彼宿缘同行者，今放光明故如是，此是大仙智自在。往昔同修于福业，及有爱乐能随喜，见其所作亦复然，彼于此光咸得见。若有自修众福业，供养诸佛无央数，于佛功德常愿求，是此光明所开觉。譬如生盲不见日，非为无日出世间，诸有目者悉明见，各随所务修其业。大士光明亦如是，有智慧者皆悉见，凡夫邪信劣解人，于此光明莫能睹。摩尼宫殿及辇乘，妙宝灵香以涂莹，有福德者自然备，非无德者所能处。大士光明亦如是，有深智者咸照触，邪信劣解凡愚人，无有能见此光明。若有闻此光差别，能生清净深信解，永断一切诸疑网，速成无上功德幢。有胜三昧能出现，眷属庄严皆自在，一切十方诸国土，佛子众会无伦匹。有妙莲华光庄严，量等三千大千界，其身端坐悉充满，是此三昧神通力。复有十刹微尘数，妙好莲华所围绕，诸佛子众于中坐，住此三昧威神力。宿世成就善因缘，具足修行佛功德，此等众生绕菩萨，悉共合掌观无厌。譬如明月在星中，菩萨处众亦复然，大士所行法如是，入此三昧威神力。如于一方所示现，诸佛子众共围绕，一切方中悉如是，住此三昧威神力。有胜三昧名方网，菩萨住此广开示，一切方中普现身，或现入定或从出。或于东方入正定，而于西方从定出；或于西方入正定，而于东方从定出；或于余方入正定，而于余方从定出。如是入出遍十方，是名菩萨三昧力。尽于东方诸国土，所有如来无数量，悉现其前普亲近，住于三昧寂不动。而于西方诸世界，一切诸佛如来所，皆现从于三昧起，广修无量诸供养。尽于西方诸国土，所有如来无数量，悉现其前普亲近，住于三昧寂不动。而于东方诸世界，一切诸佛如来所，皆现从于三昧起，广修无量诸供养。如是十方诸世界，菩萨悉入无有余，或现三昧寂不动，或现恭敬供养佛。于眼根中入正定，于色尘中从定出，示现色性不思议，一切天人莫能知。于色尘中入正定，于眼起定心不乱，说眼无生无有起，性空寂灭无所作。于耳根中入正定，于声尘中从定出，分别一切语言音，诸天世人莫能知。于声尘中入正定，于耳起定心不乱，说耳无生无有起，性空寂灭无所作。于鼻根中入正定，于香尘中从定出，普得一切上妙香，诸天世人莫能知。于香尘中入正定，于鼻起定心不乱，说鼻无生无有起，性空寂灭无所作。于舌根中入正定，于味尘中从定出，普得一切诸上味，诸天世人莫能知。于味尘中入正定，于舌起定心不乱，说舌无生无有起，性空寂灭无所作。于身根中入正定，于触尘中从定出，善能分别一切触，诸天世人莫能知。于触尘中入正定，于身起定心不乱，说身无生无有起，性空寂灭无所作。于意根中入正定，于法尘中从定出，分别一切诸法相，诸天世人莫能知。于法尘中入正定，从意起定心不乱，说意无生无有起，性空寂灭无所作。童子身中入正定，壮年身中从定出，壮年身中入正定，老年身中从定出；老年身中入正定，善女身中从定出；善女身中入正定，善男身中从定出；善男身中入正定，比丘尼身从定出；比丘尼身入正定，比丘身中从定出；比丘身中入正定，学无学身从定出；学无学身入正定，辟支佛身从定出；辟支佛身入正定，现如来身从定出；于如来身入正定，诸天身中从定出；诸天身中入正定，大龙身中从定出；大龙身中入正定，夜叉身中从定出；夜叉身中入正定，鬼神身中从定出；鬼神身中入正定，一毛孔中从定出；一毛孔中入正定，一切毛孔从定出；一切毛孔入正定，一毛端头从定出；一毛端头入正定，一微尘中从定出；一微尘中入正定，一切尘中从定出；一切尘中入正定，金刚地中从定出；金刚地中入正定，摩尼树上从定出；摩尼树上入正定，佛光明中从定出；佛光明中入正定，于河海中从定出；于河海中入正定，于火大中从定出；于火大中入正定，于风起定心不乱；于风大中入正定，于地大中从定出；于地大中入正定，于天宫殿从定出；于天宫殿入正定，于空起定心不乱。是名无量功德者，三昧自在难思议，十方一切诸如来，于无量劫说不尽。一切如来咸共说，众生业报难思议，诸龙变化佛自在，菩萨神力亦难思。欲以譬喻而显示，终无有喻能喻此，然诸智慧聪达人，因于譬故解其义。声闻心住八解脱，所有变现皆自在，能以一身现多身，复以多身为一身。于虚空中入火定，行住坐卧悉在空，身上出水身下火，身上出火身下水。如是皆于一念中，种种自在无边量。彼不具足大慈悲，不为众生求佛道，尚能现此难思事，况大饶益自在力。譬如日月游虚空，影像普遍于十方，泉池陂泽器中水，众宝河海靡不现。菩萨色像亦复然，十方普现不思议，此皆三昧自在法，唯有如来能证了。如净水中四兵像，各各别异无交杂，剑戟弧矢类甚多，铠胄车舆非一种。随其所有相差别，莫不皆于水中现，而水本自无分别，菩萨三昧亦如是。海中有神名善音，其音普顺海众生，所有语言皆辩了，令彼一切悉欢悦。彼神具有贪恚痴，犹能善解一切音，况复总持自在力，而不能令众欢喜！有一妇人名辩才，父母求天而得生，若有离恶乐真实，入彼身中生妙辩。彼有贪欲瞋恚痴，犹能随行与辩才，何况菩萨具智慧，而不能与众生益！譬如幻师知幻法，能现种种无量事，须臾示作日月岁，城邑丰饶大安乐。幻师具有贪恚痴，犹能幻力悦世间，况复禅定解脱力，而不能令众欢喜！天阿修罗斗战时，修罗败衄而退走，兵仗车舆及徒旅，一时窜匿莫得见。彼有贪欲瞋恚痴，尚能变化不思议，况住神通无畏法，云何不能现自在！释提桓因有象王，彼知天主欲行时，自化作头三十二，一一六牙皆具足；一一牙上七池水，清净香洁湛然满；一一清净池水中，各七莲华妙严饰；彼诸严饰莲华上，各各有七天玉女，悉善技艺奏众乐，而与帝释相娱乐。彼象或复舍本形，自化其身同诸天，威仪进止悉齐等，有此变现神通力。彼有贪欲瞋恚痴，尚能现此诸神通，何况具足方便智，而于诸定不自在！如阿修罗变化身，蹈金刚际海中立，海水至深仅其半，首共须弥正齐等。彼有贪欲瞋恚痴，尚能现此大神通，况伏魔怨照世灯，而无自在威神力！天阿修罗共战时，帝释神力难思议，随阿修罗军众数，现身等彼而与敌。诸阿修罗发是念：释提桓因来向我，必取我身五种缚。由是彼众悉忧悴。帝释现身有千眼，手持金刚出火焰，被甲持杖极威严，修罗望见咸退伏。彼以微小福德力，犹能摧破大怨敌，何况救度一切者，具足功德不自在！忉利天中有天鼓，从天业报而生得，知诸天众放逸时，空中自然出此音。一切五欲悉无常，如水聚沫性虚伪，诸有如梦如阳焰，亦如浮云水中月。放逸为怨为苦恼，非甘露道生死径，若有作诸放逸行，入于死灭大鱼口。世间所有众苦本，一切圣人皆厌患，五欲功德灭坏性，汝应爱乐真实法。三十三天闻此音，悉共来升善法堂，帝释为说微妙法，咸令顺寂除贪爱。彼音无形不可见，犹能利益诸天众，况随心乐现色身，而不济度诸群生！天阿修罗共斗时，诸天福德殊胜力，天鼓出音告其众：汝等宜应勿忧怖！诸天闻此所告音，悉除忧畏增益力。时阿修罗心震惧，所将兵众咸退走。甘露妙定如天鼓，恒出降魔寂静音，大悲哀愍救一切，普使众生灭烦恼。帝释普应诸天女，九十有二那由他，令彼各各心自谓：天王独与我娱乐。如天女中身普应，善法堂内亦如是，能于一念现神通，悉至其前为说法。帝释具有贪恚痴，能令眷属悉欢喜，况大方便神通力，而不能令一切悦！他化自在六天王，于欲界中得自在，以业惑苦为罥网，系缚一切诸凡夫。彼有贪欲瞋恚痴，犹于众生得自在，况具十种自在力，而不能令众同行！三千世界大梵王，一切梵天所住处，悉能现身于彼坐，演畅微妙梵音声。彼住世间梵道中，禅定神通尚如意，况出世间无有上，于禅解脱不自在！摩醯首罗智自在，大海龙王降雨时，悉能分别数其滴，于一念中皆辩了。无量亿劫勤修学，得是无上菩提智，云何不于一念中，普知一切众生心！众生业报不思议，为大风力起世间，巨海诸山天宫殿，众宝光明万物种。亦能兴云降大雨，亦能散灭诸云气，亦能成熟一切谷，亦能安乐诸群生。风不能学波罗蜜，亦不学佛诸功德，犹成不可思议事，何况具足诸愿者！男子女人种种声，一切鸟兽诸音声，大海川流雷震声，皆能称悦众生意。况复知声性如响，逮得无碍妙辩才，普应众生而说法，而不能令世间喜！海有希奇殊特法，能为一切平等印，众生宝物及川流，普悉包容无所拒。无尽禅定解脱者，为平等印亦如是，福德智慧诸妙行，一切普修无厌足。大海龙王游戏时，普于诸处得自在，兴云充遍四天下，其云种种庄严色：第六他化自在天，于彼云色如真金，化乐天上赤珠色；兜率陀天霜雪色；夜摩天上琉璃色；三十三天玛瑙色；四王天上玻璃色；大海水上金刚色；紧那罗中妙香色；诸龙住处莲华色；夜叉住处白鹅色；阿修罗中山石色；郁单越处金焰色；阎浮提中青宝色；余二天下杂庄严，随众所乐而应之。又复他化自在天，云中电曜如日光；化乐天上如月光；兜率天上阎浮金；夜摩天上珂雪色；三十三天金焰色；四王天上众宝色；大海之中赤珠色；紧那罗界琉璃色；龙王住处宝藏色；夜叉所住玻璃色；阿修罗中玛瑙色；郁单越境火珠色；阎浮提中帝青色；余二天下杂庄严，如云色相电亦然。他化雷震如梵音；化乐天中大鼓音；兜率天上歌唱音；夜摩天上天女音；于彼三十三天上，如紧那罗种种音；护世四王诸天所，如乾闼婆所出音；海中两山相击声；紧那罗中箫笛声；诸龙城中频伽声；夜叉住处龙女声；阿修罗中天鼓声；于人道中海潮声。他化自在雨妙香，种种杂华为庄严；化乐天雨多罗华，曼陀罗华及泽香；兜率天上雨摩尼，具足种种宝庄严，髻中宝珠如月光，上妙衣服真金色；夜摩中雨幢幡盖，华鬘涂香妙严具，赤真珠色上妙衣，及以种种众妓乐；三十三天如意珠，坚黑沉水栴檀香，郁金鸡罗多摩等，妙华香水相杂雨；护世城中雨美膳，色香味具增长力，亦雨难思众妙宝，悉是龙王之所作。又复于彼大海中，霔雨不断如车轴，复雨无尽大宝藏，亦雨种种庄严宝。紧那罗界雨璎珞，众色莲华衣及宝，婆利师迦末利香，种种乐音皆具足；诸龙城中雨赤珠；夜叉城内光摩尼；阿修罗中雨兵仗，摧伏一切诸怨敌；郁单越中雨璎珞，亦雨无量上妙华；弗婆瞿耶二天下，悉雨种种庄严具；阎浮提雨清净水，微细悦泽常应时，长养众华及果药，成熟一切诸苗稼。如是无量妙庄严，种种云电及雷雨，龙王自在悉能作，而身不动无分别。彼于世界海中住，尚能现此难思力，况入法海具功德，而不能为大神变！彼诸菩萨解脱门，一切譬喻无能显，我今以此诸譬喻，略说于其自在力。第一智慧广大慧，真实智慧无边慧，胜慧及以殊胜慧，如是法门今已说。此法希有甚奇特，若人闻已能忍可，能信能受能赞说，如是所作甚为难。世间一切诸凡夫，信是法者甚难得，若有勤修清净福，以昔因力乃能信。一切世界诸群生，少有欲求声闻乘，求独觉者转复少，趣大乘者甚难遇。趣大乘者犹为易，能信此法倍更难，况复持诵为人说，如法修行真实解！有以三千大千界，顶戴一劫身不动，彼之所作未为难，信是法者乃为难。有以手擎十佛刹，尽于一劫空中住，彼之所作未为难，能信此法乃为难。十刹尘数众生所，悉施乐具经一劫，彼之福德未为胜，信此法者为最胜。十刹尘数如来所，悉皆承事尽一劫，若于此品能诵持，其福最胜过于彼。”

时，贤首菩萨说此偈已，十方世界六反震动，魔宫隐蔽，恶道休息。十方诸佛普现其前，各以右手而摩其顶，同声赞言：“善哉！善哉！快说此法！我等一切悉皆随喜。”

尔时，如来威神力故，十方一切世界，一一四天下阎浮提中，悉见如来坐于树下，各有菩萨承佛神力而演说法，靡不自谓恒对于佛。尔时，世尊不离一切菩提树下，而上升须弥，向帝释殿。

时，天帝释在妙胜殿前遥见佛来，即以神力庄严此殿，置普光明藏师子之座。其座悉以妙宝所成，十千层级迥极庄严，十千金网弥覆其上，十千种帐、十千种盖周回间列，十千缯绮以为垂带，十千珠璎周遍交络，十千衣服敷布座上，十千天子、十千梵王前后围绕，十千光明而为照曜。

尔时，帝释奉为如来敷置座已，曲躬合掌，恭敬向佛而作是言：“善来世尊！善来善逝！善来如来、应、正等觉！唯愿哀愍，处此宫殿！”

尔时，世尊即受其请，入妙胜殿；十方一切诸世界中，悉亦如是。

尔时，帝释以佛神力，诸宫殿中所有乐音自然止息，即自忆念过去佛所种诸善根而说颂言：

“迦叶如来具大悲，诸吉祥中最无上，彼佛曾来入此殿，是故此处最吉祥。拘那牟尼见无碍，诸吉祥中最无上，彼佛曾来入此殿，是故此处最吉祥。迦罗鸠驮如金山，诸吉祥中最无上，彼佛曾来入此殿，是故此处最吉祥。毗舍浮佛无三垢，诸吉祥中最无上，彼佛曾来入此殿，是故此处最吉祥。尸弃如来离分别，诸吉祥中最无上，彼佛曾来入此殿，是故此处最吉祥。毗婆尸佛如满月，诸吉祥中最无上，彼佛曾来入此殿，是故此处最吉祥。弗沙明达第一义，诸吉祥中最无上，彼佛曾来入此殿，是故此处最吉祥。提舍如来辩无碍，诸吉祥中最无上，彼佛曾来入此殿，是故此处最吉祥。波头摩佛净无垢，诸吉祥中最无上，彼佛曾来入此殿，是故此处最吉祥。然灯如来大光明，诸吉祥中最无上，彼佛曾来入此殿，是故此处最吉祥。”

如此世界中，忉利天王以如来神力故，偈赞十佛所有功德；十方世界诸释天王，悉亦如是赞佛功德。尔时，世尊入妙胜殿，结跏趺坐。此殿忽然广博宽容，如其天众诸所住处；十方世界，悉亦如是。

尔时，佛神力故，十方各有一大菩萨，一一各与佛刹微尘数菩萨俱，从百佛刹微尘数国土外诸世界中而来集会，其名曰：法慧菩萨、一切慧菩萨、胜慧菩萨、功德慧菩萨、精进慧菩萨、善慧菩萨、智慧菩萨、真实慧菩萨、无上慧菩萨、坚固慧菩萨。所从来土，所谓：因陀罗华世界、波头摩华世界、宝华世界、优钵罗华世界、金刚华世界、妙香华世界、悦意华世界、阿卢那华世界、那罗陀华世界、虚空华世界。各于佛所净修梵行，所谓：殊特月佛、无尽月佛、不动月佛、风月佛、水月佛、解脱月佛、无上月佛、星宿月佛、清净月佛、明了月佛。是诸菩萨至佛所已，顶礼佛足；随所来方，各化作毗卢遮那藏师子之座，于其座上结跏趺坐。如此世界中须弥顶上，菩萨来集；一切世界悉亦如是，彼诸菩萨所有名字、世界、佛号，悉等无别。

尔时，世尊从两足指放百千亿妙色光明，普照十方一切世界须弥顶上帝释宫中，佛及大众靡不皆现。

尔时，法慧菩萨承佛威神，普观十方而说颂曰：

“佛放净光明，普见世导师，须弥山王顶，妙胜殿中住。一切释天王，请佛入宫殿，悉以十妙颂，称赞诸如来。彼诸大会中，所有菩萨众，皆从十方至，化座而安坐。彼会诸菩萨，皆同我等名，所从诸世界，名字亦如是。本国诸世尊，名号悉亦同，各于其佛所，净修无上行。佛子汝应观，如来自在力，一切阎浮提，皆言佛在中。我等今见佛，住于须弥顶，十方悉亦然，如来自在力。一一世界中，发心求佛道，依于如是愿，修习菩提行。佛以种种身，游行遍世间，法界无所碍，无能测量者。慧光恒普照，世暗悉除灭，一切无等伦，云何可测知！”

尔时，一切慧菩萨承佛威力，普观十方而说颂言：

“假使百千劫，常见于如来，不依真实义，而观救世者。是人取诸相，增长痴惑网，系缚生死狱，盲冥不见佛。观察于诸法，自性无所有，如其生灭相，但是假名说。一切法无生，一切法无灭，若能如是解，诸佛常现前。法性本空寂，无取亦无见，性空即是佛，不可得思量。若知一切法，体性皆如是，斯人则不为，烦恼所染著。凡夫见诸法，但随于相转，不了法无相，以是不见佛。牟尼离三世，诸相悉具足，住于无所住，普遍而不动。我观一切法，皆悉得明了，今见于如来，决定无有疑。法慧先已说，如来真实性，我从彼了知，菩提难思议。”

尔时，胜慧菩萨承佛威力，普观十方而说颂言：

“如来大智慧，希有无等伦，一切诸世间，思惟莫能及。凡夫妄观察，取相不如理，佛离一切相，非彼所能见。迷惑无知者，妄取五蕴相，不了彼真性，是人不见佛。了知一切法，自性无所有，如是解法性，则见卢舍那。因前五蕴故，后蕴相续起，于此性了知，见佛难思议。譬如暗中宝，无灯不可见，佛法无人说，虽慧莫能了。亦如目有瞖，不见净妙色，如是不净心，不见诸佛法。又如明净日，瞽者莫能见，无有智慧心，终不见诸佛。若能除眼瞖，舍离于色想，不见于诸法，则得见如来。一切慧先说，诸佛菩提法，我从于彼闻，得见卢舍那。”

尔时，功德慧菩萨承佛威力，普观十方而说颂言：

“诸法无真实，妄取真实相，是故诸凡夫，轮回生死狱。言词所说法，小智妄分别，是故生障碍，不了于自心。不能了自心，云何知正道？彼由颠倒慧，增长一切恶。不见诸法空，恒受生死苦，斯人未能有，清净法眼故。我昔受众苦，由我不见佛，故当净法眼，观其所应见。若得见于佛，其心无所取，此人则能见，如佛所知法。若见佛真法，则名大智者，斯人有净眼，能观察世间。无见即是见，能见一切法，于法若有见，此则无所见。一切诸法性，无生亦无灭，奇哉大导师，自觉能觉他。胜慧先已说，如来所悟法，我等从彼闻，能知佛真性。”

尔时，精进慧菩萨承佛威力，观察十方而说颂言：

“若住于分别，则坏清净眼，愚痴邪见增，永不见诸佛。若能了邪法，如实不颠倒，知妄本自真，见佛则清净。有见则为垢，此则未为见，远离于诸见，如是乃见佛。世间言语法，众生妄分别，知世皆无生，乃是见世间。若见见世间，见则世间相，如实等无异，此名真见者。若见等无异，于物不分别，是见离诸惑，无漏得自在。诸佛所开示，一切分别法，是悉不可得，彼性清净故。法性本清净，如空无有相，一切无能说，智者如是观。远离于法想，不乐一切法，此亦无所修，能见大牟尼。如德慧所说，此名见佛者，所有一切行，体性皆寂灭。”

尔时，善慧菩萨承佛威力，普观十方而说颂言：

“希有大勇健，无量诸如来，离垢心解脱，自度能度彼。我见世间灯，如实不颠倒，如于无量劫，积智者所见。一切凡夫行，莫不速归尽，其性如虚空，故说无有尽。智者说无尽，此亦无所说，自性无尽故，得有难思尽。所说无尽中，无众生可得，知众生性尔，则见大名称。无见说为见，无生说众生，若见若众生，了知无体性。能见及所见，见者悉除遣，不坏于真法，此人了知佛。若人了知佛，及佛所说法，则能照世间，如佛卢舍那。正觉善开示，一法清净道，精进慧大士，演说无量法。若有若无有，彼想皆除灭，如是能见佛，安住于实际。”

尔时，智慧菩萨承佛威力，普观十方而说颂言：

“我闻最胜教，即生智慧光，普照十方界，悉见一切佛。此中无少物，但有假名字，若计有我人，则为入险道。诸取著凡夫，计身为实有，如来非所取，彼终不得见。此人无慧眼，不能得见佛，于无量劫中，流转生死海。有诤说生死，无诤即涅槃，生死及涅槃，二俱不可得。若逐假名字，取著此二法，此人不如实，不知圣妙道。若生如是想：此佛此最胜。颠倒非实义，不能见正觉。能知此实体，寂灭真如相，则见正觉尊，超出语言道。言语说诸法，不能显实相，平等乃能见，如法佛亦然。正觉过去世，未来及现在，永断分别根，是故说名佛。”

尔时，真实慧菩萨承佛威力，普观十方而说颂言：

“宁受地狱苦，得闻诸佛名，不受无量乐，而不闻佛名。所以于往昔，无数劫受苦，流转生死中，不闻佛名故。于法不颠倒，如实而现证，离诸和合相，是名无上觉。现在非和合，去来亦复然，一切法无相，是则佛真体。若能如是观，诸法甚深义，则见一切佛，法身真实相。于实见真实，非实见不实，如是究竟解，是故名为佛。佛法不可觉，了此名觉法，诸佛如是修，一法不可得。知以一故众，知以众故一，诸法无所依，但从和合起。无能作所作，唯从业想生，云何知如是？异此无有故。一切法无住，定处不可得，诸佛住于此，究竟不动摇。”

尔时，无上慧菩萨承佛威力，普观十方而说颂言：

“无上摩诃萨，远离众生想，无有能过者，故号为无上。诸佛所得处，无作无分别，粗者无所有，微细亦复然。诸佛所行境，于中无有数，正觉远离数，此是佛真法。如来光普照，灭除众暗冥，是光非有照，亦复非无照。于法无所著，无念亦无染，无住无处所，不坏于法性。此中无有二，亦复无有一，大智善见者，如理巧安住。无中无有二，无二亦复无，三界一切空，是则诸佛见。凡夫无觉解，佛令住正法，诸法无所住，悟此见自身。非身而说身，非起而现起，无身亦无见，是佛无上身。如是实慧说，诸佛妙法性，若闻此法者，当得清净眼。”

尔时，坚固慧菩萨承佛威力，普观十方而说颂言：

“伟哉大光明，勇健无上士，为利群迷故，而兴于世间。佛以大悲心，普观诸众生，见在三有中，轮回受众苦。唯除正等觉，具德尊导师，一切诸天人，无能救护者。若佛菩萨等，不出于世间，无有一众生，而能得安乐。如来等正觉，及诸贤圣众，出现于世间，能与众生乐。若见如来者，为得大善利，闻佛名生信，则是世间塔。我等见世尊，为得大利益，闻如是妙法，悉当成佛道。诸菩萨过去，以佛威神力，得清净慧眼，了诸佛境界。今见卢舍那，重增清净信，佛智无边际，演说不可尽。胜慧等菩萨，及我坚固慧，无数亿劫中，说亦不能尽。”

尔时，法慧菩萨承佛威力，入菩萨无量方便三昧。以三昧力，十方各千佛刹微尘数世界之外，有千佛刹微尘数诸佛，皆同一号，名曰法慧，普现其前，告法慧菩萨言：“善哉！善哉！善男子，汝能入是菩萨无量方便三昧。善男子，十方各千佛刹微尘数诸佛，悉以神力共加于汝。又是毗卢遮那如来往昔愿力、威神之力，及汝所修善根力故，入此三昧，令汝说法。为增长佛智故，深入法界故，善了众生界故，所入无碍故，所行无障故，得无等方便故，入一切智性故，觉一切法故，知一切根故，能持说一切法故，所谓：发起诸菩萨十种住。善男子，汝当承佛威神之力而演此法。”

是时，诸佛即与法慧菩萨无碍智、无著智、无断智、无痴智、无异智、无失智、无量智、无胜智、无懈智、无夺智。何以故？此三昧力，法如是故。是时，诸佛各伸右手，摩法慧菩萨顶。法慧菩萨即从定起，告诸菩萨言：“佛子，菩萨住处广大，与法界虚空等。佛子，菩萨住三世诸佛家，彼菩萨住，我今当说。诸佛子，菩萨住有十种，过去、未来、现在诸佛，已说、当说、今说。何者为十？所谓：初发心住、治地住、修行住、生贵住、具足方便住、正心住、不退住、童真住、法王子住、灌顶住。是名菩萨十住，去、来、现在诸佛所说。

“佛子，云何为菩萨发心住？此菩萨见佛世尊形貌端严，色相圆满，人所乐见，难可值遇，有大威力；或见神足；或闻记别；或听教诫；或见众生受诸剧苦；或闻如来广大佛法，发菩提心，求一切智。此菩萨缘十种难得法而发于心。何者为十？所谓：是处非处智、善恶业报智、诸根胜劣智、种种解差别智、种种界差别智、一切至处道智、诸禅解脱三昧智、宿命无碍智、天眼无碍智、三世漏普尽智。是为十。佛子，此菩萨应劝学十法。何者为十？所谓：勤供养佛、乐住生死、主导世间令除恶业、以胜妙法常行教诲、叹无上法、学佛功德、生诸佛前恒蒙摄受、方便演说寂静三昧、赞叹远离生死轮回、为苦众生作归依处。何以故？欲令菩萨于佛法中心转增广；有所闻法，即自开解，不由他教故。

“佛子，云何为菩萨治地住？此菩萨于诸众生发十种心。何者为十？所谓：利益心、大悲心、安乐心、安住心、怜愍心、摄受心、守护心、同己心、师心、导师心。是为十。佛子，此菩萨应劝学十法。何者为十？所谓：诵习多闻、虚闲寂静、近善知识、发言和悦、语必知时、心无怯怖、了达于义、如法修行、远离愚迷、安住不动。何以故？欲令菩萨于诸众生增长大悲；有所闻法，即自开解，不由他教故。

“佛子，云何为菩萨修行住？此菩萨以十种行观一切法。何等为十？所谓：观一切法无常、一切法苦、一切法空、一切法无我、一切法无作、一切法无味、一切法不如名、一切法无处所、一切法离分别、一切法无坚实。是为十。佛子，此菩萨应劝学十法。何者为十？所谓：观察众生界、法界、世界，观察地界、水界、火界、风界，观察欲界、色界、无色界。何以故？欲令菩萨智慧明了；有所闻法，即自开解，不由他教故。

“佛子，云何为菩萨生贵住？此菩萨从圣教中生，成就十法。何者为十？所谓：永不退转于诸佛所，深生净信，善观察法，了知众生、国土、世界、业行、果报、生死、涅槃。是为十。佛子，此菩萨应劝学十法。何者为十？所谓：了知过去、未来、现在一切佛法，修集过去、未来、现在一切佛法，圆满过去、未来、现在一切佛法，了知一切诸佛平等。何以故？欲令增进于三世中，心得平等；有所闻法，即自开解，不由他教故。

“佛子，云何为菩萨具足方便住？此菩萨所修善根，皆为救护一切众生，饶益一切众生，安乐一切众生，哀愍一切众生，度脱一切众生，令一切众生离诸灾难，令一切众生出生死苦，令一切众生发生净信，令一切众生悉得调伏，令一切众生咸证涅槃。佛子，此菩萨应劝学十法。何者为十？所谓：知众生无边、知众生无量、知众生无数、知众生不思议、知众生无量色、知众生不可量、知众生空、知众生无所作、知众生无所有、知众生无自性。何以故？欲令其心转复增胜，无所染著；有所闻法，即自开解，不由他教故。

“佛子，云何为菩萨正心住？此菩萨闻十种法，心定不动。何者为十？所谓：闻赞佛、毁佛，于佛法中，心定不动；闻赞法、毁法，于佛法中，心定不动；闻赞菩萨、毁菩萨，于佛法中，心定不动；闻赞菩萨、毁菩萨所行法，于佛法中，心定不动；闻说众生有量、无量，于佛法中，心定不动；闻说众生有垢、无垢，于佛法中，心定不动；闻说众生易度、难度，于佛法中，心定不动；闻说法界有量、无量，于佛法中，心定不动；闻说法界有成、有坏，于佛法中，心定不动；闻说法界若有、若无，于佛法中，心定不动。是为十。佛子，此菩萨应劝学十法。何者为十？所谓：一切法无相、一切法无体、一切法不可修、一切法无所有、一切法无真实、一切法空、一切法无性、一切法如幻、一切法如梦、一切法无分别。何以故？欲令其心转复增进，得不退转无生法忍；有所闻法，即自开解，不由他教故。

“佛子，云何为菩萨不退住？此菩萨闻十种法，坚固不退。何者为十？所谓：闻有佛、无佛，于佛法中，心不退转；闻有法、无法，于佛法中，心不退转；闻有菩萨、无菩萨，于佛法中，心不退转；闻有菩萨行、无菩萨行，于佛法中，心不退转；闻有菩萨修行出离、修行不出离，于佛法中，心不退转；闻过去有佛、过去无佛，于佛法中，心不退转；闻未来有佛、未来无佛，于佛法中，心不退转；闻现在有佛、现在无佛，于佛法中，心不退转；闻佛智有尽、佛智无尽，于佛法中，心不退转；闻三世一相、三世非一相，于佛法中，心不退转。是为十。佛子，此菩萨应劝学十种广大法。何者为十？所谓：说一即多、说多即一、文随于义、义随于文、非有即有、有即非有、无相即相、相即无相、无性即性、性即无性。何以故？欲令增进，于一切法善能出离；有所闻法，即自开解，不由他教故。

“佛子，云何为菩萨童真住？此菩萨住十种业。何者为十？所谓：身行无失，语行无失，意行无失，随意受生，知众生种种欲，知众生种种解，知众生种种界，知众生种种业，知世界成坏，神足自在、所行无碍。是为十。佛子，此菩萨应劝学十种法。何者为十？所谓：知一切佛刹、动一切佛刹、持一切佛刹、观一切佛刹、诣一切佛刹、游行无数世界、领受无数佛法、现变化自在身、出广大遍满音、一刹那中承事供养无数诸佛。何以故？欲令增进，于一切法能得善巧；有所闻法，即自开解，不由他教故。

“佛子，云何为菩萨法王子住？此菩萨善知十种法。何者为十？所谓：善知诸众生受生、善知诸烦恼现起、善知习气相续、善知所行方便、善知无量法、善解诸威仪、善知世界差别、善知前际后际事、善知演说世谛、善知演说第一义谛。是为十。佛子，此菩萨应劝学十种法。何者为十？所谓：法王处善巧、法王处轨度、法王处宫殿、法王处趣入、法王处观察、法王灌顶、法王力持、法王无畏、法王宴寝、法王赞叹。何以故？欲令增进，心无障碍；有所闻法，即自开解，不由他教故。

“佛子，云何为菩萨灌顶住？此菩萨得成就十种智。何者为十？所谓：震动无数世界、照曜无数世界、住持无数世界、往诣无数世界、严净无数世界、开示无数众生、观察无数众生、知无数众生根、令无数众生趣入、令无数众生调伏。是为十。佛子，此菩萨身及身业，神通变现，过去智、未来智、现在智成就佛土，心境界、智境界皆不可知，乃至法王子菩萨亦不能知。佛子，此菩萨应劝学诸佛十种智。何者为十？所谓：三世智、佛法智、法界无碍智、法界无边智、充满一切世界智、普照一切世界智、住持一切世界智、知一切众生智、知一切法智、知无边诸佛智。何以故？欲令增长一切种智；有所闻法，即自开解，不由他教故。”

尔时，佛神力故，十方各一万佛刹微尘数世界，六种震动，所谓：动、遍动、等遍动，起、遍起、等遍起，踊、遍踊、等遍踊，震、遍震、等遍震，吼、遍吼、等遍吼，击、遍击、等遍击。雨天妙华、天末香、天华鬘、天杂香、天宝衣、天宝云、天庄严具，天诸音乐不鼓自鸣，放大光明及妙音声。如此四天下须弥山顶帝释殿上，说十住法，现诸神变；十方所有一切世界，悉亦如是。又以佛神力故，十方各过一万佛刹微尘数世界，有十佛刹微尘数菩萨，来诣于此，充满十方，作如是言：“善哉！善哉！佛子善说此法！我等诸人，同名法慧；所从来国，同名法云；彼土如来，皆名妙法。我等佛所，亦说十住；众会眷属，文句义理，悉亦如是，无有增减。佛子，我等承佛神力来入此会，为汝作证：如于此会，十方所有一切世界，悉亦如是。”

尔时，法慧菩萨承佛威力，观察十方暨于法界而说颂曰：

“见最胜智微妙身，相好端严皆具足，如是尊重甚难遇，菩萨勇猛初发心。见无等比大神通，闻说记心及教诫，诸趣众生无量苦，菩萨以此初发心。闻诸如来普胜尊，一切功德皆成就，譬如虚空不分别，菩萨以此初发心。三世因果名为处，我等自性为非处，欲悉了知真实义，菩萨以此初发心。过去未来现在世，所有一切善恶业，欲悉了知无不尽，菩萨以此初发心。诸禅解脱及三昧，杂染清净无量种，欲悉了知入住出，菩萨以此初发心。随诸众生根利钝，如是种种精进力，欲悉了达分别知，菩萨以此初发心。一切众生种种解，心所好乐各差别，如是无量欲悉知，菩萨以此初发心。众生诸界各差别，一切世间无有量，欲悉了知其体性，菩萨以此初发心。一切有为诸行道，一一皆有所至处，悉欲了知其实性，菩萨以此初发心。一切世界诸众生，随业漂流无暂息，欲得天眼皆明见，菩萨以此初发心。过去世中曾所有，如是体性如是相，欲悉了知其宿住，菩萨以此初发心。一切众生诸结惑，相续现起及习气，欲悉了知究竟尽，菩萨以此初发心。随诸众生所安立，种种谈论语言道，如其世谛悉欲知，菩萨以此初发心。一切诸法离言说，性空寂灭无所作，欲悉明达此真义，菩萨以此初发心。欲悉震动十方国，倾覆一切诸大海，具足诸佛大神通，菩萨以此初发心。欲一毛孔放光明，普照十方无量土，一一光中觉一切，菩萨以此初发心。欲以难思诸佛刹，悉置掌中而不动，了知一切如幻化，菩萨以此初发心。欲以无量刹众生，置一毛端不迫隘，悉知无人无有我，菩萨以此初发心。欲以一毛滴海水，一切大海悉令竭，而悉分别知其数，菩萨以此初发心。不可思议诸国土，尽抹为尘无遗者，欲悉分别知其数，菩萨以此初发心。过去未来无量劫，一切世间成坏相，欲悉了达穷其际，菩萨以此初发心。三世所有诸如来，一切独觉及声闻，欲知其法尽无余，菩萨以此初发心。无量无边诸世界，欲以一毛悉称举，如其体相悉了知，菩萨以此初发心。无量无数轮围山，欲令悉入毛孔中，如其大小皆得知，菩萨以此初发心。欲以寂静一妙音，普应十方随类演，如是皆令净明了，菩萨以此初发心。一切众生语言法，一言演说无不尽，悉欲了知其自性，菩萨以此初发心。世间言音靡不作，悉令其解证寂灭，欲得如是妙舌根，菩萨以此初发心。欲使十方诸世界，有成坏相皆得见，而悉知从分别生，菩萨以此初发心。一切十方诸世界，无量如来悉充满，欲悉了知彼佛法，菩萨以此初发心。种种变化无量身，一切世界微尘等，欲悉了达从心起，菩萨以此初发心。过去未来现在世，无量无数诸如来，欲于一念悉了知，菩萨以此初发心。欲具演说一句法，阿僧祇劫无有尽，而令文义各不同，菩萨以此初发心。十方一切诸众生，随其流转生灭相，欲于一念皆明达，菩萨以此初发心。欲以身语及意业，普诣十方无所碍，了知三世皆空寂，菩萨以此初发心。菩萨如是发心已，应令往诣十方国，恭敬供养诸如来，以此使其无退转。菩萨勇猛求佛道，住于生死不疲厌，为彼称叹使顺行，如是令其无退转。十方世界无量刹，悉在其中作尊主，为诸菩萨如是说，以此令其无退转。最胜最上最第一，甚深微妙清净法，劝诸菩萨说与人，如是教令离烦恼。一切世间无与等，不可倾动摧伏处，为彼菩萨常称赞，如是教令不退转。佛是世间大力主，具足一切诸功德，令诸菩萨住是中，以此教为胜丈夫。无量无边诸佛所，悉得往诣而亲近，常为诸佛所摄受，如是教令不退转。所有寂静诸三昧，悉皆演畅无有余，为彼菩萨如是说，以此令其不退转。摧灭诸有生死轮，转于清净妙法轮，一切世间无所著，为诸菩萨如是说。一切众生堕恶道，无量重苦所缠迫，与作救护归依处，为诸菩萨如是说。此是菩萨发心住，一向志求无上道，如我所说教诲法，一切诸佛亦如是。第二治地住菩萨，应当发起如是心，十方一切诸众生，愿使悉顺如来教。利益大悲安乐心，安住怜愍摄受心，守护众生同己心，师心及以导师心。已住如是胜妙心，次令诵习求多闻，常乐寂静正思惟，亲近一切善知识。发言和悦离粗犷，言必知时无所畏，了达于义如法行，远离愚迷心不动。此是初学菩提行，能行此行真佛子，我今说彼所应行，如是佛子应勤学。第三菩萨修行住，当依佛教勤观察，诸法无常苦及空，无有我人无动作。一切诸法不可乐，无如名字无处所，无所分别无真实，如是观者名菩萨。次令观察众生界，及以劝观于法界，世界差别尽无余，于彼咸应劝观察。十方世界及虚空，所有地水与火风，欲界色界无色界，悉劝观察咸令尽。观察彼界各差别，及其体性咸究竟，得如是教勤修行，此则名为真佛子。第四生贵住菩萨，从诸圣教而出生，了达诸有无所有，超过彼法生法界。信佛坚固不可坏，观法寂灭心安住，随诸众生悉了知，体性虚妄无真实。世间刹土业及报，生死涅槃悉如是，佛子于法如是观，从佛亲生名佛子。过去未来现在世，其中所有诸佛法，了知积集及圆满，如是修学令究竟。三世一切诸如来，能随观察悉平等，种种差别不可得，如是观者达三世。如我称扬赞叹者，此是四住诸功德，若能依法勤修行，速成无上佛菩提。从此第五诸菩萨，说名具足方便住，深入无量巧方便，发生究竟功德业。菩萨所修众福德，皆为救护诸群生，专心利益与安乐，一向哀愍令度脱。为一切世除众难，引出诸有令欢喜，一一调伏无所遗，皆令具德向涅槃。一切众生无有边，无量无数不思议，及以不可称量等，听受如来如是法。此第五住真佛子，成就方便度众生，一切功德大智尊，以如是法而开示。第六正心圆满住，于法自性无迷惑，正念思惟离分别，一切天人莫能动。闻赞毁佛与佛法，菩萨及以所行行，众生有量若无量，有垢无垢难易度，法界大小及成坏，若有若无心不动，过去未来今现在，谛念思惟恒决定。一切诸法皆无相，无体无性空无实，如幻如梦离分别，常乐听闻如是义。第七不退转菩萨，于佛及法菩萨行，若有若无出不出，虽闻是说无退动。过去未来现在世，一切诸佛有以无，佛智有尽或无尽，三世一相种种相，一即是多多即一，文随于义义随文，如是一切展转成，此不退人应为说。若法有相及无相，若法有性及无性，种种差别互相属，此人闻已得究竟。第八菩萨童真住，身语意行皆具足，一切清净无诸失，随意受生得自在。知诸众生心所乐，种种意解各差别，及其所有一切法，十方国土成坏相。逮得速疾妙神通，一切处中随念往，于诸佛所听闻法，赞叹修行无懈倦。了知一切诸佛国，震动加持亦观察，超过佛土不可量，游行世界无边数。阿僧祇法悉咨问，所欲受身皆自在，言音善巧靡不充，诸佛无数咸承事。第九菩萨王子住，能见众生受生别，烦恼现习靡不知，所行方便皆善了。诸法各异威仪别，世界不同前后际，如其世俗第一义，悉善了知无有余。法王善巧安立处，随其处所所有法，法王宫殿若趣入，及以于中所观见。法王所有灌顶法，神力加持无怯畏，宴寝宫室及叹誉，以此教诏法王子。如是为说靡不尽，而令其心无所著，于此了知修正念，一切诸佛现其前。第十灌顶真佛子，成满最上第一法，十方无数诸世界，悉能震动光普照。住持往诣亦无余，清净庄严皆具足，开示众生无有数，观察知根悉能尽。发心调伏亦无边，咸令趣向大菩提，一切法界咸观察，十方国土皆往诣。其中身及身所作，神通变现难可测，三世佛土诸境界，乃至王子无能了。一切见者三世智，于诸佛法明了智，法界无碍无边智，充满一切世界智，照曜世界住持智，了知众生诸法智，及知正觉无边智，如来为说咸令尽。如是十住诸菩萨，皆从如来法化生，随其所有功德行，一切天人莫能测。过去未来现在世，发心求佛无有边，十方国土皆充满，莫不当成一切智。一切国土无边际，世界众生法亦然，惑业心乐各差别，依彼而发菩提意。始求佛道一念心，世间众生及二乘，斯等尚亦不能知，何况所余功德行！十方所有诸世界，能以一毛悉称举，彼人能知此佛子，趣向如来智慧行。十方所有诸大海，悉以毛端滴令尽，彼人能知此佛子，一念所修功德行。一切世界抹为尘，悉能分别知其数，如是之人乃能见，此诸菩萨所行道。去来现在十方佛，一切独觉及声闻，悉以种种妙辩才，开示初发菩提心。发心功德不可量，充满一切众生界，众智共说无能尽，何况所余诸妙行！”

尔时，正念天子白法慧菩萨言：“佛子，一切世界诸菩萨众，依如来教，染衣出家，云何而得梵行清净，从菩萨位逮于无上菩提之道？”

法慧菩萨言：“佛子，菩萨摩诃萨修梵行时，应以十法而为所缘，作意观察，所谓：身、身业、语、语业、意、意业、佛、法、僧、戒。应如是观：为身是梵行耶？乃至戒是梵行耶？若身是梵行者，当知梵行则为非善、则为非法、则为浑浊、则为臭恶、则为不净、则为可厌、则为违逆、则为杂染、则为死尸、则为虫聚。若身业是梵行者，梵行则是行住坐卧、左右顾视、屈伸俯仰。若语是梵行者，梵行则是音声风息、唇舌喉吻、吐纳抑纵、高低清浊。若语业是梵行者，梵行则是起居问讯、略说、广说、喻说、直说、赞说、毁说、安立说、随俗说、显了说。若意是梵行者，梵行则应是觉、是观、是分别、是种种分别、是忆念、是种种忆念、是思惟、是种种思惟、是幻术、是眠梦。若意业是梵行者，当知梵行则是思想、寒热、饥渴、苦乐、忧喜。若佛是梵行者，为色是佛耶？受是佛耶？想是佛耶？行是佛耶？识是佛耶？为相是佛耶？好是佛耶？神通是佛耶？业行是佛耶？果报是佛耶？若法是梵行者，为寂灭是法耶？涅槃是法耶？不生是法耶？不起是法耶？不可说是法耶？无分别是法耶？无所行是法耶？不合集是法耶？不随顺是法耶？无所得是法耶？若僧是梵行者，为预流向是僧耶？预流果是僧耶？一来向是僧耶？一来果是僧耶？不还向是僧耶？不还果是僧耶？阿罗汉向是僧耶？阿罗汉果是僧耶？三明是僧耶？六通是僧耶？若戒是梵行者，为坛场是戒耶？问清净是戒耶？教威仪是戒耶？三说羯磨是戒耶？和尚是戒耶？阿阇梨是戒耶？剃发是戒耶？著袈裟衣是戒耶？乞食是戒耶？正命是戒耶？如是观已，于身无所取，于修无所著，于法无所住；过去已灭，未来未至，现在空寂；无作业者，无受报者；此世不移动，彼世不改变。此中何法名为梵行？梵行从何处来？谁之所有？体为是谁？由谁而作？为是有，为是无？为是色，为非色？为是受，为非受？为是想，为非想？为是行，为非行？为是识，为非识？如是观察，梵行法不可得故，三世法皆空寂故，意无取著故，心无障碍故，所行无二故，方便自在故，受无相法故，观无相法故，知佛法平等故，具一切佛法故，如是名为清净梵行。

“复应修习十种法。何者为十？所谓：处非处智、过现未来业报智、诸禅解脱三昧智、诸根胜劣智、种种解智、种种界智、一切至处道智、天眼无碍智、宿命无碍智、永断习气智。于如来十力一一观察，一一力中有无量义，悉应咨问；闻已，应起大慈悲心，观察众生而不舍离；思惟诸法，无有休息；行无上业，不求果报；了知境界如幻如梦，如影如响，亦如变化。若诸菩萨能与如是观行相应，于诸法中不生二解，一切佛法疾得现前，初发心时即得阿耨多罗三藐三菩提，知一切法即心自性，成就慧身，不由他悟。”

尔时，天帝释白法慧菩萨言：“佛子，菩萨初发菩提之心，所得功德，其量几何？”

法慧菩萨言：“此义甚深，难说、难知、难分别、难信解、难证、难行、难通达、难思惟、难度量、难趣入。虽然，我当承佛威神之力而为汝说。

“佛子，假使有人以一切乐具，供养东方阿僧祇世界所有众生，经于一劫，然后教令净持五戒；南、西、北方，四维、上、下，亦复如是。佛子，于汝意云何？此人功德，宁为多不？”

天帝言：“佛子，此人功德，唯佛能知，其余一切无能量者。”

法慧菩萨言：“佛子，此人功德比菩萨初发心功德，百分不及一，千分不及一，百千分不及一；如是，亿分、百亿分、千亿分、百千亿分、那由他亿分、百那由他亿分、千那由他亿分、百千那由他亿分、数分、歌罗分、算分、喻分、优波尼沙陀分，亦不及一。

“佛子，且置此喻。假使有人以一切乐具，供养十方十阿僧祇世界所有众生，经于百劫，然后教令修十善道；如是供养，经于千劫，教住四禅；经于百千劫，教住四无量心；经于亿劫，教住四无色定；经于百亿劫，教住须陀洹果；经于千亿劫，教住斯陀含果；经于百千亿劫，教住阿那含果；经于那由他亿劫，教住阿罗汉果；经于百千那由他亿劫，教住辟支佛道。佛子，于意云何？是人功德，宁为多不？”

天帝言：“佛子，此人功德，唯佛能知。”

法慧菩萨言：“佛子，此人功德比菩萨初发心功德，百分不及一，千分不及一，百千分不及一，乃至优波尼沙陀分亦不及一。何以故？佛子，一切诸佛初发心时，不但为以一切乐具，供养十方十阿僧祇世界所有众生，经于百劫，乃至百千那由他亿劫故，发菩提心；不但为教尔所众生，令修五戒、十善业道，教住四禅、四无量心、四无色定，教得须陀洹果、斯陀含果、阿那含果、阿罗汉果、辟支佛道故，发菩提心；为令如来种性不断故，为充遍一切世界故，为度脱一切世界众生故，为悉知一切世界成坏故，为悉知一切世界中众生垢净故，为悉知一切世界自性清净故，为悉知一切众生心乐烦恼习气故，为悉知一切众生死此生彼故，为悉知一切众生诸根方便故，为悉知一切众生心行故，为悉知一切众生三世智故，为悉知一切佛境界平等故，发于无上菩提之心。

“佛子，复置此喻。假使有人，于一念顷，能过东方阿僧祇世界；念念如是，尽阿僧祇劫，此诸世界无有能得知其边际。又第二人，于一念顷，能过前人阿僧祇劫所过世界；如是亦尽阿僧祇劫。次第展转，乃至第十。南、西、北方，四维、上、下，亦复如是。佛子，此十方中，凡有百人，一一如是过诸世界，是诸世界可知边际；菩萨初发阿耨多罗三藐三菩提心所有善根，无有能得知其际者。何以故？佛子，菩萨不齐限，但为往尔所世界得了知故，发菩提心；为了知十方世界故，发菩提心。所谓：欲了知妙世界即是粗世界，粗世界即是妙世界；仰世界即是覆世界，覆世界即是仰世界；小世界即是大世界，大世界即是小世界；广世界即是狭世界，狭世界即是广世界；一世界即是不可说世界，不可说世界即是一世界；不可说世界入一世界，一世界入不可说世界；秽世界即是净世界，净世界即是秽世界。欲知一毛端中，一切世界差别性；一切世界中，一毛端一体性。欲知一世界中出生一切世界，欲知一切世界无体性。欲以一念心尽知一切广大世界而无障碍故，发阿耨多罗三藐三菩提心。

“佛子，复置此喻。假使有人，于一念顷，能知东方阿僧祇世界成坏劫数；念念如是，尽阿僧祇劫，此诸劫数无有能得知其边际。有第二人，于一念顷，能知前人阿僧祇劫所知劫数。如是广说，乃至第十。南、西、北方，四维、上、下，亦复如是。佛子，此十方阿僧祇世界成坏劫数，可知边际；菩萨初发阿耨多罗三藐三菩提心功德善根，无有能得知其际者。何以故？菩萨不齐限，但为知尔所世界成坏劫数故，发阿耨多罗三藐三菩提心；为悉知一切世界成坏劫尽无余故，发阿耨多罗三藐三菩提心。所谓：知长劫与短劫平等，短劫与长劫平等；一劫与无数劫平等，无数劫与一劫平等；有佛劫与无佛劫平等，无佛劫与有佛劫平等；一佛劫中有不可说佛，不可说佛劫中有一佛；有量劫与无量劫平等，无量劫与有量劫平等；有尽劫与无尽劫平等，无尽劫与有尽劫平等；不可说劫与一念平等，一念与不可说劫平等；一切劫入非劫，非劫入一切劫。欲于一念中尽知前际、后际，及现在一切世界成坏劫故，发阿耨多罗三藐三菩提心，是名初发心大誓庄严了知一切劫神通智。

“佛子，复置此喻。假使有人，于一念顷，能知东方阿僧祇世界所有众生种种差别解；念念如是，尽阿僧祇劫。有第二人，于一念顷，能知前人阿僧祇劫所知众生诸解差别，如是亦尽阿僧祇劫。次第展转，乃至第十。南、西、北方，四维、上、下，亦复如是。佛子，此十方众生种种差别解，可知边际；菩萨初发阿耨多罗三藐三菩提心功德善根，无有能得知其际者。何以故？佛子，菩萨不齐限，但为知尔所众生解故，发阿耨多罗三藐三菩提心；为尽知一切世界所有众生种种差别解故，发阿耨多罗三藐三菩提心。所谓：欲知一切差别解无边故，一众生解、无数众生解平等故；欲得不可说差别解方便智光明故；欲悉知众生海各各差别解，尽无余故；欲悉知过、现、未来，善、不善种种无量解故；欲悉知相似解、不相似解故；欲悉知一切解即是一解，一解即是一切解故；欲得如来解力故；欲悉知有上解、无上解、有余解、无余解、等解、不等解差别故；欲悉知有依解、无依解、共解、不共解、有边解、无边解、差别解、无差别解、善解、不善解、世间解、出世间解差别故；欲于一切妙解、大解、无量解、正位解中，得如来解脱无障碍智故；欲以无量方便，悉知十方一切众生界，一一众生净解、染解、广解、略解、细解、粗解，尽无余故；欲悉知深密解、方便解、分别解、自然解、随因所起解、随缘所起解，一切解网悉无余故，发阿耨多罗三藐三菩提心。

“佛子，复置此喻。假使有人，于一念顷，能知东方无数世界一切众生诸根差别；念念如是，经阿僧祇劫。有第二人，于一念顷，能知前人阿僧祇劫念念所知诸根差别。如是广说，乃至第十。南、西、北方，四维、上、下，亦复如是。佛子，此十方世界所有众生诸根差别，可知边际；菩萨初发阿耨多罗三藐三菩提心功德善根，无有能得知其际者。何以故？菩萨不齐限，但为知尔所世界众生根故，发阿耨多罗三藐三菩提心；为尽知一切世界中一切众生根种种差别，广说乃至，欲尽知一切诸根网故，发阿耨多罗三藐三菩提心。

“佛子，复置此喻。假使有人，于一念顷，能知东方无数世界所有众生种种欲乐；念念如是，尽阿僧祇劫。次第广说，乃至第十。南、西、北方，四维、上、下，亦复如是。此十方众生所有欲乐，可知边际；菩萨初发阿耨多罗三藐三菩提心功德善根，无有能得知其际者。何以故？佛子，菩萨不齐限，但为知尔所众生欲乐故，发阿耨多罗三藐三菩提心；为尽知一切世界所有众生种种欲乐，广说乃至，欲尽知一切欲乐网故，发阿耨多罗三藐三菩提心。

“佛子，复置此喻。假使有人，于一念顷，能知东方无数世界所有众生种种方便。如是广说，乃至第十。南、西、北方，四维、上、下，亦复如是。此十方众生种种方便，可知边际；菩萨初发阿耨多罗三藐三菩提心功德善根，无有能得知其际者。何以故？佛子，菩萨不齐限，但为知尔所世界众生种种方便故，发阿耨多罗三藐三菩提心；为尽知一切世界所有众生种种方便，广说乃至，欲尽知一切方便网故，发阿耨多罗三藐三菩提心。

“佛子，复置此喻。假使有人，于一念顷，能知东方无数世界所有众生种种差别心。广说乃至，此十方世界所有众生种种差别心，可知边际；菩萨初发阿耨多罗三藐三菩提心功德善根，无有能得知其际者。何以故？佛子，菩萨不齐限，但为知尔所众生心故，发阿耨多罗三藐三菩提心；为悉知尽法界、虚空界无边众生种种心，乃至欲尽知一切心网故，发阿耨多罗三藐三菩提心。

“佛子，复置此喻。假使有人，于一念顷，能知东方无数世界所有众生种种差别业。广说乃至，此十方众生种种差别业，可知边际；菩萨初发阿耨多罗三藐三菩提心善根边际，不可得知。何以故？佛子，菩萨不齐限，但为知尔所众生业故，发阿耨多罗三藐三菩提心；欲悉知三世一切众生业，乃至欲悉知一切业网故，发阿耨多罗三藐三菩提心。

“佛子，复置此喻。假使有人，于一念顷，能知东方无数世界所有众生种种烦恼；念念如是，尽阿僧祇劫，此诸烦恼种种差别，无有能得知其边际。有第二人，于一念顷，能知前人阿僧祇劫所知众生烦恼差别，如是复尽阿僧祇劫。次第广说，乃至第十。南、西、北方，四维、上、下，亦复如是。佛子，此十方众生烦恼差别，可知边际；菩萨初发阿耨多罗三藐三菩提心善根边际，不可得知。何以故？佛子，菩萨不齐限，但为知尔所世界众生烦恼故，发阿耨多罗三藐三菩提心；为尽知一切世界所有众生烦恼差别故，发阿耨多罗三藐三菩提心。所谓：欲尽知轻烦恼、重烦恼、眠烦恼、起烦恼，一一众生无量烦恼种种差别、种种觉观，净治一切诸杂染故；欲尽知依无明烦恼、爱相应烦恼，断一切诸有趣烦恼结故；欲尽知贪分烦恼、瞋分烦恼、痴分烦恼、等分烦恼，断一切烦恼根本故；欲悉知我烦恼、我所烦恼、我慢烦恼，觉悟一切烦恼尽无余故；欲悉知从颠倒分别生根本烦恼、随烦恼，因身见生六十二见，调伏一切烦恼故；欲悉知盖烦恼、障烦恼，发大悲救护心，断一切烦恼网，令一切智性清净故，发阿耨多罗三藐三菩提心。

“佛子，复置此喻。假使有人，于一念顷，以诸种种上味饮食、香华、衣服、幢幡、伞盖，及僧伽蓝、上妙宫殿、宝帐、网幔，种种庄严师子之座及众妙宝，供养东方无数诸佛，及无数世界所有众生，恭敬尊重，礼拜赞叹，曲躬瞻仰，相续不绝，经无数劫。又劝彼众生，悉令如是供养于佛。至佛灭后，各为起塔。其塔高广，无数世界众宝所成种种庄严。一一塔中，各有无数如来形像，光明遍照无数世界，经无数劫。南、西、北方，四维、上、下，亦复如是。佛子，于汝意云何？此人功德，宁为多不？”

天帝言：“是人功德，唯佛乃知，余无能测。”

“佛子，此人功德比菩萨初发心功德，百分不及一，千分不及一，百千分不及一，乃至优波尼沙陀分亦不及一。

“佛子，复置此喻。假使复有第二人，于一念中，能作前人及无数世界所有众生无数劫中供养之事；念念如是，以无量种供养之具，供养无量诸佛如来，及无量世界所有众生，经无量劫。其第三人，乃至第十人，皆亦如是，于一念中能作前人所有供养；念念如是，以无边、无等、不可数、不可称、不可思、不可量、不可说、不可说不可说供养之具，供养无边乃至不可说不可说诸佛，及尔许世界所有众生，经无边乃至不可说不可说劫。至佛灭后，各为起塔，其塔高广。乃至住劫，亦复如是。佛子，此前功德比菩萨初发心功德，百分不及一，千分不及一，百千分不及一，乃至优波尼沙陀分亦不及一。何以故？佛子，菩萨摩诃萨不齐限，但为供养尔所佛故，发阿耨多罗三藐三菩提心；为供养尽法界、虚空界，不可说不可说十方无量去、来、现在所有诸佛故，发阿耨多罗三藐三菩提心。发是心已，能知前际一切诸佛始成正觉及般涅槃，能信后际一切诸佛所有善根，能知现在一切诸佛所有智慧。彼诸佛所有功德，此菩萨能信、能受、能修、能得、能知、能证、能成就，能与诸佛平等一性。何以故？此菩萨为不断一切如来种性故发心，为充遍一切世界故发心，为度脱一切世界众生故发心，为悉知一切世界成坏故发心，为悉知一切众生垢净故发心，为悉知一切世界三有清净故发心，为悉知一切众生心乐烦恼习气故发心，为悉知一切众生死此生彼故发心，为悉知一切众生诸根方便故发心，为悉知一切众生心行故发心，为悉知一切众生三世智故发心。以发心故，常为三世一切诸佛之所忆念，当得三世一切诸佛无上菩提；即为三世一切诸佛与其妙法，即与三世一切诸佛体性平等；已修三世一切诸佛助道之法，成就三世一切诸佛力、无所畏；庄严三世一切诸佛不共佛法，悉得法界一切诸佛说法智慧。何以故？以是发心，当得佛故。应知此人即与三世诸佛同等，即与三世诸佛如来境界平等，即与三世诸佛如来功德平等，得如来一身、无量身究竟平等真实智慧。才发心时，即为十方一切诸佛所共称叹，即能说法教化调伏一切世界所有众生，即能震动一切世界，即能光照一切世界，即能息灭一切世界诸恶道苦，即能严净一切国土，即能于一切世界中示现成佛，即能令一切众生皆得欢喜，即能入一切法界性，即能持一切佛种性，即能得一切佛智慧光明。此初发心菩萨，不于三世少有所得，所谓：若诸佛，若诸佛法；若菩萨，若菩萨法；若独觉，若独觉法；若声闻，若声闻法；若世间，若世间法；若出世间，若出世间法；若众生，若众生法。唯求一切智，于诸法界，心无所著。”

尔时，佛神力故，十方各一万佛刹微尘数世界六种震动，所谓：动、遍动、等遍动，起、遍起、等遍起，踊、遍踊、等遍踊，震、遍震、等遍震，吼、遍吼、等遍吼，击、遍击、等遍击。雨众天华、天香、天末香、天华鬘、天衣、天宝、天庄严具，作天妓乐，放天光明及天音声。

是时，十方各过十佛刹微尘数世界外，有万佛刹微尘数佛，同名法慧，各现其身，在法慧菩萨前作如是言：“善哉！善哉！法慧，汝于今者，能说此法；我等十方各万佛刹微尘数佛，亦说是法；一切诸佛，悉如是说。汝说此法时，有万佛刹微尘数菩萨发菩提心。我等今者，悉授其记，于当来世过千不可说无边劫，同一劫中而得作佛，出兴于世，皆号清净心如来，所住世界各各差别。我等悉当护持此法，令未来世一切菩萨，未曾闻者皆悉得闻。如此娑婆世界四天下须弥顶上说如是法，令诸众生闻已受化；如是十方百千亿那由他无数、无量、无边、无等、不可数、不可称、不可思、不可量、不可说，尽法界、虚空界，诸世界中亦说此法教化众生。其说法者，同名法慧；悉以佛神力故，世尊本愿力故，为欲显示佛法故，为以智光普照故，为欲开阐实义故，为令证得法性故，为令众会悉欢喜故，为欲开示佛法因故，为得一切佛平等故，为了法界无有二故，说如是法。”

尔时，法慧菩萨普观尽虚空界十方国土一切众会，欲悉成就诸众生故，欲悉净治诸业果报故，欲悉开显清净法界故，欲悉拔除杂染根本故，欲悉增长广大信解故，欲悉令知无量众生根故，欲悉令知三世法平等故，欲悉令观察涅槃界故，欲增长自清净善根故，承佛威力，即说颂言：

“为利世间发大心，其心普遍于十方，众生国土三世法，佛及菩萨最胜海。究竟虚空等法界，所有一切诸世间，如诸佛法皆往诣，如是发心无退转。慈念众生无暂舍，离诸恼害普饶益，光明照世为所归，十力护念难思议。十方国土悉趣入，一切色形皆示现，如佛福智广无边，随顺修因无所著。有刹仰住或傍覆，粗妙广大无量种，菩萨一发最上心，悉能往诣皆无碍。菩萨胜行不可说，皆勤修习无所住，见一切佛常欣乐，普入于其深法海。哀愍五趣诸群生，令除垢秽普清净，绍隆佛种不断绝，摧灭魔宫无有余。已住如来平等性，善修微妙方便道，于佛境界起信心，得佛灌顶心无著。两足尊所念报恩，心如金刚不可沮，于佛所行能照了，自然修习菩提行。诸趣差别想无量，业果及心亦非一，乃至根性种种殊，一发大心悉明见。其心广大等法界，无依无变如虚空，趣向佛智无所取，谛了实际离分别。知众生心无生想，了达诸法无法想，虽普分别无分别，亿那由刹皆往诣。无量诸佛妙法藏，随顺观察悉能入，众生根行靡不知，到如是处如世尊。清净大愿恒相应，乐供如来不退转，人天见者无厌足，常为诸佛所护念。其心清净无所依，虽观深法而不取，如是思惟无量劫，于三世中无所著。其心坚固难制沮，趣佛菩提无障碍，志求妙道除蒙惑，周行法界不告劳。知语言法皆寂灭，但入真如绝异解，诸佛境界悉顺观，达于三世心无碍。菩萨始发广大心，即能遍往十方刹，法门无量不可说，智光普照皆明了。大悲广度最无比，慈心普遍等虚空，而于众生不分别，如是清净游于世。十方众生悉慰安，一切所作皆真实，恒以净心不异语，常为诸佛共加护。过去所有皆忆念，未来一切悉分别，十方世界普入中，为度众生令出离。菩萨具足妙智光，善了因缘无有疑，一切迷惑皆除断，如是而游于法界。魔王宫殿悉摧破，众生翳膜咸除灭，离诸分别心不动，善了如来之境界。三世疑网悉已除，于如来所起净信，以信得成不动智，智清净故解真实。为令众生得出离，尽于后际普饶益，长时勤苦心无厌，乃至地狱亦安受。福智无量皆具足，众生根欲悉了知，及诸业行无不见，如其所乐为说法。了知一切空无我，慈念众生恒不舍，以一大悲微妙音，普入世间而演说。放大光明种种色，普照众生除黑暗，光中菩萨坐莲华，为众阐扬清净法。于一毛端现众刹，诸大菩萨皆充满，众会智慧各不同，悉能明了众生心。十方世界不可说，一念周行无不尽，利益众生供养佛，于诸佛所问深义。于诸如来作父想，为利众生修觉行，智慧善巧通法藏，入深智处无所著。随顺思惟说法界，经无量劫不可尽，智虽善入无处所，无有疲厌无所著。三世诸佛家中生，证得如来妙法身，普为群生现众色，譬如幻师无不作。或现始修殊胜行，或现初生及出家，或现树下成菩提，或为众生示涅槃。菩萨所住希有法，唯佛境界非二乘，身语意想皆已除，种种随宜悉能现。菩萨所得诸佛法，众生思惟发狂乱，智入实际心无碍，普现如来自在力。此于世间无与等，何况复增殊胜行，虽未具足一切智，已获如来自在力。已住究竟一乘道，深入微妙最上法，善知众生时非时，为利益故现神通。分身遍满一切刹，放净光明除世暗，譬如龙王起大云，普雨妙雨悉充洽。观察众生如幻梦，以业力故常流转，大悲哀愍咸救拔，为说无为净法性。佛力无量此亦然，譬如虚空无有边，为令众生得解脱，亿劫勤修而不倦。种种思惟妙功德，善修无上第一业，于诸胜行恒不舍，专念生成一切智。一身示现无量身，一切世界悉周遍，其心清净无分别，一念难思力如是。于诸世间不分别，于一切法无妄想，虽观诸法而不取，恒救众生无所度。一切世间唯是想，于中种种各差别，知想境界险且深，为现神通而救脱。譬如幻师自在力，菩萨神变亦如是，身遍法界及虚空，随众生心靡不见。能所分别二俱离，杂染清净无所取，若缚若解智悉忘，但愿普与众生乐。一切世间唯想力，以智而入心无畏，思惟诸法亦复然，三世推求不可得。能入过去毕前际，能入未来毕后际，能入现在一切处，常勤观察无所有。随顺涅槃寂灭法，住于无诤无所依，心如实际无与等，专向菩提永不退。修诸胜行无退怯，安住菩提不动摇，佛及菩萨与世间，尽于法界皆明了。欲得最胜第一道，为一切智解脱王，应当速发菩提心，永尽诸漏利群生。趣向菩提心清净，功德广大不可说，为利众生故称述，汝等诸贤应善听。无量世界尽为尘，一一尘中无量刹，其中诸佛皆无量，悉能明见无所取。善知众生无生想，善知言语无语想，于诸世界心无碍，悉善了知无所著。其心广大如虚空，于三世事悉明达，一切疑惑皆除灭，正观佛法无所取。十方无量诸国土，一念往诣心无著，了达世间众苦法，悉住无生真实际。无量难思诸佛所，悉往彼会而觐谒，常为上首问如来，菩萨所修诸愿行。心常忆念十方佛，而无所依无所取，恒劝众生种善根，庄严国土令清净。一切趣生三有处，以无碍眼咸观察，所有习性诸根解，无量无边悉明见。众生心乐悉了知，如是随宜为说法，于诸染净皆通达，令彼修治入于道。无量无数诸三昧，菩萨一念皆能入，于中想智及所缘，悉善了知得自在。菩萨获此广大智，疾向菩提无所碍，为欲利益诸群生，处处宣扬大人法。善知世间长短劫，一月半月及昼夜，国土各别性平等，常勤观察不放逸。普诣十方诸世界，而于方处无所取，严净国土悉无余，亦不曾生净分别。众生是处若非处，及以诸业感报别，随顺思惟入佛力，于此一切悉了知。一切世间种种性，种种所行住三有，利根及与中下根，如是一切咸观察。净与不净种种解，胜劣及中悉明见，一切众生至处行，三有相续皆能说。禅定解脱诸三昧，染净因起各不同，及以先世苦乐殊，净修佛力咸能见。众生业惑续诸趣，断此诸趣得寂灭，种种漏法永不生，并其习种悉了知。如来烦恼皆除尽，大智光明照于世，菩萨于佛十力中，虽未证得亦无疑。菩萨于一毛孔中，普现十方无量刹，或有杂染或清净，种种业作皆能了。一微尘中无量刹，无量诸佛及佛子，诸刹各别无杂乱，如一一切悉明见。于一毛孔见十方，尽虚空界诸世间，无有一处空无佛，如是佛刹悉清净。于毛孔中见佛刹，复见一切诸众生，三世六趣各不同，昼夜月时有缚解。如是大智诸菩萨，专心趣向法王位，于佛所住顺思惟，而获无边大欢喜。菩萨分身无量亿，供养一切诸如来，神通变现胜无比，佛所行处皆能住。无量佛所皆钻仰，所有法藏悉耽味，见佛闻法勤修行，如饮甘露心欢喜。已获如来胜三昧，善入诸法智增长，信心不动如须弥，普作群生功德藏。慈心广大遍众生，悉愿疾成一切智，而恒无著无依处，离诸烦恼得自在。哀愍众生广大智，普摄一切同于己，知空无相无真实，而行其心不懈退。菩萨发心功德量，亿劫称扬不可尽，以出一切诸如来，独觉声闻安乐故。十方国土诸众生，皆悉施安无量劫，劝持五戒及十善，四禅四等诸定处，复于多劫施安乐，令断诸惑成罗汉；彼诸福聚虽无量，不与发心功德比。又教亿众成缘觉，获无诤行微妙道，以彼而校菩提心，算数譬喻无能及。一念能过尘数刹，如是经于无量劫，此诸刹数尚可量，发心功德不可知。过去未来及现在，所有劫数无边量，此诸劫数犹可知，发心功德无能测。以菩提心遍十方，所有分别靡不知，一念三世悉明达，利益无量众生故。十方世界诸众生，欲解方便意所行，及以虚空际可测，发心功德难知量。菩萨志愿等十方，慈心普洽诸群生，悉使修成佛功德，是故其力无边际。众生欲解心所乐，诸根方便行各别，于一念中悉了知，一切智智心同等。一切众生诸惑业，三有相续无暂断，此诸边际尚可知，发心功德难思议。发心能离业烦恼，供养一切诸如来，业惑既离相续断，普于三世得解脱。一念供养无边佛，亦供无数诸众生，悉以香华及妙鬘，宝幢幡盖上衣服，美食珍座经行处，种种宫殿悉严好，毗卢遮那妙宝珠，如意摩尼发光耀。念念如是持供养，经无量劫不可说；其人福聚虽复多，不及发心功德大。所说种种众譬喻，无有能及菩提心，以诸三世人中尊，皆从发心而得生。发心无碍无齐限，欲求其量不可得，一切智智誓必成，所有众生皆永度。发心广大等虚空，生诸功德同法界，所行普遍如无异，永离众著佛平等。一切法门无不入，一切国土悉能往，一切智境咸通达，一切功德皆成就。一切能舍恒相续，净诸戒品无所著，具足无上大功德，常勤精进不退转。入深禅定恒思惟，广大智慧共相应，此是菩萨最胜地，出生一切普贤道。三世一切诸如来，靡不护念初发心，悉以三昧陀罗尼，神通变化共庄严。十方众生无有量，世界虚空亦如是，发心无量过于彼，是故能生一切佛。菩提心是十力本，亦为四辩无畏本，十八不共亦复然，莫不皆从发心得。诸佛色相庄严身，及以平等妙法身，智慧无著所应供，悉以发心而得有。一切独觉声闻乘，色界诸禅三昧乐，及无色界诸三昧，悉以发心作其本。一切人天自在乐，及以诸趣种种乐，进定根力等众乐，靡不皆由初发心。以因发起广大心，则能修行六种度，劝诸众生行正行，于三界中受安乐。住佛无碍实义智，所有妙业咸开阐，能令无量诸众生，悉断惑业向涅槃。智慧光明如净日，众行具足犹满月，功德常盈譬巨海，无垢无碍同虚空。普发无边功德愿，悉与一切众生乐，尽未来际依愿行，常勤修习度众生。无量大愿难思议，愿令众生悉清净，空无相愿无依处，以愿力故皆明显。了法自性如虚空，一切寂灭悉平等，法门无数不可说，为众生说无所著。十方世界诸如来，悉共赞叹初发心，此心无量德所严，能到彼岸同于佛。如众生数尔许劫，说其功德不可尽，以住如来广大家，三界诸法无能喻。欲知一切诸佛法，宜应速发菩提心，此心功德中最胜，必得如来无碍智。众生心行可数知，国土微尘亦复然，虚空边际乍可量，发心功德无能测。出生三世一切佛，成就世间一切乐，增长一切胜功德，永断一切诸疑惑。开示一切妙境界，尽除一切诸障碍，成就一切清净刹，出生一切如来智。欲见十方一切佛，欲施无尽功德藏，欲灭众生诸苦恼，宜应速发菩提心。”

尔时，精进慧菩萨白法慧菩萨言：“佛子，菩萨摩诃萨初发求一切智心，成就如是无量功德，具大庄严，升一切智乘，入菩萨正位，舍诸世间法，得佛出世法，去、来、现在诸佛摄受，决定至于无上菩提究竟之处。彼诸菩萨于佛教中云何修习，令诸如来皆生欢喜，入诸菩萨所住之处，一切大行皆得清净，所有大愿悉使满足，获诸菩萨广大之藏，随所应化常为说法，而恒不舍波罗蜜行，所念众生咸令得度，绍三宝种使不断绝，善根方便皆悉不虚？佛子，彼诸菩萨以何方便，能令此法当得圆满？愿垂哀愍，为我宣说。此诸大会，靡不乐闻！

“复次，如诸菩萨摩诃萨常勤修习，灭除一切无明黑暗，降伏魔冤，制诸外道，永涤一切烦恼心垢；悉能成就一切善根，永出一切恶趣诸难，净治一切大智境界；成就一切菩萨诸地、诸波罗蜜、总持三昧、六通、三明、四无所畏清净功德，庄严一切诸佛国土，及诸相好身、语、心行成就满足，善知一切诸佛如来力、无所畏、不共佛法、一切智智所行境界；为欲成熟一切众生，随其心乐而取佛土，随根、随时如应说法；种种无量广大佛事，及余无量诸功德法、诸行、诸道及诸境界，皆悉圆满，疾与如来功德平等；于诸如来、应、正等觉百千阿僧祇劫修菩萨行时所集法藏，悉能守护，开示演说，诸魔外道无能沮坏，摄持正法无有穷尽；于一切世界演说法时，天王、龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、人王、梵王、如来法王，皆悉守护；一切世间，恭敬供养，同灌其顶；常为诸佛之所护念，一切菩萨亦皆爱敬；得善根力，增长白法，开演如来甚深法藏，摄持正法以自庄严。一切菩萨所行次第，愿皆演说！”

尔时，精进慧菩萨欲重宣其义而说颂言：

“大名称者善能演，菩萨所成功德法，深入无边广大行，具足清净无师智。若有菩萨初发心，成就福德智慧乘，入离生位超世间，普获正等菩提法。彼复云何佛教中，坚固勤修转增胜，令诸如来悉欢喜，佛所住地速当入？所行清净愿皆满，及得广大智慧藏，常能说法度众生，而心无依无所著。菩萨一切波罗蜜，悉善修行无缺减，所念众生咸救度，常持佛种使不绝。所作坚固不唐捐，一切功成得出离，如诸胜者所修行，彼清净道愿宣说！永破一切无明暗，降伏众魔及外道，所有垢秽悉涤除，得近如来大智慧。永离恶趣诸险难，净治大智殊胜境，获妙道力邻上尊，一切功德皆成就。证得如来最胜智，住于无量诸国土，随众生心而说法，及作广大诸佛事。云何而得诸妙道，开演如来正法藏，常能受持诸佛法，无能超胜无与等？云何无畏如师子，所行清净如满月？云何修习佛功德，犹如莲华不著水？”

尔时，法慧菩萨告精进慧菩萨言：“善哉！佛子，汝今为欲多所饶益、多所安乐、多所惠利，哀愍世间诸天及人，问于如是菩萨所修清净之行。佛子，汝住实法，发大精进，增长不退，已得解脱；能作是问，同于如来。谛听！谛听！善思念之！我今承佛威神之力，为汝于中说其少分。

“佛子，菩萨摩诃萨已发一切智心，应离痴暗，精勤守护，无令放逸。佛子，菩萨摩诃萨住十种法，名不放逸。何者为十？一者、护持众戒；二者、远离愚痴，净菩提心；三者、心乐质直，离诸谄诳；四者、勤修善根，无有退转；五者、恒善思惟，自所发心；六者、不乐亲近在家、出家一切凡夫；七者、修诸善业而不愿求世间果报；八者、永离二乘，行菩萨道；九者、乐修众善，令不断绝；十者、恒善观察自相续力。佛子，若诸菩萨行此十法，是则名为住不放逸。

“佛子，菩萨摩诃萨住不放逸，得十种清净。何者为十？一者、如说而行；二者、念智成就；三者、住于深定，不沉不举；四者、乐求佛法，无有懈息；五者、随所闻法，如理观察，具足出生巧妙智慧；六者、入深禅定，得佛神通；七者、其心平等，无有高下；八者、于诸众生上、中、下类，心无障碍，犹如大地等作利益；九者、若见众生乃至一发菩提之心，尊重承事犹如和尚；十者、于授戒和尚及阿阇梨、一切菩萨、诸善知识、法师之所，常生尊重，承事供养。佛子，是名菩萨住不放逸十种清净。佛子，菩萨摩诃萨住不放逸，发大精进；起于正念，生胜欲乐，所行不息；于一切法，心无依处；于甚深法，能勤修习；入无诤门，增广大心；佛法无边，能顺了知，令诸如来皆悉欢喜。

“佛子，菩萨摩诃萨复有十法，能令一切诸佛欢喜。何等为十？一者、精进不退；二者、不惜身命；三者、于诸利养无有希求；四者、知一切法皆如虚空；五者、善能观察，普入法界；六者、知诸法印，心无倚著；七者、常发大愿；八者、成就清净忍智光明；九者、观自善法，心无增减；十者、依无作门，修诸净行。佛子，是为菩萨住十种法，能令一切如来欢喜。

“佛子，复有十法，能令一切诸佛欢喜。何者为十？所谓：安住不放逸；安住无生忍；安住大慈；安住大悲；安住满足诸波罗蜜；安住诸行；安住大愿；安住巧方便；安住勇猛力；安住智慧，观一切法皆无所住，犹如虚空。佛子，若诸菩萨住此十法，能令一切诸佛欢喜。

“佛子，有十种法，令诸菩萨速入诸地。何等为十？一者、善巧圆满福、智二行；二者、能大庄严波罗蜜道；三者、智慧明达，不随他语；四者、承事善友，恒不舍离；五者、常行精进，无有懈怠；六者、善能安住如来神力；七者、修诸善根，不生疲倦；八者、深心利智，以大乘法而自庄严；九者、于地地法门，心无所住；十者、与三世佛善根方便同一体性。佛子，此十种法，令诸菩萨速入诸地。

“复次，佛子，诸菩萨初住地时，应善观察；随其所有一切法门，随其所有甚深智慧，随所修因，随所得果，随其境界，随其力用，随其示现，随其分别，随其所得，悉善观察。知一切法，皆是自心，而无所著；如是知已，入菩萨地，能善安住。佛子，彼诸菩萨作是思惟：‘我等宜应速入诸地。何以故？我等若于地地中住，成就如是广大功德；具功德已，渐入佛地；住佛地已，能作无边广大佛事。是故宜应常勤修习，无有休息，无有疲厌，以大功德而自庄严入菩萨地。’

“佛子，有十种法，令诸菩萨所行清净。何等为十？一者、悉舍资财，满众生意；二者、持戒清净，无所毁犯；三者、柔和忍辱，无有穷尽；四者、勤修诸行，永不退转；五者、以正念力，心无迷乱；六者、分别了知无量诸法；七者、修一切行而无所著；八者、其心不动，犹如山王；九者、广度众生，犹如桥梁；十者、知一切众生与诸如来同一体性。佛子，是为十法，令诸菩萨所行清净。

“菩萨既得行清净已，复获十种增胜法。何等为十？一者、他方诸佛，皆悉护念；二者、善根增胜，超诸等列；三者、善能领受佛加持力；四者、常得善人，为所依怙；五者、安住精进，恒不放逸；六者、知一切法平等无异；七者、心恒安住无上大悲；八者、如实观法，出生妙慧；九者、能善修行巧妙方便；十者、能知如来方便之力。佛子，是为菩萨十种增胜法。

“佛子，菩萨有十种清净愿。何等为十？一愿，成熟众生，无有疲倦；二愿，具行众善，净诸世界；三愿，承事如来，常生尊重；四愿，护持正法，不惜躯命；五愿，以智观察，入诸佛土；六愿，与诸菩萨同一体性；七愿，入如来门，了一切法；八愿，见者生信，无不获益；九愿，神力住世，尽未来劫；十愿，具普贤行，净治一切种智之门。佛子，是为菩萨十种清净愿。

“佛子，菩萨住十种法，令诸大愿皆得圆满。何等为十？一者、心无疲厌；二者、具大庄严；三者、念诸菩萨殊胜愿力；四者、闻诸佛土，悉愿往生；五者、深心长久，尽未来劫；六者、愿悉成就一切众生；七者、住一切劫，不以为劳；八者、受一切苦，不生厌离；九者、于一切乐，心无贪著；十者、常勤守护无上法门。

“佛子，菩萨满足如是愿时，即得十种无尽藏。何等为十？所谓：普见诸佛无尽藏、总持不忘无尽藏、决了诸法无尽藏、大悲救护无尽藏、种种三昧无尽藏、满众生心广大福德无尽藏、演一切法甚深智慧无尽藏、报得神通无尽藏、住无量劫无尽藏、入无边世界无尽藏。佛子，是为菩萨十无尽藏。

“菩萨得是十种藏已，福德具足，智慧清净；于诸众生，随其所应而为说法。佛子，菩萨云何于诸众生，随其所应而为说法？所谓：知其所作，知其因缘，知其心行，知其欲乐。贪欲多者，为说不净；瞋恚多者，为说大慈；愚痴多者，教勤观察；三毒等者，为说成就胜智法门；乐生死者，为说三苦；若著处所，说处空寂；心懈怠者，说大精进；怀我慢者，说法平等；多谄诳者，为说菩萨；其心质直、乐寂静者，广为说法，令其成就。菩萨如是随其所应而为说法。为说法时，文相连属，义无舛谬；观法先后，以智分别；是非审定，不违法印；次第建立无边行门，令诸众生断一切疑；善知诸根，入如来教；证真实际，知法平等；断诸法爱，除一切执；常念诸佛，心无暂舍；了知音声，体性平等；于诸言说，心无所著；巧说譬喻，无相违反，悉令得悟一切诸佛随应普现平等智身。

“菩萨如是为诸众生而演说法，则自修习，增长义利，不舍诸度，具足庄严波罗蜜道。是时，菩萨为令众生心满足故，内外悉舍而无所著，是则能净檀波罗蜜。具持众戒而无所著，永离我慢，是则能净尸波罗蜜。悉能忍受一切诸恶，于诸众生，其心平等，无有动摇，譬如大地能持一切，是则能净忍波罗蜜。普发众业，常修靡懈，诸有所作恒不退转，勇猛势力无能制伏，于诸功德不取不舍，而能满足一切智门，是则能净精进波罗蜜。于五欲境无所贪著，诸次第定悉能成就，常正思惟，不住不出，而能销灭一切烦恼，出生无量诸三昧门，成就无边大神通力；逆顺次第，入诸三昧，于一三昧门入无边三昧门，悉知一切三昧境界，与一切三昧三摩钵底智印不相违背，能速入于一切智地，是则能净禅波罗蜜。于诸佛所闻法受持，近善知识承事不倦；常乐闻法，心无厌足；随所听受，如理思惟；入真三昧，离诸僻见；善观诸法，得实相印，了知如来无功用道；乘普门慧，入于一切智智之门，永得休息，是则能净般若波罗蜜。示现一切世间作业，教化众生而不厌倦，随其心乐而为现身；一切所行皆无染著，或现凡夫、或现圣人所行之行，或现生死，或现涅槃；善能观察一切所作，示现一切诸庄严事而不贪著，遍入诸趣度脱众生，是则能净方便波罗蜜。尽成就一切众生，尽庄严一切世界，尽供养一切诸佛，尽通达无障碍法，尽修行遍法界行，身恒住尽未来劫智，尽知一切心念，尽觉悟流转还灭，尽示现一切国土，尽证得如来智慧，是则能净愿波罗蜜。具深心力，无有杂染故；具深信力，无能摧伏故；具大悲力，不生疲厌故；具大慈力，所行平等故；具总持力，能以方便持一切义故；具辩才力，令一切众生欢喜满足故；具波罗蜜力，庄严大乘故；具大愿力，永不断绝故；具神通力，出生无量故；具加持力，令信解领受故，是则能净力波罗蜜。知贪欲行者，知瞋恚行者，知愚痴行者，知等分行者，知修学地行者，一念中知无边众生行，知无边众生心，知一切法真实，知一切如来力，普觉悟法界门，是则能净智波罗蜜。

“佛子，菩萨如是清净诸波罗蜜时，圆满诸波罗蜜时，不舍诸波罗蜜时，住大庄严菩萨乘中，随其所念，一切众生皆为说法，令增净业而得度脱。堕恶道者，教使发心；在难中者，令勤精进；多贪众生，示无贪法；多瞋众生，令行平等；著见众生，为说缘起；欲界众生，教离欲恚恶不善法；色界众生，为其宣说毗钵舍那；无色界众生，为其宣说微妙智慧；二乘之人，教寂静行；乐大乘者，为说十力广大庄严。如其往昔初发心时，见无量众生堕诸恶道，大师子吼作如是言：‘我当以种种法门，随其所应而度脱之！’菩萨具足如是智慧，广能度脱一切众生。

“佛子，菩萨具足如是智慧，令三宝种永不断绝。所以者何？菩萨摩诃萨教诸众生发菩提心，是故能令佛种不断；常为众生开阐法藏，是故能令法种不断；善持教法，无所乖违，是故能令僧种不断。复次，悉能称赞一切大愿，是故能令佛种不断；分别演说因缘之门，是故能令法种不断；常勤修习六和敬法，是故能令僧种不断。复次，于众生田中下佛种子，是故能令佛种不断；护持正法，不惜身命，是故能令法种不断；统理大众，无有疲倦，是故能令僧种不断。复次，于去、来、今佛所说之法、所制之戒，皆悉奉持，心不舍离，是故能令佛、法、僧种永不断绝。菩萨如是绍隆三宝，一切所行无有过失，随有所作，皆以回向一切智门，是故三业皆无瑕玷。无瑕玷故，所作众善，所行诸行，教化众生，随应说法，乃至一念，无有错谬，皆与方便智慧相应，悉以向于一切智智，无空过者。

“菩萨如是修习善法，念念具足十种庄严。何者为十？所谓：身庄严，随诸众生所应调伏而为示现故；语庄严，断一切疑，皆令欢喜故；心庄严，于一念中入诸三昧故；佛刹庄严，一切清净，离诸烦恼故；光明庄严，放无边光普照众生故；众会庄严，普摄众会，皆令欢喜故；神通庄严，随众生心，自在示现故；正教庄严，能摄一切聪慧人故；涅槃地庄严，于一处成道，周遍十方悉无余故；巧说庄严，随处、随时、随其根器为说法故。菩萨成就如是庄严，于念念中，身、语、意业皆无空过，悉以回向一切智门。若有众生见此菩萨，当知亦复无空过者，以必当成阿耨多罗三藐三菩提故。若闻名，若供养，若同住，若忆念，若随出家，若闻说法，若随喜善根，若遥生钦敬，乃至称扬、赞叹名字，皆当得阿耨多罗三藐三菩提。佛子，譬如有药，名为善见，众生见者，众毒悉除；菩萨如是成就此法，众生若见，诸烦恼毒皆得除灭，善法增长。

“佛子，菩萨摩诃萨住此法中，勤加修习，以智慧明，灭诸痴暗；以慈悲力，摧伏魔军；以大智慧及福德力，制诸外道；以金刚定，灭除一切心垢烦恼；以精进力，集诸善根；以净佛土诸善根力，远离一切恶道诸难；以无所著力，净智境界；以方便智慧力，出生一切菩萨诸地、诸波罗蜜，及诸三昧、六通、三明、四无所畏，悉令清净；以一切善法力，成满一切诸佛净土，无边相好，身、语及心具足庄严；以智自在观察力，知一切如来力、无所畏、不共佛法，悉皆平等；以广大智慧力，了知一切智智境界；以往昔誓愿力，随所应化，现佛国土，转大法轮，度脱无量无边众生。

“佛子，菩萨摩诃萨勤修此法，次第成就诸菩萨行，乃至得与诸佛平等，于无边世界中为大法师，护持正法；一切诸佛之所护念，守护受持广大法藏；获无碍辩，深入法门；于无边世界大众之中，随类不同，普现其身，色相具足，最胜无比，以无碍辩巧说深法；其音圆满善巧分布故，能令闻者入于无尽智慧之门；知诸众生心行烦恼而为说法，所出言音具足清净故，一音演畅，能令一切皆生欢喜；其身端正有大威力故，处于众会，无能过者；善知众心故，能普现身；善巧说法故，音声无碍；得心自在故，巧说大法，无能沮坏；得无所畏故，心无怯弱；于法自在故，无能过者；于智自在故，无能胜者；般若波罗蜜自在故，所说法相，不相违背；辩才自在故，随乐说法，相续不断；陀罗尼自在故，决定开示诸法实相；辩才自在故，随所演说，能开种种譬喻之门；大悲自在故，勤诲众生，心无懈息；大慈自在故，放光明网悦可众心。菩萨如是处于高广师子之座演说大法，唯除如来及胜愿智诸大菩萨，其余众生无能胜者、无见顶者、无映夺者；欲以难问令其退屈，无有是处。

“佛子，菩萨摩诃萨得如是自在力已，假使有不可说世界量广大道场满中众生，一一众生威德色相皆如三千大千世界主。菩萨于此才现其身，悉能映蔽如是大众，以大慈悲安其怯弱，以深智慧察其欲乐，以无畏辩为其说法，能令一切皆生欢喜。何以故？佛子，菩萨摩诃萨成就无量智慧轮故，成就无量巧分别故，成就广大正念力故，成就无尽善巧慧故，成就决了诸法实相陀罗尼故，成就无边际菩提心故，成就无错谬妙辩才故，成就得一切佛加持深信解故，成就普入三世诸佛众会道场智慧力故，成就知三世诸佛同一体性清净心故，成就三世一切如来智、一切菩萨大愿智，能作大法师开阐诸佛正法藏及护持故。”

尔时，法慧菩萨欲重宣其义，承佛神力而说颂言：

“心住菩提集众福，常不放逸植坚慧，正念其意恒不忘，十方诸佛皆欢喜。念欲坚固自勤励，于世无依无退怯，以无诤行入深法，十方诸佛皆欢喜。佛欢喜已坚精进，修行福智助道法，入于诸地净众行，满足如来所说愿。如是而修获妙法，既得法已施群生，随其心乐及根性，悉顺其宜为开演。菩萨为他演说法，不舍自己诸度行，波罗蜜道既已成，常于有海济群生。昼夜勤修无懈倦，令三宝种不断绝，所行一切白净法，悉以回向如来地。菩萨所修众善行，普为成就诸群生，令其破暗灭烦恼，降伏魔军成正觉。如是修行得佛智，深入如来正法藏，为大法师演妙法，譬如甘露悉沾洒。慈悲哀愍遍一切，众生心行靡不知，如其所乐为开阐，无量无边诸佛法。进止安徐如象王，勇猛无畏犹师子，不动如山智如海，亦如大雨除众热。”

时，法慧菩萨说此颂已，如来欢喜，大众奉行。

尔时，如来威神力故，十方一切世界，一一四天下南阎浮提及须弥顶上，皆见如来处于众会。彼诸菩萨悉以佛神力故而演说法，莫不自谓恒对于佛。尔时，世尊不离一切菩提树下及须弥山顶，而向于彼夜摩天宫宝庄严殿。

时，夜摩天王遥见佛来，即以神力，于其殿内化作宝莲华藏师子之座，百万层级以为庄严，百万金网以为交络，百万华帐、百万鬘帐、百万香帐、百万宝帐弥覆其上，华盖、鬘盖、香盖、宝盖各亦百万周回布列，百万光明而为照曜。百万夜摩天王恭敬顶礼；百万梵王踊跃欢喜；百万菩萨称扬赞叹；百万天乐各奏百万种法音，相续不断；百万种华云，百万种鬘云，百万种庄严具云，百万种衣云，周匝弥覆；百万种摩尼云，光明照曜。从百万种善根所生，百万诸佛之所护持，百万种福德之所增长，百万种深心、百万种誓愿之所严净，百万种行之所生起，百万种法之所建立，百万种神通之所变现，恒出百万种言音显示诸法。

时，彼天王敷置座已，向佛世尊曲躬合掌，恭敬尊重而白佛言：“善来世尊！善来善逝！善来如来、应、正等觉！唯愿哀愍，处此宫殿！”

时，佛受请，即升宝殿；一切十方，悉亦如是。

尔时，天王即自忆念过去佛所所种善根，承佛威力而说颂言：

“名称如来闻十方，诸吉祥中最无上，彼曾入此摩尼殿，是故此处最吉祥。宝王如来世间灯，诸吉祥中最无上，彼曾入此清净殿，是故此处最吉祥。喜目如来见无碍，诸吉祥中最无上，彼曾入此庄严殿，是故此处最吉祥。然灯如来照世间，诸吉祥中最无上，彼曾入此殊胜殿，是故此处最吉祥。饶益如来利世间，诸吉祥中最无上，彼曾入此无垢殿，是故此处最吉祥。善觉如来无有师，诸吉祥中最无上，彼曾入此宝香殿，是故此处最吉祥。胜天如来世中灯，诸吉祥中最无上，彼曾入此妙香殿，是故此处最吉祥。无去如来论中雄，诸吉祥中最无上，彼曾入此普眼殿，是故此处最吉祥。无胜如来具众德，诸吉祥中最无上，彼曾入此善严殿，是故此处最吉祥。苦行如来利世间，诸吉祥中最无上，彼曾入此普严殿，是故此处最吉祥。”

如此世界中夜摩天王，承佛神力，忆念往昔诸佛功德，称扬赞叹；十方世界夜摩天王，悉亦如是，叹佛功德。尔时，世尊入摩尼庄严殿，于宝莲华藏师子座上结跏趺坐。此殿忽然广博宽容，如其天众诸所住处；十方世界，悉亦如是。

尔时，佛神力故，十方各有一大菩萨，一一各与佛刹微尘数菩萨俱，从十万佛刹微尘数国土外诸世界中而来集会，其名曰：功德林菩萨、慧林菩萨、胜林菩萨、无畏林菩萨、惭愧林菩萨、精进林菩萨、力林菩萨、行林菩萨、觉林菩萨、智林菩萨。此诸菩萨所从来国，所谓：亲慧世界、幢慧世界、宝慧世界、胜慧世界、灯慧世界、金刚慧世界、安乐慧世界、日慧世界、净慧世界、梵慧世界。此诸菩萨各于佛所净修梵行，所谓：常住眼佛、无胜眼佛、无住眼佛、不动眼佛、天眼佛、解脱眼佛、审谛眼佛、明相眼佛、最上眼佛、绀青眼佛。是诸菩萨至佛所已，顶礼佛足，随所来方，各化作摩尼藏师子之座，于其座上结跏趺坐。如此世界中，夜摩天上菩萨来集；一切世界，悉亦如是，其诸菩萨、世界、如来，所有名号悉等无别。

尔时，世尊从两足上放百千亿妙色光明，普照十方一切世界。夜摩宫中，佛及大众靡不皆现。

尔时，功德林菩萨承佛威力，普观十方而说颂言：

“佛放大光明，普照于十方，悉见天人尊，通达无障碍。佛坐夜摩宫，普遍十方界，此事甚奇特，世间所希有。须夜摩天王，偈赞十如来，如此会所见，一切处咸尔。彼诸菩萨众，皆同我等名，十方一切处，演说无上法。所从诸世界，名号亦无别，各于其佛所，净修于梵行。彼诸如来等，名号悉亦同，国土皆丰乐，神力悉自在。十方一切处，皆谓佛在此，或见在人间，或见住天宫。如来普安住，一切诸国土，我等今见佛，处此天宫殿。昔发菩提愿，普及十方界，是故佛威力，充遍难思议。远离世所贪，具足无边德，故获神通力，众生靡不见。游行十方界，如空无所碍，一身无量身，其相不可得。佛功德无边，云何可测知？无住亦无去，普入于法界。”

尔时，慧林菩萨承佛威力，普观十方而说颂言：

“世间大导师，离垢无上尊，不可思议劫，难可得值遇。佛放大光明，世间靡不见，为众广开演，饶益诸群生。如来出世间，为世除痴冥，如是世间灯，希有难可见。已修施戒忍，精进及禅定，般若波罗蜜，以此照世间。如来无与等，求比不可得，不了法真实，无有能得见。佛身及神通，自在难思议，无去亦无来，说法度众生。若有得见闻，清净天人师，永出诸恶趣，舍离一切苦。无量无数劫，修习菩提行，不能知此义，不可得成佛。不可思议劫，供养无量佛，若能知此义，功德超于彼。无量刹珍宝，满中施于佛，不能知此义，终不成菩提。”

尔时，胜林菩萨承佛威力，普观十方而说颂言：

“譬如孟夏月，空净无云曀，赫日扬光晖，十方靡不充。其光无限量，无有能测知，有目斯尚然，何况盲冥者。诸佛亦如是，功德无边际，不可思议劫，莫能分别知。诸法无来处，亦无能作者，无有所从生，不可得分别。一切法无来，是故无有生，以生无有故，灭亦不可得。一切法无生，亦复无有灭，若能如是解，斯人见如来。诸法无生故，自性无所有，如是分别知，此人达深义。以法无性故，无有能了知，如是解于法，究竟无所解。所说有生者，以现诸国土，能知国土性，其心不迷惑。世间国土性，观察悉如实，若能于此知，善说一切义。”

尔时，无畏林菩萨承佛威力，普观十方而说颂言：

“如来广大身，究竟于法界，不离于此座，而遍一切处。若闻如是法，恭敬信乐者，永离三恶道，一切诸苦难。设往诸世界，无量不可数，专心欲听闻，如来自在力。如是诸佛法，是无上菩提，假使欲暂闻，无有能得者。若有于过去，信如是佛法，已成两足尊，而作世间灯。若有当得闻，如来自在力，闻已能生信，彼亦当成佛。若有于现在，能信此佛法，亦当成正觉，说法无所畏。无量无数劫，此法甚难值，若有得闻者，当知本愿力。若有能受持，如是诸佛法，持已广宣说，此人当成佛。况复勤精进，坚固心不舍，当知如是人，决定成菩提。”

尔时，惭愧林菩萨承佛威力，普观十方而说颂言：

“若人得闻是，希有自在法，能生欢喜心，疾除疑惑网。一切知见人，自说如是言，如来无不知，是故难思议。无有从无智，而生于智慧，世间常暗冥，是故无能生。如色及非色，此二不为一，智无智亦然，其体各殊异。如相与无相，生死及涅槃，分别各不同，智无智如是。世界始成立，无有败坏相，智无智亦然，二相非一时。如菩萨初心，不与后心俱，智无智亦然，二心不同时。譬如诸识身，各各无和合，智无智如是，究竟无和合。如阿伽陀药，能灭一切毒，有智亦如是，能灭于无智。如来无有上，亦无与等者，一切无能比，是故难值遇。”

尔时，精进林菩萨承佛威力，普观十方而说颂言：

“诸法无差别，无有能知者，唯佛与佛知，智慧究竟故。如金与金色，其性无差别，法非法亦然，体性无有异。众生非众生，二俱无真实，如是诸法性，实义俱非有。譬如未来世，无有过去相，诸法亦如是，无有一切相。譬如生灭相，种种皆非实，诸法亦复然，自性无所有。涅槃不可取，说时有二种，诸法亦复然，分别有殊异。如依所数物，而有于能数，彼性无所有，如是了知法。譬如算数法，增一至无量，数法无体性，智慧故差别。譬如诸世间，劫烧有终尽，虚空无损败，佛智亦如是。如十方众生，各取虚空相，诸佛亦如是，世间妄分别。”

尔时，力林菩萨承佛威力，普观十方而说颂言：

“一切众生界，皆在三世中，三世诸众生，悉在五蕴中。诸蕴业为本，诸业心为本，心法犹如幻，世间亦如是。世间非自作，亦复非他作，而其得有成，亦复得有坏。世间虽有成，世间虽有坏，了达世间者，此二不应说。云何为世间？云何非世间？世间非世间，但是名差别。三世五蕴法，说名为世间，彼灭非世间，如是但假名。云何说诸蕴？诸蕴有何性？蕴性不可灭，是故说无生。分别此诸蕴，其性本空寂，空故不可灭，此是无生义。众生既如是，诸佛亦复然，佛及诸佛法，自性无所有。能知此诸法，如实不颠倒，一切知见人，常见在其前。”

尔时，行林菩萨承佛威力，普观十方而说颂言：

“譬如十方界，一切诸地种，自性无所有，无处不周遍。佛身亦如是，普遍诸世界，种种诸色相，无住无来处。但以诸业故，说名为众生，亦不离众生，而有业可得。业性本空寂，众生所依止，普作众色相，亦复无来处。如是诸色相，业力难思议，了达其根本，于中无所见。佛身亦如是，不可得思议，种种诸色相，普现十方刹。身亦非是佛，佛亦非是身，但以法为身，通达一切法。若能见佛身，清净如法性，此人于佛法，一切无疑惑。若见一切法，本性如涅槃，是则见如来，究竟无所住。若修习正念，明了见正觉，无相无分别，是名法王子。”

尔时，觉林菩萨承佛威力，普观十方而说颂言：

“譬如工画师，分布诸彩色，虚妄取异相，大种无差别。大种中无色，色中无大种，亦不离大种，而有色可得。心中无彩画，彩画中无心，然不离于心，有彩画可得。彼心恒不住，无量难思议，示现一切色，各各不相知。譬如工画师，不能知自心，而由心故画，诸法性如是。心如工画师，能画诸世间，五蕴悉从生，无法而不造。如心佛亦尔，如佛众生然，应知佛与心，体性皆无尽。若人知心行，普造诸世间，是人则见佛，了佛真实性。心不住于身，身亦不住心，而能作佛事，自在未曾有。若人欲了知，三世一切佛，应观法界性，一切唯心造。”

尔时，智林菩萨承佛威力，普观十方而说颂言：

“所取不可取，所见不可见，所闻不可闻，一心不思议。有量及无量，二俱不可取，若有人欲取，毕竟无所得。不应说而说，是为自欺诳，己事不成就，不令众欢喜。有欲赞如来，无边妙色身，尽于无数劫，无能尽称述。譬如随意珠，能现一切色，无色而现色，诸佛亦如是。又如净虚空，非色不可见，虽现一切色，无能见空者。诸佛亦如是，普现无量色，非心所行处，一切莫能睹。虽闻如来声，音声非如来，亦不离于声，能知正等觉。菩提无来去，离一切分别，云何于是中，自言能得见？诸佛无有法，佛于何有说？但随其自心，谓说如是法。”

尔时，功德林菩萨承佛神力，入菩萨善思惟三昧。入是三昧已，十方各过万佛刹微尘数世界外，有万佛刹微尘数诸佛，皆号功德林，而现其前，告功德林菩萨言：“善哉！佛子，乃能入此善思惟三昧。善男子，此是十方各万佛刹微尘数同名诸佛共加于汝，亦是毗卢遮那如来往昔愿力、威神之力，及诸菩萨众善根力，令汝入是三昧而演说法。为增长佛智故，深入法界故，了知众生界故，所入无碍故，所行无障故，得无量方便故，摄取一切智性故，觉悟一切诸法故，知一切诸根故，能持说一切法故，所谓：发起诸菩萨十种行。善男子，汝当承佛威神之力而演此法。”

是时，诸佛即与功德林菩萨无碍智、无著智、无断智、无师智、无痴智、无异智、无失智、无量智、无胜智、无懈智、无夺智。何以故？此三昧力，法如是故。

尔时，诸佛各伸右手，摩功德林菩萨顶。

时，功德林菩萨即从定起，告诸菩萨言：“佛子，菩萨行不可思议，与法界、虚空界等。何以故？菩萨摩诃萨学三世诸佛而修行故。佛子，何等是菩萨摩诃萨行？佛子，菩萨摩诃萨有十种行，三世诸佛之所宣说。何等为十？一者、欢喜行，二者、饶益行，三者、无违逆行，四者、无屈挠行，五者、无痴乱行，六者、善现行，七者、无著行，八者、难得行，九者、善法行，十者、真实行。是为十。

“佛子，何等为菩萨摩诃萨欢喜行？佛子，此菩萨为大施主，凡所有物悉能惠施；其心平等，无有悔吝，不望果报，不求名称，不贪利养；但为救护一切众生，摄受一切众生，饶益一切众生；为学习诸佛本所修行，忆念诸佛本所修行，爱乐诸佛本所修行，清净诸佛本所修行，增长诸佛本所修行，住持诸佛本所修行，显现诸佛本所修行，演说诸佛本所修行，令诸众生离苦得乐。佛子，菩萨摩诃萨修此行时，令一切众生欢喜爱乐；随诸方土有贫乏处，以愿力故，往生于彼，豪贵大富，财宝无尽。假使于念念中，有无量无数众生诣菩萨所，白言：‘仁者，我等贫乏，靡所资赡，饥羸困苦，命将不全。惟愿慈哀，施我身肉，令我得食，以活其命！’尔时，菩萨即便施之，令其欢喜，心得满足。如是无量百千众生而来乞求，菩萨于彼曾无退怯，但更增长慈悲之心。以是众生咸来乞求，菩萨见之，倍复欢喜，作如是念：‘我得善利！此等众生是我福田、是我善友，不求不请而来教我入佛法中。我今应当如是修学，不违一切众生之心。’又作是念：‘愿我已作、现作、当作所有善根，令我未来于一切世界、一切众生中受广大身，以是身肉充足一切饥苦众生。乃至若有一小众生未得饱足，愿不舍命，所割身肉，亦无有尽。以此善根，愿得阿耨多罗三藐三菩提，证大涅槃；愿诸众生食我肉者，亦得阿耨多罗三藐三菩提，获平等智，具诸佛法，广作佛事，乃至入于无余涅槃。若一众生心不满足，我终不证阿耨多罗三藐三菩提。’菩萨如是利益众生而无我想、众生想、有想、命想、种种想、补伽罗想、人想、摩纳婆想、作者想、受者想，但观法界、众生界，无边际法、空法、无所有法、无相法、无体法、无处法、无依法、无作法。作是观时，不见自身，不见施物，不见受者，不见福田，不见业，不见报，不见果，不见大果，不见小果。尔时，菩萨观去、来、今一切众生所受之身寻即坏灭，便作是念：‘奇哉！众生愚痴无智，于生死内受无数身，危脆不停，速归坏灭，若已坏灭，若今坏灭，若当坏灭，而不能以不坚固身求坚固身。我当尽学诸佛所学，证一切智，知一切法，为诸众生说三世平等、随顺寂静、不坏法性，令其永得安隐快乐。’佛子，是名菩萨摩诃萨第一欢喜行。

“佛子，何等为菩萨摩诃萨饶益行？此菩萨护持净戒，于色、声、香、味、触，心无所著，亦为众生如是宣说；不求威势，不求种族，不求富饶，不求色相，不求王位，如是一切皆无所著，但坚持净戒，作如是念：‘我持净戒，必当舍离一切缠缚、贪求、热恼、诸难、逼迫、毁谤、乱浊，得佛所赞平等正法。’佛子，菩萨如是持净戒时，于一日中，假使无数百千亿那由他诸大恶魔诣菩萨所，一一各将无量无数百千亿那由他天女──皆于五欲善行方便，端正姝丽倾惑人心，执持种种珍玩之具，欲来惑乱菩萨道意。尔时，菩萨作如是念：‘此五欲者，是障道法，乃至障碍无上菩提。’是故不生一念欲想，心净如佛；唯除方便教化众生，而不舍于一切智心。佛子，菩萨不以欲因缘故恼一众生，宁舍身命，而终不作恼众生事。菩萨自得见佛已来，未曾心生一念欲想，何况从事，若或从事，无有是处！尔时，菩萨但作是念：‘一切众生于长夜中，想念五欲，趣向五欲，贪著五欲。其心决定耽染沉溺，随其流转，不得自在。我今应当令此诸魔及诸天女，一切众生住无上戒；住净戒已，于一切智，心无退转，得阿耨多罗三藐三菩提，乃至入于无余涅槃。何以故？此是我等所应作业，应随诸佛如是修学。作是学已，离诸恶行、计我、无知，以智入于一切佛法，为众生说，令除颠倒。然知不离众生有颠倒，不离颠倒有众生；不于颠倒内有众生，不于众生内有颠倒；亦非颠倒是众生，亦非众生是颠倒；颠倒非内法，颠倒非外法；众生非内法，众生非外法。一切诸法虚妄不实，速起速灭无有坚固，如梦如影，如幻如化，诳惑愚夫。如是解者，即能觉了一切诸行，通达生死及与涅槃，证佛菩提；自得度，令他得度；自解脱，令他解脱；自调伏，令他调伏；自寂静，令他寂静；自安隐，令他安隐；自离垢，令他离垢；自清净，令他清净；自涅槃，令他涅槃；自快乐，令他快乐。’佛子，此菩萨复作是念：‘我当随顺一切如来，离一切世间行，具一切诸佛法，住无上平等处，等观众生，明达境界，离诸过失，断诸分别，舍诸执著，善巧出离，心恒安住无上、无说、无依、无动、无量、无边、无尽、无色甚深智慧。’佛子，是名菩萨摩诃萨第二饶益行。

“佛子，何等为菩萨摩诃萨无违逆行？此菩萨常修忍法，谦下恭敬；不自害，不他害，不两害；不自取，不他取，不两取；不自著，不他著，不两著；亦不贪求名闻利养，但作是念：‘我当常为众生说法，令离一切恶，断贪、瞋、痴、憍慢、覆藏、悭嫉、谄诳，令恒安住忍辱柔和。’佛子，菩萨成就如是忍法。假使有百千亿那由他阿僧祇众生来至其所，一一众生化作百千亿那由他阿僧祇口，一一口出百千亿那由他阿僧祇语，所谓：不可喜语、非善法语、不悦意语、不可爱语、非仁贤语、非圣智语、非圣相应语、非圣亲近语、深可厌恶语、不堪听闻语，以是言辞毁辱菩萨。又此众生一一各有百千亿那由他阿僧祇手，一一手各执百千亿那由他阿僧祇器仗逼害菩萨。如是经于阿僧祇劫，曾无休息。菩萨遭此极大楚毒，身毛皆竖，命将欲断，作是念言：‘我因是苦，心若动乱，则自不调伏、自不守护、自不明了、自不修习、自不正定、自不寂静、自不爱惜、自生执著，何能令他心得清净？’菩萨尔时复作是念：‘我从无始劫，住于生死，受诸苦恼。’如是思惟，重自劝励，令心清净，而得欢喜。善自调摄，自能安住于佛法中，亦令众生同得此法。复更思惟：‘此身空寂，无我、我所，无有真实，性空无二；若苦若乐，皆无所有，诸法空故。我当解了，广为人说，令诸众生灭除此见。是故我今虽遭苦毒，应当忍受，为慈念众生故，饶益众生故，安乐众生故，怜愍众生故，摄受众生故，不舍众生故，自得觉悟故，令他觉悟故，心不退转故，趣向佛道故。’是名菩萨摩诃萨第三无违逆行。

“佛子，何等为菩萨摩诃萨无屈挠行？此菩萨修诸精进，所谓：第一精进、大精进、胜精进、殊胜精进、最胜精进、最妙精进、上精进、无上精进、无等精进、普遍精进。性无三毒、性无憍慢、性不覆藏、性不悭嫉、性无谄诳、性自惭愧，终不为恼一众生故而行精进，但为断一切烦恼故而行精进，但为拔一切惑本故而行精进，但为除一切习气故而行精进，但为知一切众生界故而行精进，但为知一切众生死此生彼故而行精进，但为知一切众生烦恼故而行精进，但为知一切众生心乐故而行精进，但为知一切众生境界故而行精进，但为知一切众生诸根胜劣故而行精进，但为知一切众生心行故而行精进，但为知一切法界故而行精进，但为知一切佛法根本性故而行精进，但为知一切佛法平等性故而行精进，但为知三世平等性故而行精进，但为得一切佛法智光明故而行精进，但为证一切佛法智故而行精进，但为知一切佛法一实相故而行精进，但为知一切佛法无边际故而行精进，但为得一切佛法广大决定善巧智故而行精进，但为得分别演说一切佛法句义智故而行精进。佛子，菩萨摩诃萨成就如是精进行已，设有人言：‘汝颇能为无数世界所有众生，以一一众生故，于阿鼻地狱，经无数劫备受众苦，令彼众生一一得值无数诸佛出兴于世，以见佛故，具受众乐，乃至入于无余涅槃，汝乃当成阿耨多罗三藐三菩提，能尔不耶？’答言：‘我能。’设复有人作如是言：‘有无量阿僧祇大海，汝当以一毛端滴之令尽；有无量阿僧祇世界，尽抹为尘。彼滴及尘，一一数之，悉知其数。为众生故，经尔许劫，于念念中受苦不断。’菩萨不以闻此语故而生一念悔恨之心，但更增上欢喜踊跃，深自庆幸得大善利：‘以我力故，令彼众生永脱诸苦。’菩萨以此所行方便，于一切世界中，令一切众生乃至究竟无余涅槃。是名菩萨摩诃萨第四无屈挠行。

“佛子，何等为菩萨摩诃萨离痴乱行？此菩萨成就正念，心无散乱，坚固不动，最上清净，广大无量，无有迷惑。以是正念故，善解世间一切语言，能持出世诸法言说，所谓：能持色法、非色法言说，能持建立色自性言说，乃至能持建立受、想、行、识自性言说，心无痴乱。于世间中，死此生彼，心无痴乱；入胎出胎，心无痴乱；发菩提意，心无痴乱；事善知识，心无痴乱；勤修佛法，心无痴乱；觉知魔事，心无痴乱；离诸魔业，心无痴乱；于不可说劫，修菩萨行，心无痴乱。此菩萨成就如是无量正念，于无量阿僧祇劫中，从诸佛、菩萨、善知识所，听闻正法，所谓：甚深法、广大法、庄严法、种种庄严法、演说种种名句文身法、菩萨庄严法、佛神力光明无上法、正希望决定解清净法、不著一切世间法、分别一切世间法、甚广大法、离痴翳照了一切众生法、一切世间共法不共法、菩萨智无上法、一切智自在法。菩萨听闻如是法已，经阿僧祇劫，不忘不失，心常忆念，无有间断。何以故？菩萨摩诃萨于无量劫修诸行时，终不恼乱一众生，令失正念；不坏正法，不断善根，心常增长广大智故。复次，此菩萨摩诃萨，种种音声不能惑乱，所谓：高大声、粗浊声、极令人恐怖声、悦意声、不悦意声、喧乱耳识声、沮坏六根声。此菩萨闻如是等无量无数好恶音声，假使充满阿僧祇世界，未曾一念心有散乱，所谓：正念不乱、境界不乱、三昧不乱、入甚深法不乱、行菩提行不乱、发菩提心不乱、忆念诸佛不乱、观真实法不乱、化众生智不乱、净众生智不乱、决了甚深义不乱。不作恶业故，无恶业障；不起烦恼故，无烦恼障；不轻慢法故，无有法障；不诽谤正法故，无有报障。佛子，如上所说如是等声，一一充满阿僧祇世界，于无量无数劫未曾断绝，悉能坏乱众生身心一切诸根，而不能坏此菩萨心。菩萨入三昧中，住于圣法，思惟观察一切音声，善知音声生、住、灭相，善知音声生、住、灭性。如是闻已，不生于贪，不起于瞋，不失于念，善取其相而不染著；知一切声皆无所有，实不可得，无有作者，亦无本际，与法界等，无有差别。菩萨如是成就寂静身、语、意行，至一切智，永不退转；善入一切诸禅定门，知诸三昧同一体性，了一切法无有边际，得一切法真实智慧，得离音声甚深三昧，得阿僧祇诸三昧门，增长无量广大悲心。是时，菩萨于一念中，得无数百千三昧，闻如是声，心不惑乱，令其三昧渐更增广。作如是念：‘我当令一切众生安住无上清净念中，于一切智得不退转，究竟成就无余涅槃。’是名菩萨摩诃萨第五离痴乱行。

“佛子，何等为菩萨摩诃萨善现行？此菩萨身业清净、语业清净、意业清净，住无所得、示无所得身语意业，能知三业皆无所有、无虚妄故，无有系缚；凡所示现，无性无依；住如实心，知无量心自性，知一切法自性，无得无相，甚深难入；住于正位真如法性，方便出生而无业报；不生不灭，住涅槃界，住寂静性；住于真实无性之性，言语道断，超诸世间，无有所依；入离分别无缚著法，入最胜智真实之法，入非诸世间所能了知出世间法。此是菩萨善巧方便示现生相。佛子，此菩萨作如是念：‘一切众生，无性为性；一切诸法，无为为性；一切国土，无相为相。一切三世，唯有言说；一切言说，于诸法中，无有依处；一切诸法，于言说中，亦无依处。’菩萨如是解一切法皆悉甚深，一切世间皆悉寂静，一切佛法无所增益。佛法不异世间法，世间法不异佛法；佛法、世间法，无有杂乱，亦无差别。了知法界体性平等，普入三世，永不舍离大菩提心，恒不退转化众生心，转更增长大慈悲心，与一切众生作所依处。菩萨尔时复作是念：‘我不成熟众生，谁当成熟？我不调伏众生，谁当调伏？我不教化众生，谁当教化？我不觉悟众生，谁当觉悟？我不清净众生，谁当清净？此我所宜、我所应作。’复作是念：‘若我自解此甚深法，唯我一人于阿耨多罗三藐三菩提独得解脱；而诸众生盲冥无目，入大险道，为诸烦恼之所缠缚。如重病人恒受苦痛，处贪爱狱不能自出，不离地狱、饿鬼、畜生、阎罗王界，不能灭苦，不舍恶业，常处痴暗，不见真实，轮回生死，无得出离，住于八难，众垢所著，种种烦恼覆障其心，邪见所迷，不行正道。’菩萨如是观诸众生，作是念言：‘若此众生未成熟、未调伏，舍而取证阿耨多罗三藐三菩提，是所不应。我当先化众生，于不可说不可说劫行菩萨行；未成熟者，先令成熟；未调伏者，先令调伏。’是菩萨住此行时，诸天、魔、梵、沙门、婆罗门，一切世间乾闼婆、阿修罗等，若有得见，暂同住止，恭敬尊重，承事供养，及暂耳闻一经心者；如是所作，悉不唐捐，必定当成阿耨多罗三藐三菩提。是名菩萨摩诃萨第六善现行。

“佛子，何等为菩萨摩诃萨无著行？佛子，此菩萨以无著心，于念念中，能入阿僧祇世界，严净阿僧祇世界。于诸世界，心无所著，往诣阿僧祇诸如来所，恭敬礼拜，承事供养。以阿僧祇华、阿僧祇香、阿僧祇鬘，阿僧祇涂香、末香、衣服、珍宝、幢幡、妙盖，诸庄严具各阿僧祇以用供养；如是供养，为究竟无作法故，为住不思议法故。于念念中，见无数佛；于诸佛所，心无所著；于诸佛刹，亦无所著；于佛相好，亦无所著；见佛光明，听佛说法，亦无所著；于十方世界，及佛菩萨所有众会，亦无所著；听佛法已，心生欢喜，志力广大，能摄、能行诸菩萨行，然于佛法，亦无所著。此菩萨于不可说劫，见不可说佛出兴于世，一一佛所承事供养，皆悉尽于不可说劫，心无厌足；见佛闻法，及见菩萨众会庄严，皆无所著；见不净世界，亦无憎恶。何以故？此菩萨如诸佛法而观察故。诸佛法中，无垢、无净，无暗、无明，无异、无一，无实、无妄，无安隐、无险难，无正道、无邪道。菩萨如是深入法界教化众生，而于众生不生执著；受持诸法，而于诸法不生执著；发菩提心住于佛住，而于佛住不生执著；虽有言说，而于言说心无所著；入众生趣，于众生趣心无所著；了知三昧能入能住，而于三昧心无所著；往诣无量诸佛国土，若入、若见、若于中住，而于佛土心无所著，舍去之时亦无顾恋。菩萨摩诃萨以能如是无所著故，于佛法中，心无障碍，了佛菩提，证法毗尼，住佛正教，修菩萨行，住菩萨心，思惟菩萨解脱之法，于菩萨住处心无所染，于菩萨所行亦无所著，净菩萨道，受菩萨记；得受记已，作如是念：‘凡夫愚痴，无知无见，无信无解，无聪敏行，顽嚚贪著，流转生死；不求见佛，不随明导，不信调御，迷误失错，入于险道；不敬十力王，不知菩萨恩，恋著住处；闻诸法空，心大惊怖；远离正法，住于邪法；舍夷坦道，入险难道；弃背佛意，随逐魔意；于诸有中，坚执不舍。’菩萨如是观诸众生，增长大悲，生诸善根而无所著。菩萨尔时复作是念：‘我当为一众生，于十方世界一一国土，经不可说不可说劫，教化成熟。如为一众生，为一切众生皆亦如是，终不以此而生疲厌，舍而余去。’又以毛端遍量法界，于一毛端处，尽不可说不可说劫，教化调伏一切众生；如一毛端处，一一毛端处皆亦如是。乃至不于一弹指顷，执著于我，起我、我所想。于一一毛端处，尽未来劫修菩萨行；不著身，不著法，不著念，不著愿，不著三昧，不著观察，不著寂定，不著境界，不著教化调伏众生，亦复不著入于法界。何以故？菩萨作是念：‘我应观一切法界如幻，诸佛如影，菩萨行如梦，佛说法如响，一切世间如化，业报所持故；差别身如幻，行力所起故；一切众生如心，种种杂染故；一切法如实际，不可变异故。’又作是念：‘我当尽虚空遍法界，于十方国土中行菩萨行，念念明达，一切佛法正念现前，无所取著。’菩萨如是观身无我，见佛无碍，为化众生演说诸法，令于佛法发生无量欢喜净信，救护一切，心无疲厌。无疲厌故，于一切世界，若有众生未成就、未调伏处，悉诣于彼方便化度。其中众生种种音声、种种诸业、种种取著、种种施设、种种和合、种种流转、种种所作、种种境界、种种生、种种殁，以大誓愿，安住其中而教化之，不令其心有动有退，亦不一念生染著想。何以故？得无所著、无所依故，自利、利他，清净满足。是名菩萨摩诃萨第七无著行。

“佛子，何等为菩萨摩诃萨难得行？此菩萨成就难得善根、难伏善根、最胜善根、不可坏善根、无能过善根、不思议善根、无尽善根、自在力善根、大威德善根、与一切佛同一性善根。此菩萨修诸行时，于佛法中得最胜解，于佛菩提得广大解，于菩萨愿未曾休息，尽一切劫心无疲倦，于一切苦不生厌离，一切众魔所不能动，一切诸佛之所护念，具行一切菩萨苦行，修菩萨行精勤匪懈，于大乘愿恒不退转。是菩萨安住此难得行已，于念念中，能转阿僧祇劫生死，而不舍菩萨大愿。若有众生，承事供养，乃至见闻，皆于阿耨多罗三藐三菩提得不退转。此菩萨虽了众生非有，而不舍一切众生界。譬如船师，不住此岸，不住彼岸，不住中流，而能运度此岸众生至于彼岸，以往返无休息故；菩萨摩诃萨亦复如是，不住生死，不住涅槃，亦复不住生死中流，而能运度此岸众生，置于彼岸安隐无畏、无忧恼处。亦不于众生数而有所著，不舍一众生著多众生，不舍多众生著一众生；不增众生界，不减众生界；不生众生界，不灭众生界；不尽众生界，不长众生界；不分别众生界，不二众生界。何以故？菩萨深入众生界如法界，众生界、法界无有二。无二法中，无增无减，无生无灭，无有无无，无取无依，无著无二。何以故？菩萨了一切法、法界无二故。菩萨如是以善方便入深法界，住于无相，以清净相庄严其身，了法无性而能分别一切法相，不取众生而能了知众生之数，不著世界而现身佛刹，不分别法而善入佛法，深达义理而广演言教，了一切法离欲真际而不断菩萨道、不退菩萨行，常勤修习无尽之行，自在入于清净法界。譬如钻木以出于火，火事无量而火不灭。菩萨如是化众生事无有穷尽，而在世间常住不灭；非究竟，非不究竟；非取，非不取；非依，非无依；非世法，非佛法；非凡夫，非得果。菩萨成就如是难得心，修菩萨行时，不说二乘法，不说佛法；不说世间，不说世间法；不说众生，不说无众生；不说垢，不说净。何以故？菩萨知一切法无染、无取、不转、不退故。菩萨于如是寂灭微妙甚深最胜法中修行时，亦不生念：‘我现修此行、已修此行、当修此行。’不著蕴、界、处、内世间、外世间、内外世间，所起大愿、诸波罗蜜及一切法皆无所著。何以故？法界中无有法名向声闻乘、向独觉乘，无有法名向菩萨乘、向阿耨多罗三藐三菩提，无有法名向凡夫界，无有法名向染、向净、向生死、向涅槃。何以故？诸法无二、无不二故。譬如虚空，于十方中，若去、来、今，求不可得，然非无虚空。菩萨如是观一切法皆不可得，然非无一切法；如实无异，不失所作，普示修行菩萨诸行；不舍大愿，调伏众生，转正法轮；不坏因果，亦不违于平等妙法，普与三世诸如来等；不断佛种，不坏实相；深入于法，辩才无尽；闻法不著，至法渊底，善能开演，心无所畏；不舍佛住，不违世法，普现世间而不著世间。菩萨如是成就难得智慧心，修习诸行，于三恶趣拔出众生，教化调伏，安置三世诸佛道中，令不动摇。复作是念：‘世间众生不知恩报，更相仇对，邪见执著，迷惑颠倒，愚痴无智，无有信心，随逐恶友，起诸恶慧，贪爱、无明、种种烦恼皆悉充满，是我所修菩萨行处。设有知恩、聪明、慧解，及善知识充满世间，我不于中修菩萨行。何以故？我于众生，无所适莫，无所冀望，乃至不求一缕一毫，及以一字赞美之言。尽未来劫，修菩萨行，未曾一念自为于己；但欲度脱一切众生，令其清净，永得出离。何以故？于众生中为明导者，法应如是，不取不求；但为众生修菩萨道，令其得至安隐彼岸，成阿耨多罗三藐三菩提。’是名菩萨摩诃萨第八难得行。

“佛子，何等为菩萨摩诃萨善法行？此菩萨为一切世间天、人、魔、梵、沙门、婆罗门、乾闼婆等作清凉法池，摄持正法，不断佛种；得清净光明陀罗尼故，说法授记，辩才无尽；得具足义陀罗尼故，义辩无尽；得觉悟实法陀罗尼故，法辩无尽；得训释言词陀罗尼故，词辩无尽；得无边文句无尽义无碍门陀罗尼故，无碍辩无尽；得佛灌顶陀罗尼灌其顶故，欢喜辩无尽；得不由他悟陀罗尼门故，光明辩无尽；得同辩陀罗尼门故，同辩无尽；得种种义身、句身、文身中训释陀罗尼门故，训释辩无尽；得无边旋陀罗尼故，无边辩无尽。此菩萨大悲坚固，普摄众生，于三千大千世界变身金色，施作佛事；随诸众生根性欲乐，以广长舌，于一音中现无量音，应时说法，皆令欢喜。假使有不可说种种业报无数众生，共会一处，其会广大充满不可说世界，菩萨于彼众会中坐。是中众生，一一皆有不可说阿僧祇口，一一口能出百千亿那由他音，同时发声，各别言词，各别所问；菩萨于一念中，悉能领受，皆为酬对，令除疑惑。如一众会中，于不可说众会中，悉亦如是。复次，假使一毛端处，念念出不可说不可说道场众会；一切毛端处，皆亦如是。尽未来劫，彼劫可尽，众会无尽。是诸众会，于念念中，以各别言词，各别所问；菩萨于一念中，悉能领受，无怖无怯，无疑无谬，而作是念：‘设一切众生以如是语业俱来问我，我为说法无断无尽，皆令欢喜，住于善道；复令善解一切言词，能为众生说种种法，而于言语无所分别。假使不可说不可说种种言词而来问难，一念悉领，一音咸答，普使开悟，无有遗余。以得一切智灌顶故，以得无碍藏故，以得一切法圆满光明故，具足一切智智故。’佛子，此菩萨摩诃萨安住善法行已，能自清净，亦能以无所著方便而普饶益一切众生，不见有众生得出离者。如于此三千大千世界，如是乃至于不可说三千大千世界，变身金色，妙音具足，于一切法无所障碍而作佛事。佛子，此菩萨摩诃萨成就十种身，所谓：入无边法界非趣身，灭一切世间故；入无边法界诸趣身，生一切世间故；不生身，住无生平等法故；不灭身，一切灭、言说不可得故；不实身，得如实故；不妄身，随应现故；不迁身，离死此生彼故；不坏身，法界性无坏故；一相身，三世语言道断故；无相身，善能观察法相故。菩萨成就如是十种身，为一切众生舍，长养一切善根故；为一切众生救，令其得大安隐故；为一切众生归，与其作大依处故；为一切众生导，令得无上出离故；为一切众生师，令入真实法中故；为一切众生灯，令其明见业报故；为一切众生光，令照甚深妙法故；为一切三世炬，令其晓悟实法故；为一切世间照，令入光明地中故；为一切诸趣明，示现如来自在故。佛子，是名菩萨摩诃萨第九善法行。菩萨安住此行，为一切众生作清凉法池，能尽一切佛法源故。

“佛子，何等为菩萨摩诃萨真实行？此菩萨成就第一诚谛之语，如说能行，如行能说。此菩萨学三世诸佛真实语，入三世诸佛种性，与三世诸佛善根同等，得三世诸佛无二语，随如来学智慧成就。此菩萨成就知众生是处非处智、去来现在业报智、诸根利钝智、种种界智、种种解智、一切至处道智、诸禅解脱三昧垢净起时非时智、一切世界宿住随念智、天眼智、漏尽智，而不舍一切菩萨行。何以故？欲教化一切众生，悉令清净故。此菩萨复生如是增上心：‘若我不令一切众生住无上解脱道，而我先成阿耨多罗三藐三菩提者，则违我本愿，是所不应。是故，要当先令一切众生得无上菩提、无余涅槃，然后成佛。何以故？非众生请我发心，我自为众生作不请之友，欲先令一切众生满足善根、成一切智。是故，我为最胜，不著一切世间故；我为最上，住无上调御地故；我为离翳，解众生无际故；我为已办，本愿成就故；我为善变化，菩萨功德庄严故；我为善依怙，三世诸佛摄受故。’此菩萨摩诃萨不舍本愿故，得入无上智慧庄严，利益众生，悉令满足；随本誓愿，皆得究竟；于一切法中智慧自在，令一切众生普得清净；念念遍游十方世界，念念普诣不可说不可说诸佛国土，念念悉见不可说不可说诸佛及佛庄严清净国土，示现如来自在神力。普遍法界、虚空界，此菩萨现无量身，普入世间而无所依；于其身中，现一切刹、一切众生、一切诸法、一切诸佛。此菩萨知众生种种想、种种欲、种种解、种种业报、种种善根，随其所应，为现其身而调伏之；观诸菩萨如幻、一切法如化、佛出世如影、一切世间如梦，得义身、文身无尽藏；正念自在，决定了知一切诸法；智慧最胜，入一切三昧真实相，住一性无二地。菩萨摩诃萨以诸众生皆著于二，安住大悲，修行如是寂灭之法，得佛十力，入因陀罗网法界，成就如来无碍解脱人中雄猛大师子吼；得无所畏，能转无碍清净法轮；得智慧解脱，了知一切世间境界；绝生死回流，入智慧大海；为一切众生护持三世诸佛正法，到一切佛法海实相源底。菩萨住此真实行已，一切世间天、人、魔、梵、沙门、婆罗门、乾闼婆、阿修罗等，有亲近者，皆令开悟，欢喜清净。是名菩萨摩诃萨第十真实行。”

尔时，佛神力故，十方各有佛刹微尘数世界六种震动，所谓：动、遍动、等遍动，起、遍起、等遍起，踊、遍踊、等遍踊，震、遍震、等遍震，吼、遍吼、等遍吼，击、遍击、等遍击。雨天妙华、天香、天末香、天鬘、天衣、天宝、天庄严具，奏天乐音，放天光明，演畅诸天微妙音声。如此世界夜摩天宫，说十行法所现神变；十方世界，悉亦如是。复以佛神力故，十方各过十万佛刹微尘数世界外，有十万佛刹微尘数菩萨俱，来诣此土，充满十方，语功德林菩萨言：“佛子，善哉！善哉！善能演说诸菩萨行。我等一切同名功德林，所住世界皆名功德幢，彼土如来同名普功德。我等佛所，亦说此法；众会眷属，言词义理，悉亦如是，无有增减。佛子，我等皆承佛神力，来入此会，为汝作证：十方世界，悉亦如是。”

尔时，功德林菩萨承佛神力，普观十方一切众会暨于法界，欲令佛种性不断故，欲令菩萨种性清净故，欲令愿种性不退转故，欲令行种性常相续故，欲令三世种性悉平等故，欲摄三世一切佛种性故，欲开演所种诸善根故，欲观察一切诸根故，欲解烦恼习气心行所作故，欲照了一切佛菩提故，而说颂曰：

“一心敬礼十力尊，离垢清净无碍见，境界深远无伦匹，住如虚空道中者。过去人中诸最胜，功德无量无所著，勇猛第一无等伦，彼离尘者行斯道。现在十方诸国土，善能开演第一义，离诸过恶最清净，彼无依者行斯道。未来所有人师子，周遍游行于法界，已发诸佛大悲心，彼饶益者行斯道。三世所有无比尊，自然除灭愚痴暗，于一切法皆平等，彼大力人行此道。普见无量无边界，一切诸有及诸趣，见已其心不分别，彼无动者行斯道。法界所有皆明了，于第一义最清净，永破瞋慢及愚痴，彼功德者行斯道。于诸众生善分别，悉入法界真实性，自然觉悟不由他，彼等空者行斯道。尽空所有诸国土，悉往说法广开喻，所说清净无能坏，彼胜牟尼行此道。具足坚固不退转，成就尊重最胜法，愿力无尽到彼岸，彼善修者所行道。无量无边一切地，广大甚深妙境界，悉能知见靡有遗，彼论师子所行道。一切句义皆明了，所有异论悉摧伏，于法决定无所疑，彼大牟尼行此道。远离世间诸过患，普与众生安隐乐，能为无等大导师，彼胜德者行斯道。恒以无畏施众生，普令一切皆欣庆，其心清净离染浊，彼无等者行斯道。意业清净极调善，离诸戏论无口过，威光圆满众所钦，彼最胜者行斯道。入真实义到彼岸，住功德处心永寂，诸佛护念恒不忘，彼灭有者行斯道。远离于我无恼害，恒以大音宣正法，十方国土靡不周，彼绝譬者行斯道。檀波罗蜜已成满，百福相好所庄严，众生见者皆欣悦，彼最胜慧行斯道。智地甚深难可入，能以妙慧善安住，其心究竟不动摇，彼坚固行行斯道。法界所有悉能入，随所入处咸究竟，神通自在靡不该，彼法光明行此道。诸无等等大牟尼，勤修三昧无二相，心常在定乐寂静，彼普见者行斯道。微细广大诸国土，更相涉入各差别，如其境界悉了知，彼智山王行此道。意常明洁离诸垢，于三界中无所著，护持众戒到彼岸，此净心者行斯道。智慧无边不可说，普遍法界虚空界，善能修学住其中，彼金刚慧行斯道。三世一切佛境界，智慧善入悉周遍，未尝暂起疲厌心，彼最胜者行斯道。善能分别十力法，了知一切至处道，身业无碍得自在，彼功德身行此道。十方无量无边界，所有一切诸众生，我皆救护而不舍，彼无畏者行斯道。于诸佛法勤修习，心常精进不懈倦，净治一切诸世间，彼大龙王行此道。了知众生根不同，欲解无量各差别，种种诸界皆明达，此普入者行斯道。十方世界无量刹，悉往受生无有数，未曾一念生疲厌，彼欢喜者行斯道。普放无量光明网，照耀一切诸世间，其光所照入法性，此善慧者行斯道。震动十方诸国土，无量亿数那由他，不令众生有惊怖，此利世者所行道。善解一切语言法，问难酬对悉究竟，聪哲辩慧靡不知，此无畏者所行道。善解覆仰诸国土，分别思惟得究竟，悉使住于无尽地，此胜慧者所行道。功德无量那由他，为求佛道皆修习，于其一切到彼岸，此无尽行所行道。超出世间大论师，辩才第一师子吼，普使群生到彼岸，此净心者所行道。诸佛灌顶第一法，已得此法灌其顶，心恒安住正法门，彼广大心行此道。一切众生无量别，了达其心悉周遍，决定护持佛法藏，彼如须弥行此道。能于一一语言中，普为示现无量音，令彼众生随类解，此无碍见行斯道。一切文字语言法，智皆善入不分别，住于真实境界中，此见性者所行道。安住甚深大法海，善能印定一切法，了法无相真实门，此见实者所行道。一一佛土皆往诣，尽于无量无边劫，观察思惟靡暂停，此匪懈者所行道。无量无数诸如来，种种名号各不同，于一毛端悉明见，此净福者所行道。一毛端处见诸佛，其数无量不可说，一切法界悉亦然，彼诸佛子行斯道。无量无边无数劫，于一念中悉明见，知其修促无定相，此解脱行所行道。能令见者无空过，皆于佛法种因缘，而于所作心无著，彼诸最胜所行道。那由他劫常遇佛，终不一念生疲厌，其心欢喜转更增，此不空见所行道。尽于无量无边劫，观察一切众生界，未曾见有一众生，此坚固士所行道。修习无边福智藏，普作清凉功德池，利益一切诸群生，彼第一人行此道。法界所有诸品类，普遍虚空无数量，了彼皆依言说住，此师子吼所行道。能于一一三昧中，普入无数诸三昧，悉至法门幽奥处，此论月者行斯道。忍力勤修到彼岸，能忍最胜寂灭法，其心平等不动摇，此无边智所行道。于一世界一坐处，其身不动恒寂然，而于一切普现身，彼无边身行此道。无量无边诸国土，悉令共入一尘中，普得包容无障碍，彼无边思行此道。了达是处及非处，于诸力处普能入，成就如来最上力，彼第一力所行道。过去未来现在世，无量无边诸业报，恒以智慧悉了知，此达解者所行道。了达世间时非时，如应调伏诸众生，悉顺其宜而不失，此善了者所行道。善守身语及意业，恒令依法而修行，离诸取著降众魔，此智心者所行道。于诸法中得善巧，能入真如平等处，辩才宣说无有穷，此佛行者所行道。陀罗尼门已圆满，善能安住无碍藏，于诸法界悉通达，此深入者所行道。三世所有一切佛，悉与等心同智慧，一性一相无有殊，此无碍种所行道。已抉一切愚痴膜，深入广大智慧海，普施众生清净眼，此有目者所行道。已具一切诸导师，平等神通无二行，获于如来自在力，此善修者所行道。遍游一切诸世间，普雨无边妙法雨，悉令于义得决了，此法云者所行道。能于佛智及解脱，深生净信永不退，以信而生智慧根，此善学者所行道。能于一念悉了知，一切众生无有余，了彼众生心自性，达无性者所行道。法界一切诸国土，悉能化往无有数，其身最妙绝等伦，此无比行所行道。佛刹无边无有数，无量诸佛在其中，菩萨于彼悉现前，亲近供养生尊重。菩萨能以独一身，入于三昧而寂定，令见其身无有数，一一皆从三昧起。菩萨所住最深妙，所行所作超戏论，其心清净常悦乐，能令众生悉欢喜。诸根方便各差别，能以智慧悉明见，而了诸根无所依，调难调者所行道。能以方便巧分别，于一切法得自在，十方世界各不同，悉在其中作佛事。诸根微妙行亦然，能为众生广说法，谁其闻者不欣庆，此等虚空所行道。智眼清净无与等，于一切法悉明见，如是智慧巧分别，此无等者所行道。所有无尽广大福，一切修行使究竟，令诸众生悉清净，此无比者所行道。普劝修成助道法，悉令得住方便地，度脱众生无有数，未曾暂起众生想。一切机缘悉观察，先护彼意令无诤，普示众生安隐处，此方便者所行道。成就最上第一智，具足无量无边智，于诸四众无所畏，此方便智所行道。一切世界及诸法，悉能遍入得自在，亦入一切众会中，度脱群生无有数。十方一切国土中，击大法鼓悟群生，为法施主最无上，此不灭者所行道。一身结跏而正坐，充满十方无量刹，而令其身不迫隘，此法身者所行道。能于一义一文中，演说无量无边法，而于边际不可得，此无边智所行道。于佛解脱善修学，得佛智慧无障碍，成就无畏为世雄，此方便者所行道。了知十方世界海，亦知一切佛刹海，智海法海悉了知，众生见者咸欣庆。或现入胎及初生，或现道场成正觉，如是皆令世间见，此无边者所行道。无量亿数国土中，示现其身入涅槃，实不舍愿归寂灭，此雄论者所行道。坚固微密一妙身，与佛平等无差别，随诸众生各异见，一实身者所行道。法界平等无差别，具足无量无边义，乐观一相心不移，三世智者所行道。于诸众生及佛法，建立加持悉究竟，所有持力同于佛，最上持者行斯道。神足无碍犹如佛，天眼无碍最清净，耳根无碍善听闻，此无碍意所行道。所有神通皆具足，随其智慧悉成就，善知一切靡所俦，此贤智者所行道。其心正定不摇动，其智广大无边际，所有境界皆明达，一切见者所行道。已到一切功德岸，能随次第度众生，其心毕竟无厌足，此常勤者所行道。三世所有诸佛法，于此一切咸知见，从于如来种性生，彼诸佛子行斯道。随顺言词已成就，乖违谈论善摧伏，常能趣向佛菩提，无边慧者所行道。一光照触无涯限，十方国土悉充遍，普使世间得大明，此破暗者所行道。随其应见应供养，为现如来清净身，教化众生百千亿，庄严佛刹亦如是。为令众生出世间，一切妙行皆修习，此行广大无边际，云何而有能知者？假使分身不可说，而与法界虚空等，悉共称扬彼功德，百千万劫无能尽。菩萨功德无有边，一切修行皆具足，假使无量无边佛，于无量劫说不尽。何况世间天及人，一切声闻及缘觉，能于无量无边劫，赞叹称扬得究竟。”