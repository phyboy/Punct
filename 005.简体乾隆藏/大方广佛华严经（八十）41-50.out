“佛子，云何为菩萨摩诃萨次第遍往诸佛国土神通三昧？佛子，此菩萨摩诃萨过于东方无数世界，复过尔所世界微尘数世界，于彼诸世界中入此三昧，或刹那入，或须臾入，或相续入，或日初分时入，或日中分时入，或日后分时入，或夜初分时入，或夜中分时入，或夜后分时入，或一日入，或五日入，或半月入，或一月入，或一年入，或百年入，或千年入，或百千年入，或亿年入，或百千亿年入，或百千那由他亿年入，或一劫入，或百劫入，或百千劫入，或百千那由他亿劫入，或无数劫入，或无量劫入，或无边劫入，或无等劫入，或不可数劫入，或不可称劫入，或不可思劫入，或不可量劫入，或不可说劫入，或不可说不可说劫入，若久、若近、若法、若时，种种不同。菩萨于彼不生分别，心无染著，不作二、不作不二，不作普、不作别，虽离此分别而以神通方便从三昧起，于一切法不忘不失至于究竟。譬如日天子周行照曜，昼夜不住；日出名昼，日没名夜，昼亦不生，夜亦不灭。菩萨摩诃萨于无数世界入神通三昧，入三昧已，明见尔所无数世界亦复如是。佛子，是为菩萨摩诃萨第三次第遍往诸佛国土神通大三昧善巧智。

“佛子，云何为菩萨摩诃萨清净深心行三昧？佛子，此菩萨摩诃萨知诸佛身数等众生，见无量佛过阿僧祇世界微尘数。于彼一一诸如来所，以一切种种妙香而作供养，以一切种种妙华而作供养，以一切种种盖大如阿僧祇佛刹而作供养，以超过一切世界一切上妙庄严具而作供养，散一切种种宝而作供养，以一切种种庄严具庄严经行处而作供养，以一切无数上妙摩尼宝藏而作供养，以佛神力所流出过诸天上味饮食而作供养，一切佛刹种种上妙诸供养具，能以神力普皆摄取而作供养。于彼一一诸如来所，恭敬尊重，头顶礼敬，举身布地，请问佛法，赞佛平等，称扬诸佛广大功德，入于诸佛所入大悲，得佛平等无碍之力；于一念顷，一切佛所勤求妙法，然于诸佛出兴于世、入般涅槃，如是之相皆无所得。如散动心，了别所缘，心起不知何所缘起，心灭不知何所缘灭；此菩萨摩诃萨亦复如是，终不分别如来出世及涅槃相。佛子，如日中阳焰，不从云生，不从池生，不处于陆，不住于水，非有非无，非善非恶，非清非浊，不堪饮漱，不可秽污，非有体非无体，非有味非无味，以因缘故而现水相，为识所了，远望似水而兴水想，近之则无，水想自灭；此菩萨摩诃萨亦复如是，不得如来出兴于世及涅槃相。诸佛有相及以无相，皆是想心之所分别。佛子，此三昧名为清净深心行。菩萨摩诃萨于此三昧，入已而起，起已不失。譬如有人从睡得寤，忆所梦事，觉时虽无梦中境界，而能忆念、心不忘失。菩萨摩诃萨亦复如是，入于三昧，见佛闻法，从定而起，忆持不忘，而以此法开晓一切道场众会，庄严一切诸佛国土，无量义趣悉得明达，一切法门皆亦清净，燃大智炬，长诸佛种，无畏具足，辩才不竭，开示演说甚深法藏。是为菩萨摩诃萨第四清净深心行大三昧善巧智。

“佛子，云何为菩萨摩诃萨知过去庄严藏三昧？佛子，此菩萨摩诃萨能知过去诸佛出现，所谓：劫次第中诸刹次第，刹次第中诸劫次第，劫次第中诸佛出现次第，佛出现次第中说法次第，说法次第中诸心乐次第，心乐次第中诸根次第，根次第中调伏次第，调伏次第中诸佛寿命次第，寿命次第中知亿那由他年岁数量次第。佛子，此菩萨摩诃萨得如是无边次第智故，则知过去诸佛，则知过去诸刹，则知过去法门，则知过去诸劫，则知过去诸法，则知过去诸心，则知过去诸解，则知过去诸众生，则知过去诸烦恼，则知过去诸仪式，则知过去诸清净。佛子，此三昧名过去清净藏，于一念中，能入百劫，能入千劫，能入百千劫，能入百千亿那由他劫，能入无数劫，能入无量劫，能入无边劫，能入无等劫，能入不可数劫，能入不可称劫，能入不可思劫，能入不可量劫，能入不可说劫，能入不可说不可说劫。佛子，彼菩萨摩诃萨入此三昧，不灭现在，不缘过去。佛子，彼菩萨摩诃萨从此三昧起，于如来所受十种不可思议灌顶法，亦得、亦清净、亦成就、亦入、亦证、亦满、亦持，平等了知三轮清净。何等为十？一者、辩不违义，二者、说法无尽，三者、训词无失，四者、乐说不断，五者、心无恐畏，六者、语必诚实，七者、众生所依，八者、救脱三界，九者、善根最胜，十者、调御妙法。佛子，此是十种灌顶法。若菩萨入此三昧，从三昧起，无间则得。如歌罗逻入胎藏时，于一念间识则托生；菩萨摩诃萨亦复如是，从此定起，于如来所，一念则得此十种法。佛子，是名菩萨摩诃萨第五知过去庄严藏大三昧善巧智。

“佛子，云何为菩萨摩诃萨智光明藏三昧？佛子，彼菩萨摩诃萨住此三昧，能知未来一切世界一切劫中所有诸佛；若已说、若未说，若已授记、若未授记，种种名号各各不同，所谓：无数名、无量名、无边名、无等名、不可数名、不可称名、不可思名、不可量名、不可说名；当出现于世，当利益众生，当作法王，当兴佛事，当说福利，当赞善义，当说白分义，当净治诸恶，当安住功德，当开示第一义谛，当入灌顶位，当成一切智。彼诸如来修圆满行，发圆满愿，入圆满智，有圆满众，备圆满庄严，集圆满功德，悟圆满法，得圆满果，具圆满相，成圆满觉。彼诸如来名姓种族、方便善巧、神通变化、成熟众生、入般涅槃，如是一切皆悉了知。此菩萨于一念中，能入一劫、百劫、千劫、百千劫、百千亿那由他劫，入阎浮提微尘数劫，入四天下微尘数劫，入小千世界微尘数劫，入中千世界微尘数劫，入大千世界微尘数劫，入百佛刹微尘数劫，入百千佛刹微尘数劫，入百千亿那由他佛刹微尘数劫，入无数佛刹微尘数劫，入无量佛刹微尘数劫，入无边佛刹微尘数劫，入无等佛刹微尘数劫，入不可数佛刹微尘数劫，入不可称佛刹微尘数劫，入不可思佛刹微尘数劫，入不可量佛刹微尘数劫，入不可说佛刹微尘数劫，入不可说不可说佛刹微尘数劫。如是未来一切世界所有劫数，能以智慧皆悉了知。以了知故，其心复入十种持门。何者为十？所谓：入佛持故，得不可说佛刹微尘数诸佛护念；入法持故，得十种陀罗尼光明无尽辩才；入行持故，出生圆满殊胜诸愿；入力持故，无能映蔽，无能摧伏；入智持故，所行佛法无有障碍；入大悲持故，转于不退清净法轮；入差别善巧句持故，转一切文字轮，净一切法门地；入师子受生法持故，开法关钥，出欲淤泥；入智力持故，修菩萨行常不休息；入善友力持故，令无边众生普得清净；入无住力持故，入不可说不可说广大劫；入法力持故，以无碍方便智，知一切法自性清净。

“佛子，菩萨摩诃萨住此三昧已，善巧住不可说不可说劫，善巧住不可说不可说刹，善巧知不可说不可说种种众生，善巧知不可说不可说众生异相，善巧知不可说不可说同异业报，善巧知不可说不可说精进、诸根习气、相续差别诸行，善巧知不可说不可说无量染净种种思惟，善巧知不可说不可说法种种义、无量文字、演说言辞，善巧知不可说不可说种种佛出现、种族、时节、现相、说法、施为佛事、入般涅槃，善巧知不可说不可说无边智慧门，善巧知不可说不可说一切神通无量变现。佛子，譬如日出，世间所有村营、城邑、宫殿、屋宅、山泽、鸟兽、树林、华果，如是一切种种诸物，有目之人悉得明见。佛子，日光平等，无有分别，而能令目见种种相；此大三昧亦复如是，体性平等，无有分别，能令菩萨知不可说不可说百千亿那由他差别之相。佛子，此菩萨摩诃萨如是了知时，令诸众生得十种不空。何等为十？一者、见不空，令诸众生生善根故；二者、闻不空，令诸众生得成熟故；三者、同住不空，令诸众生心调伏故；四者、发起不空，令诸众生如言而作，通达一切诸法义故；五者、行不空，令无边世界皆清净故；六者、亲近不空，于不可说不可说佛刹诸如来所，断不可说不可说众生疑故；七者、愿不空，随所念众生，令作胜供养，成就诸愿故；八者、善巧法不空，皆令得住无碍解脱清净智故；九者、雨法雨不空，于不可说不可说诸根众生中，方便开示一切智行令住佛道故；十者、出现不空，现无边相，令一切众生皆蒙照故。佛子，菩萨摩诃萨住此三昧，得十种不空时，诸天王众皆来顶礼，诸龙王众兴大香云，诸夜叉王顶礼其足，阿修罗王恭敬供养，迦楼罗王前后围绕，诸梵天王悉来劝请，紧那罗王、摩睺罗伽王咸共称赞，乾闼婆王常来亲近，诸人王众承事供养。佛子，是为菩萨摩诃萨第六智光明藏大三昧善巧智。

“佛子，云何为菩萨摩诃萨了知一切世界佛庄严三昧？佛子，此三昧何故名了知一切世界佛庄严？佛子，菩萨摩诃萨住此三昧，能次第入东方世界，能次第入南方世界，西方、北方、四维、上下，所有世界悉亦如是，能次第入。皆见诸佛出兴于世，亦见彼佛一切神力，亦见诸佛所有游戏，亦见诸佛广大威德，亦见诸佛最胜自在，亦见诸佛大师子吼，亦见诸佛所修诸行，亦见诸佛种种庄严，亦见诸佛神足变化，亦见诸佛众会云集、众会清净、众会广大、众会一相、众会多相、众会处所、众会居止、众会成熟、众会调伏、众会威德，如是一切悉皆明见。亦见众会其量大小等阎浮提，亦见众会等四天下，亦见众会等小千界，亦见众会等中千界，亦见众会量等三千大千世界。亦见众会充满百千亿那由他佛刹，亦见众会充满阿僧祇佛刹，亦见众会充满百佛刹微尘数佛刹，亦见众会充满千佛刹微尘数佛刹，亦见众会充满百千亿那由他佛刹微尘数佛刹，亦见众会充满无数佛刹微尘数佛刹，亦见众会充满无量佛刹微尘数佛刹，亦见众会充满无边佛刹微尘数佛刹，亦见众会充满无等佛刹微尘数佛刹，亦见众会充满不可数佛刹微尘数佛刹，亦见众会充满不可称佛刹微尘数佛刹，亦见众会充满不可思佛刹微尘数佛刹，亦见众会充满不可量佛刹微尘数佛刹，亦见众会充满不可说佛刹微尘数佛刹，亦见众会充满不可说不可说佛刹微尘数佛刹。亦见诸佛于彼众会道场中，示现种种相、种种时、种种国土、种种变化、种种神通、种种庄严、种种自在、种种形量、种种事业。菩萨摩诃萨亦见自身往彼众会，亦自见身在彼说法，亦自见身受持佛语，亦自见身善知缘起，亦自见身住在虚空，亦自见身住于法身，亦自见身不生染著，亦自见身不住分别，亦自见身无有疲倦，亦自见身普入诸智，亦自见身普知诸义，亦自见身普入诸地，亦自见身普入诸趣，亦自见身普知方便，亦自见身普住佛前，亦自见身普入诸力，亦自见身普入真如，亦自见身普入无诤，亦自见身普入诸法。如是见时，不分别国土，不分别众生，不分别佛，不分别法，不执著身，不执著身业，不执著心，不执著意。譬如诸法，不分别自性，不分别音声，而自性不舍、名字不灭；菩萨摩诃萨亦复如是，不舍于行，随世所作，而于此二无所执著。

“佛子，菩萨摩诃萨见佛无量光色、无量形相，圆满成就，平等清净；一一现前，分明证了。或见佛身种种光明，或见佛身圆光一寻，或见佛身如盛日色，或见佛身微妙光色，或见佛身作清净色，或见佛身作黄金色，或见佛身作金刚色，或见佛身作绀青色，或见佛身作无边色，或见佛身作大青摩尼宝色。或见佛身其量七肘，或见佛身其量八肘，或见佛身其量九肘，或见佛身其量十肘，或见佛身二十肘量，或见佛身三十肘量，如是乃至一百肘量、一千肘量。或见佛身一俱卢舍量，或见佛身半由旬量，或见佛身一由旬量，或见佛身十由旬量，或见佛身百由旬量，或见佛身千由旬量，或见佛身百千由旬量，或见佛身阎浮提量，或见佛身四天下量，或见佛身小千界量，或见佛身中千界量，或见佛身大千界量，或见佛身百大千世界量，或见佛身千大千世界量，或见佛身百千大千世界量，或见佛身百千亿那由他大千世界量，或见佛身无数大千世界量，或见佛身无量大千世界量，或见佛身无边大千世界量，或见佛身无等大千世界量，或见佛身不可数大千世界量，或见佛身不可称大千世界量，或见佛身不可思大千世界量，或见佛身不可量大千世界量，或见佛身不可说大千世界量，或见佛身不可说不可说大千世界量。佛子，菩萨如是见诸如来无量色相、无量形状、无量示现、无量光明、无量光明网，其光分量等于法界，于法界中无所不照，普令发起无上智慧；又见佛身，无有染著，无有障碍，上妙清净。佛子，菩萨如是见于佛身，而如来身不增不减。譬如虚空，于虫所食芥子孔中亦不减小，于无数世界中亦不增广；其诸佛身亦复如是，见大之时亦无所增，见小之时亦无所减。佛子，譬如月轮，阎浮提人见其形小而亦不减，月中住者见其形大而亦不增；菩萨摩诃萨亦复如是，住此三昧，随其心乐，见诸佛身种种化相，言辞演法，受持不忘，而如来身不增不减。佛子，譬如众生命终之后，将受生时，不离于心，所见清净；菩萨摩诃萨亦复如是，不离于此甚深三昧，所见清净。

“佛子，菩萨摩诃萨住此三昧，成就十种速疾法。何者为十？所谓：速增诸行圆满大愿，速以法光照耀世间，速以方便转于法轮度脱众生，速随众生业示现诸佛清净国土，速以平等智趣入十力，速与一切如来同住，速以大慈力摧破魔军，速断众生疑令生欢喜，速随胜解示现神变，速以种种妙法言辞净诸世间。佛子，此菩萨摩诃萨复得十种法印，印一切法。何等为十？一者、同去、来、今一切诸佛平等善根，二者、同诸如来得无边际智慧法身，三者、同诸如来住不二法，四者、同诸如来观察三世无量境界皆悉平等，五者、同诸如来得了达法界无碍境界，六者、同诸如来成就十力所行无碍，七者、同诸如来永绝二行住无诤法，八者、同诸如来教化众生恒不止息，九者、同诸如来于智善巧、义善巧中能善观察，十者、同诸如来与一切佛平等无二。

“佛子，若菩萨摩诃萨成就此了知一切世界佛庄严大三昧善巧方便门，是无师者，不由他教，自入一切佛法故；是丈夫者，能开悟一切众生故；是清净者，知心性本净故；是第一者、能度脱一切世间故；是安慰者，能开晓一切众生故；是安住者，未住佛种性者令得住故；是真实知者，入一切智门故；是无异想者，所言无二故；是住法藏者，誓愿了知一切佛法故；是能雨法雨者，随众生心乐悉令充足故。佛子，譬如帝释，于顶髻中置摩尼宝，以宝力故，威光转盛。其释天王初获此宝则得十法，出过一切三十三天。何等为十？一者、色相，二者、形体，三者、示现，四者、眷属，五者、资具，六者、音声，七者、神通，八者、自在，九者、慧解，十者、智用。如是十种，悉过一切三十三天。菩萨摩诃萨亦复如是，初始获得此三昧时，则得十种广大智藏。何等为十？一者、照耀一切佛刹智，二者、知一切众生受生智，三者、普作三世变化智，四者、普入一切佛身智，五者、通达一切佛法智，六者、普摄一切净法智，七者、普令一切众生入法身智，八者、现见一切法普眼清净智，九者、一切自在到于彼岸智，十者、安住一切广大法普尽无余智。

“佛子，菩萨摩诃萨住此三昧，复得十种最清净威德身。何等为十？一者、为照耀不可说不可说世界故，放不可说不可说光明轮；二者、为令世界咸清净故，放不可说不可说无量色相光明轮；三者、为调伏众生故，放不可说不可说光明轮；四者、为亲近一切诸佛故，化作不可说不可说身；五者、为承事供养一切诸佛故，雨不可说不可说种种殊妙香华云；六者、为承事供养一切佛，及调伏一切众生故，于一一毛孔中化作不可说不可说种种音乐；七者、为成熟众生故，现不可说不可说种种无量自在神变；八者、为于十方种种名号一切佛所请问法故，一步超过不可说不可说世界；九者、为令一切众生见闻之者皆不空故，现不可说不可说种种无量清净色相身，无能见顶；十者、为与众生开示无量秘密法故，发不可说不可说音声语言。佛子，菩萨摩诃萨得此十种最清净威德身已，能令众生得十种圆满。何等为十？一者、能令众生得见于佛，二者、能令众生深信于佛，三者、能令众生听闻于法，四者、能令众生知有佛世界，五者、能令众生见佛神变，六者、能令众生念所集业，七者、能令众生定心圆满，八者、能令众生入佛清净，九者、能令众生发菩提心，十者、能令众生圆满佛智。佛子，菩萨摩诃萨令众生得十种圆满已，复为众生作十种佛事。何等为十？所谓：以音声作佛事，为成熟众生故；以色形作佛事，为调伏众生故；以忆念作佛事，为清净众生故；以震动世界作佛事，为令众生离恶趣故；以方便觉悟作佛事，为令众生不失念故；以梦中现相作佛事，为令众生恒正念故；以放大光明作佛事，为普摄取诸众生故；以修菩萨行作佛事，为令众生住胜愿故；以成正等觉作佛事，为令众生知幻法故；以转妙法轮作佛事，为众说法不失时故；以现住寿命作佛事，为调伏一切众生故；以示般涅槃作佛事，知诸众生起疲厌故。佛子，是为菩萨摩诃萨第七了知一切世界佛庄严大三昧善巧智。

“佛子，云何为菩萨摩诃萨一切众生差别身三昧？佛子，菩萨摩诃萨住此三昧，得十种无所著。何者为十？所谓：于一切刹无所著，于一切方无所著，于一切劫无所著，于一切众无所著，于一切法无所著，于一切菩萨无所著，于一切菩萨愿无所著，于一切三昧无所著，于一切佛无所著，于一切地无所著。是为十。

“佛子，菩萨摩诃萨于此三昧云何入？云何起？佛子，菩萨摩诃萨于此三昧，内身入，外身起；外身入，内身起；同身入，异身起；异身入，同身起；人身入，夜叉身起；夜叉身入，龙身起；龙身入，阿修罗身起；阿修罗身入，天身起；天身入，梵王身起；梵王身入，欲界身起；天中入，地狱起；地狱入，人间起；人间入，余趣起；千身入，一身起；一身入，千身起；那由他身入，一身起；一身入，那由他身起；阎浮提众生众中入，西瞿陀尼众生众中起；西瞿陀尼众生众中入，北拘卢众生众中起；北拘卢众生众中入，东毗提诃众生众中起；东毗提诃众生众中入，三天下众生众中起；三天下众生众中入，四天下众生众中起；四天下众生众中入，一切海差别众生众中起；一切海差别众生众中入，一切海神众中起；一切海神众中入，一切海水大中起；一切海水大中入，一切海地大中起；一切海地大中入，一切海火大中起；一切海火大中入，一切海风大中起；一切海风大中入，一切四大种中起；一切四大种中入，无生法中起；无生法中入，妙高山中起；妙高山中入，七宝山中起；七宝山中入，一切地种种稼穑树林黑山中起；一切地种种稼穑树林黑山中入，一切妙香华宝庄严中起；一切妙香华宝庄严中入，一切四天下下方、上方一切众生受生中起；一切四天下下方、上方一切众生受生中入，小千世界众生众中起；小千世界众生众中入，中千世界众生众中起；中千世界众生众中入，大千世界众生众中起；大千世界众生众中入，百千亿那由他三千大千世界众生众中起；百千亿那由他三千大千世界众生众中入，无数世界众生众中起；无数世界众生众中入，无量世界众生众中起；无量世界众生众中入，无边佛刹众生众中起；无边佛刹众生众中入，无等佛刹众生众中起；无等佛刹众生众中入，不可数世界众生众中起；不可数世界众生众中入，不可称世界众生众中起；不可称世界众生众中入，不可思世界众生众中起；不可思世界众生众中入，不可量世界众生众中起；不可量世界众生众中入，不可说世界众生众中起；不可说世界众生众中入，不可说不可说世界众生众中起；不可说不可说世界众生众中入，杂染众生众中起；杂染众生众中入，清净众生众中起；清净众生众中入，杂染众生众中起；眼处入，耳处起；耳处入，眼处起；鼻处入，舌处起；舌处入，鼻处起；身处入，意处起；意处入，身处起；自处入，他处起；他处入，自处起；一微尘中入，无数世界微尘中起；无数世界微尘中入，一微尘中起；声闻入，独觉起；独觉入，声闻起；自身入，佛身起；佛身入，自身起；一念入，亿劫起；亿劫入，一念起；同念入，别时起；别时入，同念起；前际入，后际起；后际入，前际起；前际入，中际起；中际入，前际起；三世入，刹那起；刹那入，三世起；真如入，言说起；言说入，真如起。

“佛子，譬如有人为鬼所持，其身战动不能自安，鬼不现身令他身然；菩萨摩诃萨住此三昧亦复如是，自身入定他身起，他身入定自身起。佛子，譬如死尸以咒力故而能起行，随所作事皆得成就，尸之与咒虽各差别，而能和合成就彼事；菩萨摩诃萨住此三昧亦复如是，同境入定异境起，异境入定同境起。佛子，譬如比丘得心自在，或以一身作多身，或以多身作一身，非一身没多身生，非多身没一身生；菩萨摩诃萨住此三昧亦复如是，一身入定多身起，多身入定一身起。佛子，譬如大地其味一种，所生苗稼种种味别，地虽无差别，然味有殊异；菩萨摩诃萨住此三昧亦复如是，无所分别，然有一种入定多种起，多种入定一种起。

“佛子，菩萨摩诃萨住此三昧，得十种称赞法之所称赞。何者为十？所谓：入真如故，名为如来；觉一切法故，名之为佛；为一切世间所称赞故，名为法师；知一切法故，名一切智；为一切世间所归依故，名所依处；了达一切法方便故，名为导师；引一切众生入萨婆若道故，名大导师；为一切世间灯故，名为光明；心志圆满，义利成就，所作皆办，住无碍智，分别了知一切诸法故，名为十力自在；通达一切法轮故，名一切见者。是为十。佛子，菩萨摩诃萨住此三昧，复得十种光明照耀。何者为十？所谓：得一切诸佛光明，与彼平等故；得一切世界光明，普能严净故；得一切众生光明，悉往调伏故；得无量无畏光明，法界为场演说故；得无差别光明，知一切法无种种性故；得方便光明，于一切法离欲际而证入故；得真实光明，于一切法离欲际心平等故；得遍一切世间神变光明，蒙佛所加恒不息故；得善思惟光明，到一切佛自在岸故；得一切法真如光明，于一毛孔中善说一切故。是为十。佛子，菩萨摩诃萨住此三昧，复得十种无所作。何者为十？所谓：身业无所作，语业无所作，意业无所作，神通无所作，了法无性无所作，知业不坏无所作，无差别智无所作，无生起智无所作，知法无灭无所作，随顺于文不坏于义无所作。是为十。

“佛子，菩萨摩诃萨住此三昧，无量境界种种差别。所谓：一入多起，多入一起；同入异起，异入同起；细入粗起，粗入细起；大入小起，小入大起；顺入逆起，逆入顺起；无身入有身起，有身入无身起；无相入有相起，有相入无相起；起中入，入中起。如是皆是此之三昧自在境界。佛子，譬如幻师，持咒得成，能现种种差别形相；咒与幻别而能作幻，咒唯是声而能幻作眼识所知种种诸色、耳识所知种种诸声、鼻识所知种种诸香、舌识所知种种诸味、身识所知种种诸触、意识所知种种境界。菩萨摩诃萨住此三昧亦复如是，同中入定异中起，异中入定同中起。佛子，譬如三十三天共阿修罗斗战之时，诸天得胜，修罗退衄；阿修罗王其身长大七百由旬，四兵围绕无数千万，以幻术力将诸军众，同时走入藕丝孔中。菩萨摩诃萨亦复如是，已善成就诸幻智地，幻智即是菩萨，菩萨即是幻智，是故能于无差别法中入定、差别法中起，差别法中入定、无差别法中起。佛子，譬如农夫田中下种，种子在下，果生于上。菩萨摩诃萨住此三昧亦复如是，一中入定多中起，多中入定一中起。佛子，譬如男女赤白和合，或有众生于中受生，尔时名为歌罗逻位，从此次第，住母胎中，满足十月；善业力故，一切支分皆得成就，诸根不缺，心意明了；其歌罗逻与彼六根体状各别，以业力故，而能令彼次第成就，受同异类种种果报。菩萨摩诃萨亦复如是，从一切智歌罗逻位，信解愿力渐次增长；其心广大，任运自在，无中入定有中起，有中入定无中起。佛子，譬如龙宫依地而立，不依虚空，龙依宫住，亦不在空，而能兴云遍满空中；有人仰视所见宫殿，当知皆是乾闼婆城，非是龙宫。佛子，龙虽处下而云布上。菩萨摩诃萨住此三昧亦复如是，于无相入有相起，于有相入无相起。佛子，譬如妙光大梵天王所住之宫，名一切世间最胜清净藏；此大宫中，普见三千大千世界诸四天下天宫、龙宫、夜叉宫、乾闼婆宫、阿修罗宫、迦楼罗宫、紧那罗宫、摩睺罗伽宫；人间住处及三恶道、须弥山等，种种诸山、大海、江河、陂泽、泉源、城邑、聚落、树林、众宝，如是一切种种庄严，尽大轮围所有边际，乃至空中微细游尘，莫不皆于梵宫显现，如于明镜见其面像。菩萨摩诃萨住此一切众生差别身大三昧，知种种刹，见种种佛，度种种众，证种种法，成种种行，满种种解，入种种三昧，起种种神通，得种种智慧，住种种刹那际。佛子，此菩萨摩诃萨到十种神通彼岸。何者为十？所谓：到诸佛尽虚空遍法界神通彼岸，到菩萨究竟无差别自在神通彼岸，到能发起菩萨广大行愿入如来门佛事神通彼岸，到能震动一切世界一切境界悉令清净神通彼岸，到能自在知一切众生不思议业果皆如幻化神通彼岸，到能自在知诸三昧粗细入出差别相神通彼岸，到能勇猛入如来境界而于其中发生大愿神通彼岸，到能化作佛化转法轮调伏众生令生佛种令入佛乘速得成就神通彼岸，到能了知不可说一切秘密文句而转法轮令百千亿那由他不可说不可说法门皆得清净神通彼岸，到不假昼夜年月劫数一念悉能三世示现神通彼岸。是为十。佛子，是名菩萨摩诃萨第八一切众生差别身大三昧善巧智。

“佛子，云何为菩萨摩诃萨法界自在三昧？佛子，此菩萨摩诃萨于自眼处乃至意处入三昧，名法界自在。菩萨于自身一一毛孔中入此三昧，自然能知诸世间，知诸世间法，知诸世界，知亿那由他世界，知阿僧祇世界，知不可说佛刹微尘数世界；见一切世界中有佛出兴，菩萨众会悉皆充满，光明清净，淳善无杂，广大庄严，种种众宝以为严饰。菩萨于彼，或一劫、百劫、千劫、亿劫、百千亿那由他劫、无数劫、无量劫、无边劫、无等劫、不可数劫、不可称劫、不可思劫、不可量劫、不可说劫、不可说不可说劫、不可说不可说佛刹微尘数劫，修菩萨行常不休息；又于如是无量劫中住此三昧，亦入亦起，亦成就世界，亦调伏众生，亦遍了法界，亦普知三世，亦演说诸法，亦现大神通，种种方便无著无碍；以于法界得自在故，善分别眼，善分别耳，善分别鼻，善分别舌，善分别身，善分别意，如是种种差别不同，悉善分别尽其边际。菩萨如是善知见已，能生起十千亿陀罗尼法光明，成就十千亿清净行，获得十千亿诸根，圆满十千亿神通，能入十千亿三昧，成就十千亿神力，长养十千亿诸力，圆满十千亿深心，运动十千亿力持，示现十千亿神变，具足十千亿菩萨无碍，圆满十千亿菩萨助道，积集十千亿菩萨藏，照明十千亿菩萨方便，演说十千亿诸义，成就十千亿诸愿，出生十千亿回向，净治十千亿菩萨正位，明了十千亿法门，开示十千亿演说，修治十千亿菩萨清净。

“佛子，菩萨摩诃萨复有无数功德、无量功德、无边功德、无等功德、不可数功德、不可称功德、不可思功德、不可量功德、不可说功德、无尽功德。佛子，此菩萨于如是功德，皆已办具，皆已积集，皆已庄严，皆已清净，皆已莹彻，皆已摄受，皆能出生，皆可称叹，皆得坚固，皆已成就。

“佛子，菩萨摩诃萨住此三昧，为东方十千阿僧祇佛刹微尘数名号诸佛之所摄受，一一名号复有十千阿僧祇佛刹微尘数佛，各各差别；如东方，南、西、北方，四维、上、下，亦复如是。彼诸佛悉现其前，为现诸佛清净刹，为说诸佛无量身，为说诸佛难思眼，为说诸佛无量耳，为说诸佛清净鼻，为说诸佛清净舌，为说诸佛无住心，为说如来无上神通，令修如来无上菩提，令得如来清净音声，开示如来不退法轮，显示如来无边众会，令入如来无边秘密，赞叹如来一切善根，令入如来平等之法，宣说如来三世种性，示现如来无量色相，阐扬如来护念之法，演畅如来微妙法音，辩明一切诸佛世界，宣扬一切诸佛三昧，示现诸佛众会次第，护持诸佛不思议法，说一切法犹如幻化，明诸法性无有动转，开示一切无上法轮，赞美如来无量功德，令入一切诸三昧云，令知其心如幻如化、无边无尽。

“佛子，菩萨摩诃萨住此法界自在三昧时，彼十方各十千阿僧祇佛刹微尘数名号如来，一一名中各有十千阿僧祇佛刹微尘数佛同时护念，令此菩萨得无边身；令此菩萨得无碍心；令此菩萨于一切法得无忘念；令此菩萨于一切法得决定慧；令此菩萨转更聪敏，于一切法皆能领受；令此菩萨于一切法悉能明了；令此菩萨诸根猛利，于神通法悉得善巧；令此菩萨境界无碍，周行法界恒不休息；令此菩萨得无碍智，毕竟清净；令此菩萨以神通力，一切世界示现成佛。

“佛子，菩萨摩诃萨住此三昧，得十种海。何者为十？所谓：得诸佛海，咸睹见故；得众生海，悉调伏故；得诸法海，能以智慧悉了知故；得诸刹海，以无性无作神通皆往诣故；得功德海，一切修行悉圆满故；得神通海，能广示现令开悟故；得诸根海，种种不同悉善知故；得诸心海，知一切众生种种差别无量心故；得诸行海，能以愿力悉圆满故；得诸愿海，悉使成就，永清净故。佛子，菩萨摩诃萨得如是十种海已，复得十种殊胜。何等为十？一者、于一切众生中最为第一，二者、于一切诸天中最为殊特，三者、于一切梵王中最极自在，四者、于诸世间无所染著，五者、一切世间无能映蔽，六者、一切诸魔不能惑乱，七者、普入诸趣无所挂碍，八者、处处受生知不坚固，九者、一切佛法皆得自在，十者、一切神通悉能示现。佛子，菩萨摩诃萨得如是十种殊胜已，复得十种力，于众生界修习诸行。何等为十？一谓勇健力，调伏世间故；二谓精进力，恒不退转故，三谓无著力，离诸垢染故；四谓寂静力，于一切法无诤论故；五谓逆顺力，于一切法心自在故；六谓法性力，于诸义中得自在故；七谓无碍力，智慧广大故；八谓无畏力，能说诸法故；九谓辩才力，能持诸法故；十谓开示力，智慧无边故。佛子，此十种力是广大力、最胜力、无能摧伏力、无量力、善集力、不动力、坚固力、智慧力、成就力、胜定力、清净力、极清净力、法身力、法光明力、法灯力、法门力、无能坏力、极勇猛力、大丈夫力、善丈夫修习力、成正觉力、过去积集善根力、安住无量善根力、住如来力力、心思惟力、增长菩萨欢喜力、出生菩萨净信力、增长菩萨勇猛力、菩提心所生力、菩萨清净深心力、菩萨殊胜深心力、菩萨善根熏习力、究竟诸法力、无障碍身力、入方便善巧法门力、清净妙法力、安住大势一切世间不能倾动力、一切众生无能映蔽力。佛子，此菩萨摩诃萨于如是无量功德法，能生，能成就，能圆满，能照明，能具足，能遍具足，能广大，能坚固，能增长，能净治，能遍净治。此菩萨功德边际、智慧边际、修行边际、法门边际、自在边际、苦行边际、成就边际、清净边际、出离边际、法自在边际、无能说者。此菩萨所获得、所成就、所趣入、所现前、所有境界、所有观察、所有证入、所有清净、所有了知、所有建立一切法门，于不可说劫无能说尽。

“佛子，菩萨摩诃萨住此三昧，能了知无数、无量、无边、无等、不可数、不可称、不可思、不可量、不可说、不可说不可说一切三昧。彼一一三昧，所有境界无量广大，于境界中若入、若起、若住，所有相状，所有示现，所有行处，所有等流，所有自性，所有除灭，所有出离，如是一切靡不明见。佛子，譬如无热恼大龙王宫流出四河，无浊无杂，无有垢秽，光色清净犹如虚空。其池四面各有一口，一一口中流出一河，于象口中出恒伽河，师子口中出私陁河，于牛口中出信度河，于马口中出缚刍河。其四大河流出之时，恒伽河口流出银沙，私陀河口流出金刚沙，信度河口流出金沙，缚刍河口流出琉璃沙；恒伽河口作白银色，私陀河口作金刚色，信度河口作黄金色，缚刍河口作琉璃色，一一河口广一由旬。其四大河既流出已，各共围绕大池七匝，随其方面四向分流，澒涌奔驰入于大海。其河旋绕，一一之间有天宝所成优钵罗华、波头摩华、拘物头华、芬陀利华，奇香发越，妙色清净；种种华叶，种种台蕊，悉是众宝，自然映彻，咸放光明，互相照现。其无热池周围广大五十由旬，众宝妙沙遍布其底，种种摩尼以为严饰，无量妙宝庄严其岸，栴檀妙香普散其中，优钵罗华、波头摩华、拘物头华、芬陀利华及余宝华皆悉遍满，微风吹动，香气远彻，华林宝树周匝围绕。日光出时，普皆照明池河内外一切众物，接影连辉成光明网。如是众物，若远、若近，若高、若下，若广、若狭，若粗、若细，乃至极小一沙一尘，悉是妙宝，光明鉴彻，靡不于中日轮影现，亦复展转更相现影；如是众影不增不减、非合非散，皆如本质而得明见。佛子，如无热大池，于四口中流出四河入于大海；菩萨摩诃萨亦复如是，从四辩才，流出诸行，究竟入于一切智海。如恒伽大河，从银色象口流出银沙；菩萨摩诃萨亦复如是，以义辩才，说一切如来所说一切义门，出生一切清净白法，究竟入于无碍智海。如私陀大河，从金刚色师子口流出金刚沙；菩萨摩诃萨亦复如是，以法辩才，为一切众生说佛金刚句，引出金刚智，究竟入于无碍智海。如信度大河，从金色牛口流出金沙；菩萨摩诃萨亦复如是，以训词辩说，随顺世间缘起方便，开悟众生，令皆欢喜，调伏成熟，究竟入于缘起方便海。如缚刍大河，于琉璃色马口流出琉璃沙；菩萨摩诃萨亦复如是，以无尽辩，雨百千亿那由他不可说法，令其闻者皆得润洽，究竟入于诸佛法海。如四大河，随顺围绕无热池已四方入海，菩萨摩诃萨亦复如是，成就随顺身业、随顺语业、随顺意业，成就智为前导身业、智为前导语业、智为前导意业，四方流注，究竟入于一切智海。佛子，何者名为菩萨四方？佛子，所谓：见一切佛而得开悟，闻一切法受持不忘，圆满一切波罗蜜行，大悲说法满足众生。如四大河围绕大池，于其中间，优钵罗华、波头摩华、拘物头华、芬陀利华皆悉遍满；菩萨摩诃萨亦复如是，于菩提心中间，不舍众生，说法调伏，悉令圆满无量三昧，见佛国土庄严清净。如无热大池，宝树围绕；菩萨摩诃萨亦复如是，现佛国土庄严围绕，令诸众生趣向菩提。如无热大池，其中纵广五十由旬，清净无浊；菩萨摩诃萨亦复如是，菩提之心其量无边，善根充满，清净无浊。如无热大池，以无量宝庄严其岸，散栴檀香遍满其中；菩萨摩诃萨亦复如是，以百千亿十种智宝严菩提心大愿之岸，普散一切众善妙香。如无热大池，底布金沙，种种摩尼间错庄严；菩萨摩诃萨亦复如是，微妙智慧周遍观察，不可思议菩萨解脱种种法宝间错庄严，得一切法无碍光明，住于一切诸佛所住，入于一切甚深方便。如阿那婆达多龙王，永离龙中所有热恼；菩萨摩诃萨亦复如是，永离一切世间忧恼，虽现受生而无染著。如四大河，润泽一切阎浮提地，既润泽已入于大海；菩萨摩诃萨亦复如是，以四智河润泽天、人、沙门、婆罗门，令其普入阿耨多罗三藐三菩提智慧大海，以四种力而为庄严。何者为四？一者、愿智河，救护调伏一切众生常不休息；二者、波罗蜜智河，修菩提行饶益众生，去、来、今世相续无尽，究竟入于诸佛智海；三者、菩萨三昧智河，无数三昧以为庄严，见一切佛，入诸佛海；四者、大悲智河，大慈自在普救众生，方便摄取无有休息，修行秘密功德之门，究竟入于十力大海。如四大河，从无热池既流出已，究竟无尽，入于大海；菩萨摩诃萨亦复如是，以大愿力修菩萨行，自在知见无有穷尽，究竟入于一切智海。如四大河，入于大海，无能为碍令不入者；菩萨摩诃萨亦复如是，常勤修习普贤行愿，成就一切智慧光明，住于一切佛菩提法，入如来智无有障碍。如四大河，奔流入海，经于累劫亦无疲厌；菩萨摩诃萨亦复如是，以普贤行愿，尽未来劫修菩萨行，入如来海不生疲厌。佛子，如日光出时，无热池中金沙、银沙、金刚沙、琉璃沙及余一切种种宝物，皆有日影于中显现；其金沙等一切宝物，亦各展转而现其影，互相鉴彻，无所妨碍。菩萨摩诃萨亦复如是，住此三昧，于自身一一毛孔中，悉见不可说不可说佛刹微尘数诸佛如来，亦见彼佛所有国土道场众会一一佛所听法、受持、信解、供养，各经不可说不可说亿那由他劫而不想念时节长短，其诸众会亦无迫隘。何以故？以微妙心，入无边法界故，入无等差别业果故，入不思议三昧境界故，入不思议思惟境界故，入一切佛自在境界故，得一切佛所护念故，得一切佛大神变故，得诸如来难得难知十种力故，入普贤菩萨行圆满境界故，得一切佛无劳倦神通力故。

“佛子，菩萨摩诃萨虽能于定一念入出，而亦不废长时在定，亦无所著；虽于境界无所依住，而亦不舍一切所缘；虽善入刹那际，而为利益一切众生，现佛神通无有厌足；虽等入法界，而不得其边；虽无所住、无有处所，而恒趣入一切智道，以变化力普入无量众生众中，具足庄严一切世界；虽离世间颠倒分别，超过一切分别之地，亦不舍于种种诸相；虽能具足方便善巧，而究竟清净；虽不分别菩萨诸地，而皆已善入。佛子，譬如虚空，虽能容受一切诸物，而离有无。菩萨摩诃萨亦复如是，虽普入一切世间，而离世间想；虽勤度一切众生，而离众生想；虽深知一切法，而离诸法想；虽乐见一切佛，而离诸佛想；虽善入种种三昧，而知一切法自性皆如，无所染著；虽以无边辩才演无尽法句，而心恒住离文字法；虽乐观察无言说法，而恒示现清净音声；虽住一切离言法际，而恒示现种种色相；虽教化众生，而知一切法毕竟性空；虽勤修大悲度脱众生，而知众生界无尽无散；虽了达法界常住不变，而以三轮调伏众生恒不休息；虽常安住如来所住，而智慧清净，心无怖畏，分别演说种种诸法，转于法轮常不休息。佛子，是为菩萨摩诃萨第九法界自在大三昧善巧智。

“佛子，云何为菩萨摩诃萨无碍轮三昧？佛子，菩萨摩诃萨入此三昧时，住无碍身业、无碍语业、无碍意业，住无碍佛国土，得无碍成就众生智，获无碍调伏众生智，放无碍光明，现无碍光明网，示无碍广大变化，转无碍清净法轮，得菩萨无碍自在，普入诸佛力，普住诸佛智，作佛所作，净佛所净，现佛神通，令佛欢喜，行如来行，住如来道，常得亲近无量诸佛，作诸佛事绍诸佛种。

“佛子，菩萨摩诃萨住此三昧已，观一切智，总观一切智，别观一切智，随顺一切智，显示一切智，攀缘一切智，见一切智，总见一切智，别见一切智，于普贤菩萨广大愿、广大心、广大行、广大所趣、广大所入、广大光明、广大出现、广大护念、广大变化、广大道，不断不退，无休无替，无倦无舍，无散无乱，常增进，恒相续。何以故？此菩萨摩诃萨于诸法中，成就大愿，发行大乘，入于佛法大方便海；以胜愿力，于诸菩萨所行之行，智慧明照皆得善巧，具足菩萨神通变化，善能护念一切众生；如去、来、今一切诸佛之所护念，于诸众生恒起大悲，成就如来不变异法。佛子，譬如有人以摩尼宝置色衣中，其摩尼宝虽同衣色，不舍自性。菩萨摩诃萨亦复如是，成就智慧以为心宝，观一切智普皆明现，然不舍于菩萨诸行。何以故？菩萨摩诃萨发大誓愿，利益一切众生，度脱一切众生，承事一切诸佛，严净一切世界，安慰众生，深入法海；为净众生界，现大自在，给施众生，普照世间，入于无边幻化法门，不退不转，无疲无厌。佛子，譬如虚空持众世界，若成若住，无厌无倦，无羸无朽，无散无坏，无变无异，无有差别，不舍自性。何以故？虚空自性，法应尔故。菩萨摩诃萨亦复如是，立无量大愿，度一切众生，心无厌倦。佛子，譬如涅槃，去、来、现在无量众生于中灭度，终无厌倦。何以故？一切诸法本性清净，是谓涅槃。云何于中而有厌倦？菩萨摩诃萨亦复如是，为欲度脱一切众生皆令出离而现于世，云何而起疲厌之心？佛子，如萨婆若，能令过去、未来、现在一切菩萨，于诸佛家已、现、当生，乃至令成无上菩提，终无疲厌。何以故？一切智与法界无二故，于一切法无所著故。菩萨摩诃萨亦复如是，其心平等住一切智，云何而有疲厌之心？

“佛子，此菩萨摩诃萨有一莲华，其华广大尽十方际，以不可说叶、不可说宝、不可说香而为庄严；其不可说宝，复各示现种种众宝，清净妙好，极善安住。其华常放众色光明，普照十方一切世界无所障碍；真金为网，弥覆其上；宝铎徐摇，出微妙音，其音演畅一切智法。此大莲华具足如来清净庄严，一切善根之所生起，吉祥为表，神力所现，有十千阿僧祇清净功德，菩萨妙道之所成就，一切智心之所流出，十方佛影于中显现，世间瞻仰犹如佛塔，众生见者无不礼敬，从能了幻正法所生，一切世间不可为喻。菩萨摩诃萨于此华上结跏趺坐，其身大小与华相称。一切诸佛神力所加，令菩萨身一一毛孔各出百万亿那由他不可说佛刹微尘数光明，一一光明现百万亿那由他不可说佛刹微尘数摩尼宝，其宝皆名普光明藏，种种色相以为庄严，无量功德之所成就，众宝及华以为罗网弥覆其上，散百千亿那由他殊胜妙香，无量色相种种庄严，复现不思议宝庄严盖以覆其上。一一摩尼宝悉现百万亿那由他不可说佛刹微尘数楼阁；一一楼阁现百万亿那由他不可说佛刹微尘数莲华藏师子之座；一一师子座现百万亿那由他不可说佛刹微尘数光明；一一光明现百万亿那由他不可说佛刹微尘数色相；一一色相现百万亿那由他不可说佛刹微尘数光明轮；一一光明轮现百万亿那由他不可说佛刹微尘数毗卢遮那摩尼宝华；一一华现百万亿那由他不可说佛刹微尘数台；一一台现百万亿那由他不可说佛刹微尘数佛；一一佛现百万亿那由他不可说佛刹微尘数神变；一一神变净百万亿那由他不可说佛刹微尘数众生众；一一众生众中现百万亿那由他不可说佛刹微尘数诸佛自在；一一自在雨百万亿那由他不可说佛刹微尘数佛法；一一佛法有百万亿那由他不可说佛刹微尘数修多罗；一一修多罗说百万亿那由他不可说佛刹微尘数法门；一一法门有百万亿那由他不可说佛刹微尘数金刚智所入法轮，差别言辞各别演说；一一法轮成熟百万亿那由他不可说佛刹微尘数众生界；一一众生界有百万亿那由他不可说佛刹微尘数众生，于佛法中而得调伏。

“佛子，菩萨摩诃萨住此三昧，示现如是神通境界无量变化，悉知如幻而不染著，安住无边不可说法。自性清净、法界实相、如来种性，无碍际中，无去无来，非先非后，甚深无底，现量所得，以智自入，不由他悟。心不迷乱亦无分别，为去、来、今一切诸佛之所称赞，从诸佛力之所流出，入于一切诸佛境界。体性如实，净眼现证，慧眼普见，成就佛眼为世明灯，行于智眼所知境界，广能开示微妙法门。成菩提心，趣胜丈夫，于诸境界无有障碍，入智种性出生诸智，离世生法而现受生，神通变化，方便调伏。如是一切无非善巧，功德解欲悉皆清净，最极微妙具足圆满，智慧广大犹如虚空，善能观察众圣境界，信行愿力坚固不动，功德无尽世所称叹。于一切佛所观之藏，大菩提处一切智海，集众妙宝，为大智者，犹如莲华自性清净，众生见者皆生欢喜、咸得利益。智光普照，见无量佛，净一切法，所行寂静，于诸佛法究竟无碍。恒以方便住佛菩提功德行中而得出生，具菩萨智，为菩萨首，一切诸佛共所护念。得佛威神，成佛法身，念力难思，于境一缘而无所缘，其行广大无相无碍，等于法界无量无边。所证菩提犹如虚空，无有边际，无所缚著，于诸世间普作饶益，一切智海善根所流，悉能通达无量境界。已善成就清净施法，住菩萨心，净菩萨种，能随顺生诸佛菩提，于诸佛法皆得善巧，具微妙行，成坚固力。一切诸佛自在威神，众生难闻，菩萨悉知入不二门住无相法；虽复永舍一切诸相，而能广说种种诸法，随诸众生心乐欲解，悉使调伏，咸令欢喜。法界为身无有分别，智慧境界不可穷尽，志常勇猛，心恒平等。见一切佛功德边际，了一切劫差别次第，开示一切法，安住一切刹，严净一切诸佛国土，显现一切正法光明，演去、来、今一切佛法，示诸菩萨所住之处。为世明灯，生诸善根，永离世间，常生佛所，得佛智慧明了第一。一切诸佛皆共摄受，已入未来诸佛之数，从诸善友而得出生，所有志求皆无不果。具大威德，住增上意，随所听闻咸能善说，亦为开示闻法善根。住实际轮，于一切法心无障碍；不舍诸行，离诸分别，于一切法心无动念。得智慧明灭诸痴暗，悉能明照一切佛法，不坏诸有而生其中，了知一切诸有境界。从本已来无有动作，身、语、意业皆悉无边，虽随世俗演说种种无量文字，而恒不坏离文字法。深入佛海，知一切法但有假名，于诸境界无系无著；了一切法空无所有，所修诸行从法界生，犹如虚空无相无形。深入法界随顺演说，于一境门生一切智，观十力地以智修学，智为桥梁至萨婆若，以智慧眼见法无碍，善入诸地知种种义，一一法门悉得明了，所有大愿靡不成就。

“佛子，菩萨摩诃萨以此开示一切如来无差别性，此是无碍方便之门，此能出生菩萨众会，此法唯是三昧境界，此能勇进入萨婆若，此能开显诸三昧门，此能无碍普入诸刹，此能调伏一切众生，此能住于无众生际，此能开示一切佛法，此于境界皆无所得。虽一切时演说开示，而恒远离妄想分别；虽知诸法皆无所作，而能示现一切作业；虽知诸佛无有二相，而能显示一切诸佛；虽知无色，而演说诸色；虽知无受，而演说诸受；虽知无想，而演说诸想；虽知无行，而演说诸行；虽知无识，而演说诸识，恒以法轮开示一切；虽知法无生，而常转法轮；虽知法无差别，而说诸差别门；虽知诸法无有生灭，而说一切生灭之相；虽知诸法无粗无细，而说诸法粗细之相；虽知诸法无上、中、下，而能宣说最上之法；虽知诸法不可言说，而能演说清净言辞；虽知诸法无内无外，而说一切内外诸法；虽知诸法不可了知，而说种种智慧观察；虽知诸法无有真实，而说出离真实之道；虽知诸法毕竟无尽，而能演说尽诸有漏；虽知诸法无违无诤，然亦不无自他差别；虽知诸法毕竟无师，而常尊敬一切师长；虽知诸法不由他悟，而常尊敬诸善知识；虽知法无转，而转法轮；虽知法无起，而示诸因缘；虽知诸法无有前际，而广说过去；虽知诸法无有后际，而广说未来；虽知诸法无有中际，而广说现在；虽知诸法无有作者，而说诸作业；虽知诸法无有因缘，而说诸集因；虽知诸法无有等比，而说平等、不平等道；虽知诸法无有言说，而决定说三世之法；虽知诸法无有所依，而说依善法而得出离；虽知法无身，而广说法身；虽知三世诸佛无边，而能演说唯有一佛；虽知法无色，而现种种色；虽知法无见，而广说诸见；虽知法无相，而说种种相；虽知诸法无有境界，而广宣说智慧境界；虽知诸法无有差别，而说行果种种差别；虽知诸法无有出离，而说清净诸出离行；虽知诸法本来常住，而说一切诸流转法；虽知诸法无有照明，而恒广说照明之法。

“佛子，菩萨摩诃萨入如是大威德三昧智轮，则能证得一切佛法，则能趣入一切佛法，则能成就，则能圆满，则能积集，则能清净，则能安住，则能了达，与一切法自性相应，而此菩萨摩诃萨不作是念：‘有若干诸菩萨、若干菩萨法、若干菩萨究竟、若干幻究竟、若干化究竟、若干神通成就、若干智成就、若干思惟、若干证入、若干趣向、若干境界。’何以故？菩萨三昧，如是体性，如是无边，如是殊胜故。此三昧种种境界、种种威力、种种深入，所谓：入不可说智门、入离分别诸庄严、入无边殊胜波罗蜜、入无数禅定、入百千亿那由他不可说广大智、入见无边佛胜妙藏、入于境界不休息、入清净信解助道法、入诸根猛利大神通、入于境界心无碍、入见一切佛平等眼、入积集普贤胜志行、入住那罗延妙智身、入说如来智慧海、入起无量种自在神变、入生一切佛无尽智门、入住一切佛现前境界、入净普贤菩萨自在智、入开示无比普门智、入普知法界一切微细境界、入普现法界一切微细境界、入一切殊胜智光明、入一切自在边际、入一切辩才法门际、入遍法界智慧身、入成就一切处遍行道、入善住一切差别三昧、入知一切诸佛心。

“佛子，此菩萨摩诃萨住普贤行，念念入百亿不可说三昧，然不见普贤菩萨三昧及佛境界庄严前际。何以故？知一切法究竟无尽故，知一切佛刹无边故，知一切众生界不思议故，知前际无始故，知未来无穷故，知现在尽虚空遍法界无边故，知一切诸佛境界不可思议故，知一切菩萨行无数故，知一切诸佛辩才所说境界不可说无边故，知一切幻心所缘法无量故。佛子，如如意珠，随有所求一切皆得，求者无尽，意皆满足，而珠势力终不匮止。菩萨摩诃萨亦复如是，入此三昧，知心如幻，出生一切诸法境界，周遍无尽，不匮不息。何以故？菩萨摩诃萨成就普贤无碍行智，观察无量广大幻境，犹如影像无增减故。佛子，譬如凡夫，各别生心，已生、现生及以当生，无有边际，无断无尽；其心流转，相续不绝，不可思议。菩萨摩诃萨亦复如是，入此普幻门三昧，无有边际，不可测量。何以故？了达普贤菩萨普幻门无量法故。佛子，譬如难陀跋难陀、摩那斯龙王及余大龙降雨之时，滴如车轴，无有边际；虽如是雨，雨终不尽，此是诸龙无作境界。菩萨摩诃萨亦复如是，住此三昧，入普贤菩萨诸三昧门、智门、法门、见诸佛门、往诸方门、心自在门、加持门、神变门、神通门、幻化门、诸法如幻门、不可说不可说诸菩萨充满门，亲近不可说不可说佛刹微尘数如来正觉门，入不可说不可说广大幻网门，知不可说不可说差别广大佛刹门，知不可说不可说有体性、无体性世界门，知不可说不可说众生想门，知不可说不可说时劫差别门，知不可说不可说世界成坏门，知不可说不可说覆住、仰住诸佛刹门，于一念中皆如实知。如是入时，无有边际，无有穷尽，不疲不厌，不断不息，无退无失；于诸法中不住非处，恒正思惟，不沉不举；求一切智常无退舍，为一切佛刹照世明灯，转不可说不可说法轮；以妙辩才咨问如来无穷尽时，示成佛道无有边际，调伏众生恒无废舍，常勤修习普贤行愿未曾休息，示现无量不可说不可说色相身无有断绝。何以故？譬如然火，随所有缘，于尔所时火起不息。菩萨摩诃萨亦复如是，观察众生界、法界、世界，犹如虚空无有边际，乃至能于一念之顷，往不可说不可说佛刹微尘数佛所。一一佛所入不可说不可说一切智种种差别法；令不可说不可说众生界出家为道，勤修善根，究竟清净；令不可说不可说菩萨于普贤行愿未决定者而得决定，安住普贤智慧之门；以无量方便，入不可说不可说三世成、住、坏广大差别劫，于不可说不可说成、住、坏世间差别境界，起于尔所大悲大愿，调伏无量一切众生悉使无余。何以故？此菩萨摩诃萨为欲度脱一切众生，修普贤行，生普贤智，满足普贤所有行愿。是故，诸菩萨应于如是种类、如是境界、如是威德、如是广大、如是无量、如是不思议、如是普照明、如是一切诸佛现前住、如是一切如来所护念、如是成就往昔善根、如是其心无碍不动三昧之中，勤加修习，离诸热恼，无有疲厌，心不退转，立深志乐，勇猛无怯，顺三昧境界，入难思智地。不依文字，不著世间，不取诸法，不起分别，不染著世事，不分别境界，于诸法智但应安住，不应称量。所谓：亲近一切智，悟解佛菩提，成就法光明，施与一切众生善根。于魔界中拔出众生，令其得入佛法境界，令不舍大愿，勤观出道，增广净境，成就诸度，于一切佛深生信解。常应观察一切法性，无时暂舍；应知自身与诸法性普皆平等；应当明解世间所作，示其如法智慧方便；应常精进，无有休息；应观自身善根鲜少；应勤增长他诸善根；应自修行一切智道；应勤增长菩萨境界；应乐亲近诸善知识；应与同行而共止住；应不分别佛；应不舍离念；应常安住平等法界；应知一切心识如幻；应知世间诸行如梦；应知诸佛愿力出现犹如影像；应知一切诸广大业犹如变化；应知言语悉皆如响；应观诸法一切如幻；应知一切生灭之法皆如音声；应知所往一切佛刹皆无体性；应为请问如来佛法不生疲倦；应为开悟一切世间，勤加教诲而不舍离；应为调伏一切众生，知时说法而不休息。佛子，菩萨摩诃萨如是修行普贤之行，如是圆满菩萨境界，如是通达出离之道，如是受持三世佛法，如是观察一切智门，如是思惟不变异法，如是明洁增上志乐，如是信解一切如来，如是了知佛广大力，如是决定无所碍心，如是摄受一切众生。

“佛子，菩萨摩诃萨入普贤菩萨所住如是大智慧三昧时，十方各有不可说不可说国土，一一国土各有不可说不可说佛刹微尘数如来名号，一一名号各有不可说不可说佛刹微尘数诸佛而现其前，与如来念力，令不忘失如来境界；与一切法究竟慧，令入一切智；与知一切法种种义决定慧，令受持一切佛法趣入无碍；与无上佛菩提，令入一切智开悟法界；与菩萨究竟慧，令得一切法光明，无诸黑暗；与菩萨不退智，令知时、非时，善巧方便调伏众生；与无障碍菩萨辩才，令悟解无边法演说无尽；与神通变化力，令现不可说不可说差别身无边色相种种不同开悟众生；与圆满言音，令现不可说不可说差别音声种种言辞开悟众生；与不唐捐力，令一切众生若得见形、若得闻法皆悉成就，无空过者。佛子，菩萨摩诃萨如是满足普贤行故，得如来力，净出离道，满一切智，以无碍辩才神通变化，究竟调伏一切众生；具佛威德，净普贤行，住普贤道，尽未来际，为欲调伏一切众生，转一切佛微妙法轮。何以故？佛子，此菩萨摩诃萨成就如是殊胜大愿诸菩萨行，则为一切世间法师，则为一切世间法日，则为一切世间智月；则为一切世间须弥山王，嶷然高出，坚固不动；则为一切世间无涯智海；则为一切世间正法明灯，普照无边，相续不断；为一切众生开示无边清净功德，皆令安住功德善根；顺一切智，大愿平等，修习普贤广大之行，常能劝发无量众生，住不可说不可说广大行三昧，现大自在。

“佛子，此菩萨摩诃萨，获如是智，证如是法，于如是法审住明见；得如是神力，住如是境界，现如是神变，起如是神通；常安住大悲，常利益众生，开示众生安隐正道，建立福智大光明幢；证不思议解脱，住一切智解脱，到诸佛解脱彼岸，学不思议解脱方便门已得成就，入法界差别门无有错乱，于普贤不可说不可说三昧游戏自在，住师子奋迅智心意无碍。其心恒住十大法藏。何者为十？所谓：住忆念一切诸佛，住忆念一切佛法，住调伏一切众生大悲，住示现不思议清净国土智，住深入诸佛境界决定解，住去、来、现在一切佛平等相菩提，住无碍无著际，住一切法无相性，住去、来、现在一切佛平等善根，住去、来、现在一切如来法界无差别身、语、意业先导智，住观察三世一切诸佛受生、出家、诣道场、成正觉、转法轮、般涅槃悉入刹那际。佛子，此十大法藏广大无量，不可数、不可称、不可思、不可说、无穷尽、难忍受，一切世智无能称述。

“佛子，此菩萨摩诃萨已到普贤诸行彼岸，证清净法，志力广大，开示众生无量善根，增长菩萨一切势力，于念念顷满足菩萨一切功德，成就菩萨一切诸行，得一切佛陀罗尼法，受持一切诸佛所说；虽常安住真如实际，而随一切世俗言说，示现调伏一切众生。何以故？菩萨摩诃萨住此三昧，法如是故。佛子，菩萨摩诃萨以此三昧，得一切佛广大智，得巧说一切广大法自在辩才，得一切世中最为殊胜清净无畏法，得入一切三昧智，得一切菩萨善巧方便，得一切法光明门，到安慰一切世间法彼岸，知一切众生时、非时，照十方世界一切处，令一切众生得胜智，作一切世间无上师，安住一切诸功德，开示一切众生清净三昧，令入最上智。何以故？菩萨摩诃萨如是修行，则利益众生，则增长大悲，则亲近善知识，则见一切佛，则了一切法，则诣一切刹，则入一切方，则入一切世，则悟一切法平等性，则知一切佛平等性，则住一切智平等性。于此法中，作如是业，不作余业；住未足心，住不散乱心，住专一心，住勤修心，住决定心，住不变异心；如是思惟，如是作业，如是究竟。

“佛子，菩萨摩诃萨无异语、异作，有如语、如作。何以故？譬如金刚，以不可坏而得其名，终无有时离于不坏；菩萨摩诃萨亦复如是，以诸行法而得其名，终无有时离诸行法。譬如真金，以有妙色而得其名，终无有时离于妙色；菩萨摩诃萨亦复如是，以诸善业而得其名，终无有时离诸善业。譬如日天子，以光明轮而得其名，终无有时离光明轮；菩萨摩诃萨亦复如是，以智慧光而得其名，终无有时离智慧光。譬如须弥山王，以四宝峰处于大海，迥然高出而得其名，终无有时舍离四峰；菩萨摩诃萨亦复如是，以诸善根处在于世，迥然高出而得其名，终无有时舍离善根。譬如大地，以持一切而得其名，终无有时舍离能持；菩萨摩诃萨亦复如是，以度一切而得其名，终无有时舍离大悲。譬如大海，以含众水而得其名，终无有时舍离于水；菩萨摩诃萨亦复如是，以诸大愿而得其名，终不暂舍度众生愿。譬如军将，以能惯习战斗之法而得其名，终无有时舍离此能；菩萨摩诃萨亦复如是，以能惯习如是三昧而得其名，乃至成就一切智智，终无有时舍离此行。如转轮王，驭四天下，常勤守护一切众生，令无横死，恒受快乐；菩萨摩诃萨亦复如是，入如是等诸大三昧，常勤化度一切众生，乃至令其究竟清净。譬如种子，植之于地，乃至能令茎叶增长；菩萨摩诃萨亦复如是，修普贤行，乃至能令一切众生善法增长。譬如大云，于夏暑月降霔大雨，乃至增长一切种子；菩萨摩诃萨亦复如是，入如是等诸大三昧，修菩萨行，雨大法雨，乃至能令一切众生究竟清净、究竟涅槃、究竟安隐、究竟彼岸、究竟欢喜、究竟断疑，为诸众生究竟福田，令其施业皆得清净，令其皆住不退转道，令其同得一切智智，令其皆得出离三界，令其皆得究竟之智，令其皆得诸佛如来究竟之法，置诸众生一切智处。何以故？菩萨摩诃萨成就此法，智慧明了，入法界门，能净菩萨不可思议无量诸行。所谓：能净诸智，求一切智故；能净众生，使调伏故；能净刹土，常回向故；能净诸法，普了知故；能净无畏，无怯弱故；能净无碍辩，巧演说故；能净陀罗尼，于一切法得自在故；能净亲近行，常见一切佛兴世故。佛子，菩萨摩诃萨住此三昧，得如是等百千亿那由他不可说不可说清净功德，于如是等三昧境界得自在故，一切诸佛所加被故，自善根力之所流故，入智慧地大威力故，诸善知识引导力故，摧伏一切诸魔力故，同分善根淳净力故，广大誓愿欲乐力故，所种善根成就力故，超诸世间无尽之福、无对力故。

“佛子，菩萨摩诃萨住此三昧，得十种法，同去、来、今一切诸佛。何者为十？所谓：得诸相好，种种庄严，同于诸佛；能放清净大光明网，同于诸佛；神通变化，调伏众生，同于诸佛；无边色身，清净圆音，同于诸佛；随众生业现净佛国，同于诸佛；一切众生所有语言皆能摄持、不忘不失，同于诸佛；无尽辩才随众生心而转法轮令生智慧，同于诸佛；大师子吼无所怯畏，以无量法开悟群生，同于诸佛；于一念顷，以大神通普入三世，同于诸佛；普能显示一切众生诸佛庄严、诸佛威力、诸佛境界，同于诸佛。”

尔时，普眼菩萨白普贤菩萨言：“佛子，此菩萨摩诃萨得如是法，同诸如来，何故不名佛？何故不名十力？何故不名一切智？何故不名一切法中得菩提者？何故不得名为普眼？何故不名一切境中无碍见者？何故不名觉一切法？何故不名与三世佛无二住者？何故不名住实际者？何故修行普贤行愿犹未休息？何故不能究竟法界舍菩萨道？”

尔时，普贤菩萨告普眼菩萨言：“善哉！佛子，如汝所言，若此菩萨摩诃萨同一切佛，以何义故不名为佛？乃至不能舍菩萨道？佛子，此菩萨摩诃萨已能修习去、来、今世一切菩萨种种行愿，入智境界，则名为佛；于如来所修菩萨行无有休息，说名菩萨。如来诸力皆悉已入，则名十力；虽成十力，行普贤行而无休息，说名菩萨。知一切法而能演说，名一切智；虽能演说一切诸法，于一一法善巧思惟未尝止息，说名菩萨。知一切法无有二相，是则说名悟一切法；于二、不二一切诸法差别之道善巧观察，展转增胜无有休息，说名菩萨。已能明见普眼境界，说名普眼；虽能证得普眼境界，念念增长未曾休息，说名菩萨。于一切法悉能明照，离诸暗障，名无碍见；常勤忆念无碍见者，说名菩萨。已得诸佛智慧之眼，是则说名觉一切法；观诸如来正觉智眼而不放逸，说名菩萨。住佛所住，与佛无二，说名与佛无二住者；为佛摄受，修诸智慧，说名菩萨。常观一切世间实际，是则说名住实际者；虽常观察诸法实际，而不证入亦不舍离，说名菩萨。不来不去，无同无异，此等分别悉皆永息，是则说名休息愿者；广大修习，圆满不退，则名未息普贤愿者。了知法界无有边际，一切诸法一相无相，是则说名究竟法界舍菩萨道；虽知法界无有边际，而知一切种种异相，起大悲心度诸众生，尽未来际无有疲厌，是则说名普贤菩萨。

“佛子，譬如伊罗钵那象王，住金胁山七宝窟中，其窟周围悉以七宝而为栏楯，宝多罗树次第行列，真金罗网弥覆其上；象身洁白犹如珂雪，上立金幢，金为璎珞，宝网覆鼻，宝铃垂下，七支成就，六牙具足，端正充满，见者欣乐，调良善顺，心无所逆。若天帝释将欲游行，尔时象王即知其意，便于宝窟而没其形，至忉利天释主之前，以神通力种种变现，令其身有三十三头，于一一头化作七牙，于一一牙化作七池，一一池中有七莲华，一一华中有七采女，一时俱奏百千天乐。是时，帝释乘兹宝象，从难胜殿往诣华园，芬陀利华遍满其中。是时，帝释至华园已，从象而下，入于一切宝庄严殿，无量采女以为侍从，歌咏妓乐受诸快乐。尔时，象王复以神通隐其象形现作天身，与三十三天及诸采女，于芬陀利华园之内欢娱戏乐，所现身相、光明衣服、往来进止、语笑观瞻，皆如彼天，等无有异，无能分别；此象、此天，象之与天，更互相似。佛子，彼伊罗钵那象王，于金胁山七宝窟中无所变化，至于三十三天之上，为欲供养释提桓因，化作种种诸可乐物，受天快乐，与天无异。佛子，菩萨摩诃萨亦复如是，修习普贤菩萨行愿及诸三昧以为众宝庄严之具，七菩提分为菩萨身，所放光明以之为网，建大法幢，鸣大法钟，大悲为窟，坚固大愿以为其牙，智慧无畏犹如师子，法缯系顶，开示秘密，到诸菩萨行愿彼岸。为欲安处菩提之座，成一切智，得最正觉，增长普贤广大行愿，不退不息，不断不舍，大悲精进，尽未来际度脱一切苦恼众生。不舍普贤道，现成最正觉，现不可说不可说成正觉门，现不可说不可说转法轮门，现不可说不可说住深心门；于不可说不可说广大国土，现涅槃变化门；于不可说不可说差别世界，而现受生修普贤行，现不可说不可说如来；于不可说不可说广大国土菩提树下成最正觉，不可说不可说菩萨众亲近围绕。或于一念顷，修普贤行而成正觉，或须臾顷，或于一时，或于一日，或于半月，或于一月，或于一年，或无数年，或于一劫，如是乃至不可说不可说劫，修普贤行而成正觉。复于一切诸佛刹中而为上首，亲近于佛，顶礼供养，请问观察如幻境界，净修菩萨无量诸行、无量诸智、种种神变、种种威德、种种智慧、种种境界、种种神通、种种自在、种种解脱、种种法明、种种教化调伏之法。

“佛子，菩萨摩诃萨本身不灭，以行愿力于一切处如是变现。何以故？欲以普贤自在神力调伏一切诸众生故，令不可说不可说众生得清净故，令其永断生死轮故，严净广大诸世界故，常见一切诸如来故，深入一切佛法流故，忆念三世诸佛种故，忆念十方一切佛法及法身故，普修一切菩萨诸行使圆满故，入普贤流自在能证一切智故。佛子，汝应观此菩萨摩诃萨，不舍普贤行，不断菩萨道，见一切佛，证一切智，自在受用一切智法。如伊罗钵那象王不舍象身，往三十三天，为天所乘，受天快乐，作天游戏，承事天主，与天采女而作欢娱，同于诸天无有差别。佛子，菩萨摩诃萨亦复如是，不舍普贤大乘诸行，不退诸愿，得佛自在，具一切智，证佛解脱，无障无碍，成就清净，于诸国土无所染著，于佛法中无所分别；虽知诸法普皆平等无有二相，而恒明见一切佛土；虽已等同三世诸佛，而修菩萨行相续不断。佛子，菩萨摩诃萨安住如是普贤行愿广大之法，当知是人心得清净。佛子，此是菩萨摩诃萨第十无碍轮大三昧殊胜心广大智。

“佛子，此是菩萨摩诃萨所住普贤行十大三昧轮。”

尔时，普贤菩萨摩诃萨告诸菩萨言：“佛子，菩萨摩诃萨有十种通。何者为十？

“佛子，菩萨摩诃萨以他心智通，知一三千大千世界众生心差别，所谓：善心、不善心、广心、狭心、大心、小心、顺生死心、背生死心、声闻心、独觉心、菩萨心、声闻行心、独觉行心、菩萨行心、天心、龙心、夜叉心、乾闼婆心、阿修罗心、迦楼罗心、紧那罗心、摩睺罗伽心、人心、非人心、地狱心、畜生心、阎魔王处心、饿鬼心、诸难处众生心，如是等无量差别种种众生心悉分别知。如一世界，如是百世界、千世界、百千世界、百千亿那由他世界，乃至不可说不可说佛刹微尘数世界中所有众生心悉分别知。是名菩萨摩诃萨第一善知他心智神通。

“佛子，菩萨摩诃萨以无碍清净天眼智通，见无量不可说不可说佛刹微尘数世界中众生，死此生彼，善趣、恶趣，福相、罪相，或好或丑，或垢或净。如是品类无量众生，所谓：天众、龙众、夜叉众、乾闼婆众、阿修罗众、迦楼罗众、紧那罗众、摩睺罗伽众、人众、非人众、微细身众生众、广大身众生众、小众、大众，如是种种众生众中，以无碍眼悉皆明见；随所积集业、随所受苦乐、随心、随分别、随见、随言说、随因、随业、随所缘、随所起，悉皆见之，无有错谬。是名菩萨摩诃萨第二无碍天眼智神通。

“佛子，菩萨摩诃萨以宿住随念智通，能知自身及不可说不可说佛刹微尘数世界中一切众生，过去不可说不可说佛刹微尘数劫宿住之事。所谓：某处生，如是名，如是姓，如是种族，如是饮食，如是苦乐。从无始来，于诸有中，以因以缘，展转滋长，次第相续，轮回不绝，种种品类、种种国土、种种趣生、种种形相、种种业行、种种结使、种种心念、种种因缘、受生差别，如是等事皆悉了知。又忆过去尔所佛刹微尘数劫，尔所佛刹微尘数世界中，有尔所佛刹微尘数诸佛，一一佛如是名号，如是出兴，如是众会，如是父母，如是侍者，如是声闻，如是最胜二大弟子，于如是城邑，如是出家，复于如是菩提树下成最正觉，于如是处，坐如是座，演说如是若干经典，如是利益尔所众生，于尔所时住于寿命，施作如是若干佛事，依无余依般涅槃界而般涅槃，般涅槃后法住久近，如是一切悉能忆念。又忆念不可说不可说佛刹微尘数诸佛名号，一一名号有不可说不可说佛刹微尘数佛，从初发心，起愿修行，供养诸佛，调伏众生，众会说法，寿命多少，神通变化，乃至入于无余涅槃，般涅槃后法住久近，造立塔庙种种庄严，令诸众生种植善根，皆悉能知。是名菩萨摩诃萨第三知过去际劫宿住智神通。

“佛子，菩萨摩诃萨以知尽未来际劫智通，知不可说不可说佛刹微尘数世界中所有劫，一一劫中所有众生，命终受生，诸有相续，业行果报，若善，若不善，若出离，若不出离，若决定，若不决定，若邪定，若正定，若善根与使俱，若善根不与使俱，若具足善根，若不具足善根，若摄取善根，若不摄取善根，若积集善根，若不积集善根，若积集罪法，若不积集罪法，如是一切皆能了知。又知不可说不可说佛刹微尘数世界，尽未来际有不可说不可说佛刹微尘数劫，一一劫有不可说不可说佛刹微尘数诸佛名号，一一名号有不可说不可说佛刹微尘数诸佛如来，一一如来，从初发心，起愿立行，供养诸佛，教化众生，众会说法，寿命多少，神通变化，乃至入于无余涅槃，般涅槃后法住久近，造立塔庙种种庄严，令诸众生种植善根，如是等事悉能了知。是名菩萨摩诃萨第四知尽未来际劫智神通。

“佛子，菩萨摩诃萨成就无碍清净天耳，圆满广大，聪彻离障，了达无碍，具足成就，于诸一切所有音声，欲闻、不闻，随意自在。佛子，东方有不可说不可说佛刹微尘数佛，是诸佛所说、所示、所开、所演、所安立、所教化、所调伏、所忆念、所分别，甚深广大、种种差别、无量方便、无量善巧清净之法，于彼一切皆能受持。又于其中若义、若文、若一人、若众会，如其音辞，如其智慧，如所了达，如所示现，如所调伏，如其境界，如其所依，如其出道，于彼一切悉能记持，不忘不失，不断不退，无迷无惑；为他演说，令得悟解，终不忘失一文一句。如东方，南、西、北方，四维、上、下，亦复如是。是名菩萨摩诃萨第五无碍清净天耳智神通。

“佛子，菩萨摩诃萨住无体性神通、无作神通、平等神通、广大神通、无量神通、无依神通、随念神通、起神通、不起神通、不退神通、不断神通、不坏神通、增长神通、随诣神通。此菩萨闻极远一切世界中诸佛名，所谓：无数世界、无量世界乃至不可说不可说佛刹微尘数世界中诸佛名；闻其名已，即自见身在彼佛所。彼诸世界或仰或覆，各各形状，各各方所，各各差别，无边无碍；种种国土，种种时劫，无量功德各别庄严。彼彼如来于中出现，示现神变，称扬名号，无量无数，各各不同。此菩萨一得闻彼诸如来名，不动本处，而见其身在彼佛所，礼拜尊重，承事供养，问菩萨法，入佛智慧，悉能了达诸佛国土道场众会及所说法，至于究竟无所取著。如是，经不可说不可说佛刹微尘数劫，普至十方而无所往，然诣刹观佛听法请道，无有断绝，无有废舍，无有休息，无有疲厌；修菩萨行，成就大愿，悉令具足，曾无退转，为令如来广大种性不断绝故。是名菩萨摩诃萨第六住无体性无动作往一切佛刹智神通。

“佛子，菩萨摩诃萨以善分别一切众生言音智通，知不可说不可说佛刹微尘数世界中众生种种言辞。所谓：圣言辞、非圣言辞、天言辞、龙言辞、夜叉言辞、乾闼婆、阿修罗、迦楼罗、紧那罗、摩睺罗伽、人及非人乃至不可说不可说众生所有言辞，各各表示，种种差别，如是一切皆能了知。此菩萨随所入世界，能知其中一切众生所有性欲，如其性欲为出言辞，悉令解了无有疑惑。如日光出现，普照众色，令有目者悉得明见。菩萨摩诃萨亦复如是，以善分别一切言辞智，深入一切言辞云，所有言辞令诸世间聪慧之者悉得解了。是名菩萨摩诃萨第七善分别一切言辞智神通。

“佛子，菩萨摩诃萨以出生无量阿僧祇色身庄严智通，知一切法远离色相，无差别相，无种种相，无无量相，无分别相，无青、黄、赤、白相。菩萨如是入于法界，能现其身，作种种色。所谓：无边色、无量色、清净色、庄严色、普遍色、无比色、普照色、增上色、无违逆色、具诸相色、离众恶色、大威力色、可尊重色、无穷尽色、众杂妙色、极端严色、不可量色、善守护色、能成熟色、随化者色、无障碍色、甚明彻色、无垢浊色、极澄净色、大勇健色、不思议方便色、不可坏色、离瑕翳色、无障暗色、善安住色、妙庄严色、诸相端严色、种种随好色、大尊贵色、妙境界色、善磨莹色、清净深心色、炽然明盛色、最胜广大色、无间断色、无所依色、无等比色、充满不可说佛刹色、增长色、坚固摄受色、最胜功德色、随诸心乐色、清净解了色、积集众妙色、善巧决定色、无有障碍色、虚空明净色、清净可乐色、离诸尘垢色、不可称量色、妙见色、普见色、随时示现色、寂静色、离贪色、真实福田色、能作安隐色、离诸怖畏色、离愚痴行色、智慧勇猛色、身相无碍色、游行普遍色、心无所依色、大慈所起色、大悲所现色、平等出离色、具足福德色、随心忆念色、无边妙宝色、宝藏光明色、众生信乐色、一切智现前色、欢喜眼色、众宝庄严第一色、无有处所色、自在示现色、种种神通色、生如来家色、过诸譬喻色、周遍法界色、众皆往诣色、种种色、成就色、出离色、随所化者威仪色、见无厌足色、种种明净色、能放无数光网色、不可说光明种种差别色、不可思香光明超过三界色、不可量日轮光明照耀色、示现无比月身色、无量可爱乐华云色、出生种种莲华鬘云庄严色、超过一切世间香焰普熏色、出生一切如来藏色、不可说音声开示演畅一切法色、具足一切普贤行色。佛子，菩萨摩诃萨深入如是无色法界，能现此等种种色身，令所化者见，令所化者念，为所化者转法轮；随所化者时，随所化者相，令所化者亲近，令所化者开悟，为所化者起种种神通，为所化者现种种自在，为所化者施种种能事。是名菩萨摩诃萨为度一切众生故勤修成就第八无数色身智神通。

“佛子，菩萨摩诃萨以一切法智通，知一切法无有名字、无有种性，无来、无去，非异、非不异，非种种、非不种种，非二、非不二，无我、无比，不生、不灭，不动、不坏，无实、无虚，一相、无相，非无、非有，非法、非非法，不随于俗、非不随俗，非业、非非业，非报、非非报，非有为、非无为，非第一义、非不第一义，非道、非非道，非出离、非不出离，非量、非无量，非世间、非出世间，非从因生、非不从因生，非决定、非不决定，非成就、非不成就，非出、非不出，非分别、非不分别，非如理、非不如理。此菩萨不取世俗谛，不住第一义，不分别诸法，不建立文字，随顺寂灭性，不舍一切愿，见义知法，兴布法云，降霔法雨。虽知实相不可言说，而以方便无尽辩才，随法、随义次第开演；以于诸法言辞辩说皆得善巧，大慈大悲悉已清净，能于一切离文字法中出生文字，与法、与义随顺无违，为说诸法悉从缘起，虽有言说而无所著。演一切法辩才无尽，分别安立，开发示导，令诸法性具足明显，断众疑网悉得清净。虽摄众生不舍真实，于不二法而无退转，常能演说无碍法门，以众妙音，随众生心，普雨法雨而不失时。是名菩萨摩诃萨第九一切法智神通。

“佛子，菩萨摩诃萨以一切法灭尽三昧智通，于念念中入一切法灭尽三昧，亦不退菩萨道，不舍菩萨事，不舍大慈大悲心，修习波罗蜜未尝休息，观察一切佛国土无有厌倦，不舍度众生愿，不断转法轮事，不废教化众生业，不舍供养诸佛行，不舍一切法自在门，不舍常见一切佛，不舍常闻一切法；知一切法平等无碍，自在成就一切佛法，所有胜愿皆得圆满，了知一切国土差别，入佛种性到于彼岸；能于彼彼诸世界中，学一切法，了法无相，知一切法皆从缘起，无有体性，然随世俗方便演说；虽于诸法心无所住，然顺众生诸根欲乐，方便为说种种诸法。此菩萨住三昧时，随其心乐，或住一劫，或住百劫，或住千劫，或住亿劫，或住百亿劫，或住千亿劫，或住百千亿劫，或住那由他亿劫，或住百那由他亿劫，或住千那由他亿劫，或住百千那由他亿劫，或住无数劫，或住无量劫，乃至或住不可说不可说劫。菩萨入此一切法灭尽三昧，虽复经于尔所劫住，而身不离散、不羸瘦、不变异，非见非不见，不灭不坏，不疲不懈，不可尽竭。虽于有于无悉无所作，而能成办诸菩萨事。所谓：恒不舍离一切众生，教化调伏未曾失时，令其增长一切佛法，于菩萨行悉得圆满；为欲利益一切众生，神通变化无有休息，譬如光影普现一切，而于三昧寂然不动。是为菩萨摩诃萨入一切法灭尽三昧智神通。

“佛子，菩萨摩诃萨住于如是十种神通，一切天人不能思议，一切众生不能思议；一切声闻、一切独觉，及余一切诸菩萨众，如是皆悉不能思议。此菩萨，身业不可思议，语业不可思议，意业不可思议，三昧自在不可思议，智慧境界不可思议，唯除诸佛及有得此神通菩萨，余无能说此人功德称扬赞叹。佛子，是为菩萨摩诃萨十种神通。若菩萨摩诃萨住此神通，悉得一切三世无碍智神通。”

尔时，普贤菩萨告诸菩萨言：“佛子，菩萨摩诃萨有十种忍，若得此忍，则得到于一切菩萨无碍忍地，一切佛法无碍无尽。何者为十？所谓：音声忍、顺忍、无生法忍、如幻忍、如焰忍、如梦忍、如响忍、如影忍、如化忍、如空忍。此十种忍，三世诸佛已说、今说、当说。

“佛子，云何为菩萨摩诃萨音声忍？谓闻诸佛所说之法不惊、不怖、不畏，深信悟解，爱乐趣向，专心忆念，修习安住。是名菩萨摩诃萨第一音声忍。

“佛子，云何为菩萨摩诃萨顺忍？谓于诸法，思惟观察，平等无违，随顺了知，令心清净，正住修习，趣入成就。是名菩萨摩诃萨第二顺忍。

“佛子，云何为菩萨摩诃萨无生法忍？佛子，此菩萨摩诃萨不见有少法生，亦不见有少法灭。何以故？若无生则无灭，若无灭则无尽，若无尽则离垢，若离垢则无差别，若无差别则无处所，若无处所则寂静，若寂静则离欲，若离欲则无作，若无作则无愿，若无愿则无住，若无住则无去无来。是名菩萨摩诃萨第三无生法忍。

“佛子，云何为菩萨摩诃萨如幻忍？佛子，此菩萨摩诃萨知一切法，皆悉如幻，从因缘起，于一法中解多法，于多法中解一法。此菩萨知诸法如幻已，了达国土，了达众生，了达法界，了达世间平等，了达佛出现平等，了达三世平等，成就种种神通变化。譬如幻，非象、非马，非车、非步，非男、非女，非童男、非童女，非树、非叶、非华、非果，非地、非水、非火、非风，非昼、非夜，非日、非月，非半月、非一月，非一年、非百年，非一劫、非多劫，非定、非乱，非纯、非杂，非一、非异，非广、非狭，非多、非少，非量、非无量，非粗、非细，非是一切种种众物；种种非幻，幻非种种，然由幻故，示现种种差别之事。菩萨摩诃萨亦复如是，观一切世间如幻，所谓：业世间、烦恼世间、国土世间、法世间、时世间、趣世间、成世间、坏世间、运动世间、造作世间。菩萨摩诃萨观一切世间如幻时，不见众生生，不见众生灭；不见国土生，不见国土灭；不见诸法生，不见诸法灭；不见过去可分别，不见未来有起作，不见现在一念住；不观察菩提，不分别菩提；不见佛出现，不见佛涅槃；不见住大愿，不见入正位，不出平等性。是菩萨虽成就佛国土，知国土无差别；虽成就众生界，知众生无差别；虽普观法界，而安住法性寂然不动；虽达三世平等，而不违分别三世法；虽成就蕴、处，而永断所依；虽度脱众生，而了知法界平等无种种差别；虽知一切法远离文字不可言说，而常说法辩才无尽；虽不取著化众生事，而不舍大悲，为度一切转于法轮；虽为开示过去因缘，而知因缘性无有动转。是名菩萨摩诃萨第四如幻忍。

“佛子，云何为菩萨摩诃萨如焰忍？佛子，此菩萨摩诃萨知一切世间同于阳焰。譬如阳焰，无有方所，非内、非外，非有、非无，非断、非常，非一色、非种种色亦非无色，但随世间言说显示。菩萨如是如实观察，了知诸法，现证一切，令得圆满。是名菩萨摩诃萨第五如焰忍。

“佛子，云何为菩萨摩诃萨如梦忍？佛子，此菩萨摩诃萨知一切世间如梦。譬如梦，非世间、非离世间，非欲界、非色界、非无色界，非生、非没，非染、非净，而有示现。菩萨摩诃萨亦复如是，知一切世间悉同于梦，无有变异故，如梦自性故，如梦执著故，如梦性离故，如梦本性故，如梦所现故，如梦无差别故，如梦想分别故，如梦觉时故。是名菩萨摩诃萨第六如梦忍。

“佛子，云何为菩萨摩诃萨如响忍？佛子，此菩萨摩诃萨闻佛说法，观诸法性，修学成就，到于彼岸；知一切音声，悉同于响，无来无去，如是示现。佛子，此菩萨摩诃萨观如来声，不从内出，不从外出，亦不从于内外而出；虽了此声非内、非外、非内外出，而能示现善巧名句，成就演说。譬如谷响，从缘所起，而与法性无有相违，令诸众生随类各解而得修学。如帝释夫人阿修罗女，名曰舍支，于一音中出千种音，亦不心念令如是出。菩萨摩诃萨亦复如是，入无分别界，成就善巧随类之音，于无边世界中恒转法轮。此菩萨善能观察一切众生，以广长舌相而为演说，其声无碍，遍十方土，令随所宜，闻法各异；虽知声无起而普现音声，虽知无所说而广说诸法；妙音平等，随类各解，悉以智慧而能了达。是名菩萨摩诃萨第七如响忍。

“佛子，云何为菩萨摩诃萨如影忍？佛子，此菩萨摩诃萨，非于世间生，非于世间没；非在世间内，非在世间外；非行于世间，非不行世间；非同于世间，非异于世间；非往于世间，非不往世间；非住于世间，非不住世间；非是世间，非出世间；非修菩萨行，非舍于大愿；非实，非不实。虽常行一切佛法，而能办一切世间事，不随世间流，亦不住法流。譬如日月、男子、女人、舍宅、山林、河泉等物，于油、于水、于身、于宝、于明镜等清净物中而现其影。影与油等，非一、非异，非离、非合，于川流中亦不漂度，于池井内亦不沉没，虽现其中，无所染著。然诸众生，知于此处有是影现，亦知彼处无如是影；远物、近物虽皆影现，影不随物而有近远。菩萨摩诃萨亦复如是，能知自身及以他身，一切皆是智之境界，不作二解，谓自、他别，而于自国土、于他国土，各各差别，一时普现。如种子中，无有根芽、茎节、枝叶，而能生起如是等事。菩萨摩诃萨亦复如是，于无二法中分别二相，善巧方便，通达无碍。是名菩萨摩诃萨第八如影忍。菩萨摩诃萨成就此忍，虽不往诣十方国土，而能普现一切佛刹；亦不离此，亦不到彼，如影普现，所行无碍；令诸众生见差别身，同于世间坚实之相，然此差别即非差别，别与不别无所障碍。此菩萨从于如来种性而生，身、语及意清净无碍，故能获得无边色相清净之身。

“佛子，云何为菩萨摩诃萨如化忍？佛子，此菩萨摩诃萨知一切世间皆悉如化。所谓：一切众生意业化，觉想所起故；一切世间诸行化，分别所起故；一切苦乐颠倒化，妄取所起故；一切世间不实法化，言说所现故；一切烦恼分别化，想念所起故；复有清净调伏化，无分别所现故；于三世不转化，无生平等故；菩萨愿力化，广大修行故；如来大悲化，方便示现故；转法轮方便化，智慧无畏辩才所说故。菩萨如是了知世间、出世间化，现证知，广大知，无边知，如事知，自在知，真实知，非虚妄见所能倾动，随世所行亦不失坏。譬如化，不从心起、不从心法起，不从业起、不受果报，非世间生、非世间灭，不可随逐、不可揽触，非久住、非须臾住，非行世间、非离世间，不专系一方，不普属诸方，非有量、非无量，不厌不息、非不厌息，非凡、非圣，非染、非净，非生、非死，非智、非愚，非见、非不见，非依世间、非入法界，非黠慧、非迟钝，非取、非不取，非生死、非涅槃，非有、非无有。菩萨如是善巧方便，行于世间修菩萨道，了知世法，分身化往；不著世间，不取自身，于世、于身无所分别；不住世间，不离世间；不住于法，不离于法；以本愿故，不弃舍一众生界，不调伏少众生界。不分别法；非不分别，知诸法性无来无去，虽无所有而满足佛法，了法如化非有非无。佛子，菩萨摩诃萨如是安住如化忍时，悉能满足一切诸佛菩提之道，利益众生。是名菩萨摩诃萨第九如化忍。菩萨摩诃萨成就此忍，凡有所作悉同于化，譬如化士，于一切佛刹无所依住，于一切世间无所取著，于一切佛法不生分别，而趣佛菩提无有懈倦，修菩萨行离诸颠倒，虽无有身而现一切身，虽无所住而住众国土，虽无有色而普现众色，虽不著实际而明照法性平等圆满。佛子，此菩萨摩诃萨于一切法无所依止，名解脱者；一切过失悉皆舍离，名调伏者；不动不转，普入一切如来众会，名神通者；于无生法已得善巧，名无退者；具一切力，须弥、铁围不能为障，名无碍者。

“佛子，云何为菩萨摩诃萨如空忍？佛子，此菩萨摩诃萨了一切法界犹如虚空，以无相故；一切世界犹如虚空，以无起故；一切法犹如虚空，以无二故；一切众生行犹如虚空，无所行故；一切佛犹如虚空，无分别故；一切佛力犹如虚空，无差别故；一切禅定犹如虚空，三际平等故；所说一切法犹如虚空，不可言说故；一切佛身犹如虚空，无著无碍故。菩萨如是，以如虚空方便，了一切法皆无所有。佛子，菩萨摩诃萨以如虚空忍智了一切法时，得如虚空身、身业，得如虚空语、语业，得如虚空意、意业。譬如虚空，一切法依不生不殁；菩萨摩诃萨亦复如是，一切法身不生不殁。譬如虚空，不可破坏；菩萨摩诃萨亦复如是，智慧诸力不可破坏。譬如虚空，一切世间之所依止而无所依；菩萨摩诃萨亦复如是，一切诸法之所依止而无所依。譬如虚空，无生无灭，能持一切世间生灭；菩萨摩诃萨亦复如是，无向、无得，能示向、得，普使世间修行清净。譬如虚空，无方、无隅，而能显现无边方、隅；菩萨摩诃萨亦复如是，无业、无报，而能显示种种业、报。譬如虚空，非行、非住，而能示现种种威仪；菩萨摩诃萨亦复如是，非行、非住，而能分别一切诸行。譬如虚空，非色、非非色，而能示现种种诸色；菩萨摩诃萨亦复如是，非世间色、非出世间色，而能示现一切诸色。譬如虚空，非久、非近，而能久住，现一切物；菩萨摩诃萨亦复如是，非久、非近，而能久住，显示菩萨所行诸行。譬如虚空，非净、非秽，不离净、秽；菩萨摩诃萨亦复如是，非障、非无障，不离障、无障。譬如虚空，一切世间皆现其前，非现一切世间之前；菩萨摩诃萨亦复如是，一切诸法皆现其前，非现一切诸法之前。譬如虚空，普入一切，而无边际；菩萨摩诃萨亦复如是，普入诸法，而菩萨心无有边际。何以故？菩萨所作如虚空故。谓所有修习、所有严净、所有成就皆悉平等，一体、一味、一种，分量如虚空，清净遍一切处。如是证知一切诸法，于一切法无有分别，严净一切诸佛国土，圆满一切无所依身，了一切方无有迷惑，具一切力不可摧坏，满足一切无边功德，已到一切甚深法处，通达一切波罗蜜道，普坐一切金刚之座，普发一切随类之音，为一切世间转于法轮未曾失时。是名菩萨摩诃萨第十如空忍。菩萨摩诃萨成就此忍，得无来身，以无去故；得无生身，以无灭故；得不动身，以无坏故；得不实身，离虚妄故；得一相身，以无相故；得无量身，佛力无量故；得平等身，同如相故；得无差别身，等观三世故；得至一切处身，净眼等照无障碍故；得离欲际身，知一切法无合散故；得虚空无边际身，福德藏无尽如虚空故；得无断无尽法性平等辩才身，知一切法相唯是一相，无性为性如虚空故；得无量无碍音声身，无所障碍如虚空故；得具足一切善巧清净菩萨行身，于一切处皆无障碍如虚空故；得一切佛法海次第相续身，不可断绝如虚空故；得一切佛刹中现无量佛刹身，离诸贪著如虚空无边故；得示现一切自在法无休息身，如虚空大海无边际故；得一切不可坏坚固势力身，如虚空任持一切世间故；得诸根明利如金刚坚固不可坏身，如虚空一切劫火不能烧故；得持一切世间力身，智慧力如虚空故。

“佛子，是名菩萨摩诃萨十种忍。”

尔时，普贤菩萨摩诃萨欲重宣其义而说颂言：

“譬如世有人，闻有宝藏处，以其可得故，心生大欢喜。如是大智慧，菩萨真佛子，听闻诸佛法，甚深寂灭相。闻此深法时，其心得安隐，不惊亦不怖，亦不生恐畏。大士求菩提，闻斯广大音，心净能堪忍，于此无疑惑。自念以闻此，甚深微妙法，当成一切智，人天大导师。菩萨闻此音，其心大欢喜，发生坚固意，愿求诸佛法。以乐菩提故，其心渐调伏，令信益增长，于法无违谤。是故闻此音，其心得堪忍，安住而不动，修行菩萨行。为求菩提故，专行向彼道，精进无退转，不舍众善轭。以求菩提故，其心无恐畏，闻法增勇猛，供佛令欢喜。如有大福人，获得真金藏，随身所应服，造作庄严具。菩萨亦如是，闻此甚深义，思惟增智海，以修随顺法。法有亦顺知，法无亦顺知，随彼法如是，如是知诸法。成就清净心，明彻大欢喜，知法从缘起，勇猛勤修习。平等观诸法，了知其自性，不违佛法藏，普觉一切法。志乐常坚固，严净佛菩提，不动如须弥，一心求正觉。以发精进意，复修三昧道，无量劫勤行，未曾有退失。菩萨所入法，是佛所行处，于此能了知，其心无厌怠。如无等所说，平等观诸法，非不平等忍，能成平等智。随顺佛所说，成就此忍门，如法而了知，亦不分别法。三十三天中，所有诸天子，共同一器食，所食各不同。所食种种食，不从十方来，如其所修业，自然咸在器。菩萨亦如是，观察一切法，悉从因缘起，无生故无灭，无灭故无尽，无尽故无染，于世变异法，了知无变异，无异则无处，无处则寂灭，其心无染著，愿度诸群生。专念于佛法，未尝有散动，而以悲愿心，方便行于世。勤求于十力，处世而不住，无去亦无来，方便善说法。此忍最为上，了法无有尽，入于真法界，实亦无所入。菩萨住此忍，普见诸如来，同时与授记，斯名受佛职。了达三世法，寂灭清净相，而能化众生，置于善道中。世间种种法，一切皆如幻，若能如是知，其心无所动。诸业从心生，故说心如幻，若离此分别，普灭诸有趣。譬如工幻师，普现诸色像，徒令众贪乐，毕竟无所得。世间亦如是，一切皆如幻，无性亦无生，示现有种种。度脱诸众生，令知法如幻，众生不异幻，了幻无众生。众生及国土，三世所有法，如是悉无余，一切皆如幻。幻作男女形，及象马牛羊，屋宅池泉类，园林华果等。幻物无知觉，亦无有住处，毕竟寂灭相，但随分别现。菩萨能如是，普见诸世间，有无一切法，了达悉如幻。众生及国土，种种业所造，入于如幻际，于彼无依著。如是得善巧，寂灭无戏论，住于无碍地，普现大威力。勇猛诸佛子，随顺入妙法，善观一切想，缠网于世间。众想如阳焰，令众生倒解，菩萨善知想，舍离一切倒。众生各别异，形类非一种，了达皆是想，一切无真实。十方诸众生，皆为想所覆，若舍颠倒见，则灭世间想。世间如阳焰，以想有差别，知世住于想，远离三颠倒。譬如热时焰，世见谓为水，水实无所有，智者不应求。众生亦复然，世趣皆无有，如焰住于想，无碍心境界。若离于诸想，亦离诸戏论，愚痴著想者，悉令得解脱。远离憍慢心，除灭世间想，住尽无尽处，是菩萨方便。菩萨了世法，一切皆如梦，非处非无处，体性恒寂灭。诸法无分别，如梦不异心，三世诸世间，一切悉如是。梦体无生灭，亦无有方所，三界悉如是，见者心解脱。梦不在世间，不在非世间，此二不分别，得入于忍地。譬如梦中见，种种诸异相，世间亦如是，与梦无差别。住于梦定者，了世皆如梦，非同非是异，非一非种种。众生诸刹业，杂染及清净，如是悉了知，与梦皆平等。菩萨所行行，及以诸大愿，明了皆如梦，与世亦无别。了世皆空寂，不坏于世法，譬如梦所见，长短等诸色。是名如梦忍，因此了世法，疾成无碍智，广度诸群生。修行如是行，出生广大解，巧知诸法性，于法心无著。一切诸世间，种种诸音声，非内亦非外，了之悉如响。如闻种种响，心不生分别；菩萨闻音声，其心亦如是。瞻仰诸如来，及听说法音，演契经无量，虽闻无所著。如响无来处，所闻声亦然，而能分别法，与法无乖谬。善了诸音声，于声不分别，知声悉空寂，普出清净音。了法不在言，善入无言际，而能示言说，如响遍世间。了知言语道，具足音声分，知声性空寂，以世言音说。如世所有音，示同分别法，其音悉周遍，开悟诸群生。菩萨获此忍，净音化世间，善巧说三世，于世无所著。为欲利世间，专意求菩提，而常入法性，于彼无分别。普观诸世间，寂灭无体性，而恒为饶益，修行意不动。不住于世间，不离于世间，于世无所依，依处不可得。了知世间性，于性无染著，虽不依世间，化世令超度。世间所有法，悉知其自性，了法无有二，无二亦无著。心不离世间，亦不住世间，非于世间外，修行一切智。譬如水中影，非内亦非外，菩萨求菩提，了世非世间。不于世住出，以世不可说，亦不在内外，如影现世间。入此甚深义，离垢悉明彻，不舍本誓心，普照智慧灯。世间无边际，智入悉齐等，普化诸群生，令其舍众著。观察甚深法，利益群生众，从此入于智，修行一切道。菩萨观诸法，谛了悉如化，而行如化行，毕竟永不舍。随顺化自性，修习菩提道，一切法如化，菩萨行亦然。一切诸世间，及以无量业，平等悉如化，毕竟住寂灭。三世所有佛，一切亦如化，本愿修诸行，变化成如来。佛以大慈悲，度脱化众生，度脱亦如化，化力为说法。知世皆如化，不分别世间，化事种种殊，皆由业差别。修习菩提行，庄严于化藏，无量善庄严，如业作世间。化法离分别，亦不分别法，此二俱寂灭，菩萨行如是。化海了于智，化性印世间，化非生灭法，智慧亦如是。第十忍明观，众生及诸法，体性皆寂灭，如空无处所。获此如空智，永离诸取著，如空无种种，于世无所碍。成就空忍力，如空无有尽，境界如虚空，不作空分别。虚空无体性，亦复非断灭，亦无种种别，智力亦如是。虚空无初际，亦复无中后，其量不可得，菩萨智亦然。如是观法性，一切如虚空，无生亦无灭，菩萨之所得。自住如空法，复为众生说，降伏一切魔，皆斯忍方便。世间相差别，皆空无有相，入于无相处，诸相悉平等。唯以一方便，普入众世间，谓知三世法，悉等虚空性。智慧与音声，及以菩萨身，其性如虚空，一切皆寂灭。如是十种忍，佛子所修行，其心善安住，广为众生说。于此善修学，成就广大力，法力及智力，为菩提方便。通达此忍门，成就无碍智，超过一切众，转于无上轮。所修广大行，其量不可得，调御师智海，乃能分别知。舍我而修行，入于深法性，心常住净法，以是施群生。众生及刹尘，尚可知其数，菩萨诸功德，无能度其限。菩萨能成就，如是十种忍，智慧及所行，众生莫能测。”

尔时，心王菩萨白佛言：“世尊，诸佛如来演说阿僧祇无量、无边、无等、不可数、不可称、不可思、不可量、不可说、不可说不可说。世尊，云何阿僧祇乃至不可说不可说耶？”

佛告心王菩萨言：“善哉！善哉！善男子，汝今为欲令诸世间入佛所知数量之义，而问如来、应、正等觉。善男子，谛听谛听！善思念之！当为汝说。”时，心王菩萨唯然受教。

佛言：“善男子，一百洛叉为一俱胝，俱胝俱胝为一阿庾多，阿庾多阿庾多为一那由他，那由他那由他为一频婆罗，频婆罗频婆罗为一矜羯罗，矜羯罗矜羯罗为一阿伽罗，阿伽罗阿伽罗为一最胜，最胜最胜为一摩婆（上声）罗，摩婆罗摩婆罗为一阿婆（上声）罗，阿婆罗阿婆罗为一多婆（上声）罗，多婆罗多婆罗为一界分，界分界分为一普摩，普摩普摩为一祢摩，祢摩祢摩为一阿婆（上声）钤，阿婆钤阿婆钤为一弥伽（上声）婆，弥伽婆弥伽婆为一毗攞伽，毗攞伽毗攞伽为一毗伽（上声）婆，毗伽婆毗伽婆为一僧羯逻摩，僧羯逻摩僧羯逻摩为一毗萨罗，毗萨罗毗萨罗为一毗赡婆，毗赡婆毗赡婆为一毗盛伽，毗盛伽毗盛伽为一毗素陀，毗素陀毗素陀为一毗婆诃，毗婆诃毗婆诃为一毗薄底，毗薄底毗薄底为一毗佉担，毗佉担毗佉担为一称量，称量称量为一一持，一持一持为一异路，异路异路为一颠倒，颠倒颠倒为一三末耶，三末耶三末耶为一毗睹罗，毗睹罗毗睹罗为一奚婆（上声）罗，奚婆罗奚婆罗为一伺察，伺察伺察为一周广，周广周广为一高出，高出高出为一最妙，最妙最妙为一泥罗婆，泥罗婆泥罗婆为一诃理婆，诃理婆诃理婆为一一动，一动一动为一诃理蒲，诃理蒲诃理蒲为一诃理三，诃理三诃理三为一奚鲁伽，奚鲁伽奚鲁伽为一达攞步陀，达攞步陀达攞步陀为一诃鲁那，诃鲁那诃鲁那为一摩鲁陀，摩鲁陀摩鲁陀为一忏慕陀，忏慕陀忏慕陀为一瑿攞陀，瑿攞陀瑿攞陀为一摩鲁摩，摩鲁摩摩鲁摩为一调伏，调伏调伏为一离憍慢，离憍慢离憍慢为一不动，不动不动为一极量，极量极量为一阿么怛罗，阿么怛罗阿么怛罗为一勃么怛罗，勃么怛罗勃么怛罗为一伽么怛罗，伽么怛罗伽么怛罗为一那么怛罗，那么怛罗那么怛罗为一奚么怛罗，奚么怛罗奚么怛罗为一鞞么怛罗，鞞么怛罗鞞么怛罗为一钵罗么怛罗，钵罗么怛罗钵罗么怛罗为一尸婆么怛罗，尸婆么怛罗尸婆么怛罗为一翳罗，翳罗翳罗为一薜罗，薜罗薜罗为一谛罗，谛罗谛罗为一偈罗，偈罗偈罗为一窣步罗，窣步罗窣步罗为一泥罗，泥罗泥罗为一计罗，计罗计罗为一细罗，细罗细罗为一睥罗，睥罗睥罗为一谜罗，谜罗谜罗为一娑攞荼，娑攞荼娑攞荼为一谜鲁陀，谜鲁陀谜鲁陀为一契鲁陀，契鲁陀契鲁陀为一摩睹罗，摩睹罗摩睹罗为一娑母罗，娑母罗娑母罗为一阿野娑，阿野娑阿野娑为一迦么罗，迦么罗迦么罗为一摩伽婆，摩伽婆摩伽婆为一阿怛罗，阿怛罗阿怛罗为一醯鲁耶，醯鲁耶醯鲁耶为一薜鲁婆，薜鲁婆薜鲁婆为一羯罗波，羯罗波羯罗波为一诃婆婆，诃婆婆诃婆婆为一毗婆（上声）罗，毗婆罗毗婆罗为一那婆（上声）罗，那婆罗那婆罗为一摩攞罗，摩攞罗摩攞罗为一娑婆（上声）罗，娑婆罗娑婆罗为一迷攞普，迷攞普迷攞普为一者么罗，者么罗者么罗为一驮么罗，驮么罗驮么罗为一钵攞么陀，钵攞么陀钵攞么陀为一毗伽摩，毗伽摩毗伽摩为一乌波跋多，乌波跋多乌波跋多为一演说，演说演说为一无尽，无尽无尽为一出生，出生出生为一无我，无我无我为一阿畔多，阿畔多阿畔多为一青莲华，青莲华青莲华为一钵头摩，钵头摩钵头摩为一僧祇，僧祇僧祇为一趣，趣趣为一至，至至为一阿僧祇，阿僧祇阿僧祇为一阿僧祇转，阿僧祇转阿僧祇转为一无量，无量无量为一无量转，无量转无量转为一无边，无边无边为一无边转，无边转无边转为一无等，无等无等为一无等转，无等转无等转为一不可数，不可数不可数为一不可数转，不可数转不可数转为一不可称，不可称不可称为一不可称转，不可称转不可称转为一不可思，不可思不可思为一不可思转，不可思转不可思转为一不可量，不可量不可量为一不可量转，不可量转不可量转为一不可说，不可说不可说为一不可说转，不可说转不可说转为一不可说不可说，此又不可说不可说为一不可说不可说转。”

尔时，世尊为心王菩萨而说颂曰：

“不可言说不可说，充满一切不可说，不可言说诸劫中，说不可说不可尽。不可言说诸佛刹，皆悉碎末为微尘，一尘中刹不可说，如一一切皆如是。此不可说诸佛刹，一念碎尘不可说，念念所碎悉亦然，尽不可说劫恒尔。此尘有刹不可说，此刹为尘说更难，以不可说算数法，不可说劫如是数。以此诸尘数诸劫，一尘十万不可说，尔劫称赞一普贤，无能尽其功德量。于一微细毛端处，有不可说诸普贤，一切毛端悉亦尔，如是乃至遍法界。一毛端处所有刹，其数无量不可说，尽虚空量诸毛端，一一处刹悉如是。彼毛端处诸国土，无量种类差别住，有不可说异类刹，有不可说同类刹。不可言说毛端处，皆有净刹不可说，种种庄严不可说，种种奇妙不可说。于彼一一毛端处，演不可说诸佛名，一一名有诸如来，皆不可说不可说。一一诸佛于身上，现不可说诸毛孔，于彼一一毛孔中，现众色相不可说。不可言说诸毛孔，咸放光明不可说，于彼一一光明中，悉现莲华不可说。于彼一一莲华内，悉有众叶不可说，不可说华众叶中，各现色相不可说。彼不可说诸色内，复现众叶不可说，叶中光明不可说，光中色相不可说。此不可说色相中，一一现光不可说，光中现月不可说，月复现月不可说。于不可说诸月中，一一现光不可说，于彼一一光明内，复现于日不可说。于不可说诸日中，一一现色不可说，于彼一一诸色内，又现光明不可说。于彼一一光明内，现不可说师子座，一一严具不可说，一一光明不可说。光中妙色不可说，色中净光不可说，于彼一一净光内，复现种种妙光明。此光复现种种光，不可言说不可说，如是种种光明内，各现妙宝如须弥。一一光中所现宝，不可言说不可说，彼如须弥一妙宝，现众刹土不可说。尽须弥宝无有余，示现刹土皆如是，以一刹土末为尘，一尘色相不可说。众刹为尘尘有相，不可言说不可说，如是种种诸尘相，皆出光明不可说。光中现佛不可说，佛所说法不可说，法中妙偈不可说，闻偈得解不可说。不可说解念念中，显了真谛不可说，示现未来一切佛，常演说法无穷尽。一一佛法不可说，种种清净不可说，出妙音声不可说，转正法轮不可说。于彼一一法轮中，演修多罗不可说；于彼一一修多罗，分别法门不可说；于彼一一法门中，又说诸法不可说；于彼一一诸法中，调伏众生不可说。或复于一毛端处，不可说劫常安住，如一毛端余悉然，所住劫数皆如是。其心无碍不可说，变化诸佛不可说，一一变化诸如来，复现于化不可说。彼佛法身不可说，彼佛分身不可说，庄严无量不可说，往诣十方不可说，周行国土不可说，观察众生不可说，清净众生不可说，调伏众生不可说。彼诸庄严不可说，彼诸神力不可说，彼诸自在不可说，彼诸神变不可说。所有神通不可说，所有境界不可说，所有加持不可说，所住世间不可说。清净实相不可说，说修多罗不可说，于彼一一修多罗，演说法门不可说；于彼一一法门中，又说诸法不可说；于彼一一诸法中，所有决定不可说；于彼一一决定中，调伏众生不可说。不可言说同类法，不可言说同类心，不可言说异类法，不可言说异类心，不可言说异类根，不可言说异类语，念念于诸所行处，调伏众生不可说。所有神变不可说，所有示现不可说，于中时劫不可说，于中差别不可说，菩萨悉能分别说，诸明算者莫能辨。一毛端处大小刹，杂染清净粗细刹，如是一切不可说，一一明了可分别。以一国土碎为尘，其尘无量不可说，如是尘数无边刹，俱来共集一毛端。此诸国土不可说，共集毛端无迫隘，不使毛端有增大，而彼国土俱来集。于中所有诸国土，形相如本无杂乱，如一国土不乱余，一切国土皆如是。虚空境界无边际，悉布毛端使充满，如是毛端诸国土，菩萨一念皆能说。于一微细毛孔中，不可说刹次第入，毛孔能受彼诸刹，诸刹不能遍毛孔。入时劫数不可说，受时劫数不可说，于此行列安住时，一切诸劫无能说。如是摄受安住已，所有境界不可说，入时方便不可说，入已所作不可说，意根明了不可说，游历诸方不可说，勇猛精进不可说，自在神变不可说，所有思惟不可说，所有大愿不可说，所有境界不可说，一切通达不可说，身业清净不可说，语业清净不可说，意业清净不可说，信解清净不可说，妙智清净不可说，妙慧清净不可说，了诸实相不可说，断诸疑惑不可说，出离生死不可说，超升正位不可说，甚深三昧不可说，了达一切不可说，一切众生不可说，一切佛刹不可说，知众生身不可说，知其心乐不可说，知其业果不可说，知其意解不可说，知其品类不可说，知其种性不可说，知其受身不可说，知其生处不可说，知其正生不可说，知其生已不可说，知其解了不可说，知其趣向不可说，知其言语不可说，知其作业不可说。菩萨如是大慈悲，利益一切诸世间，普现其身不可说，入诸佛刹不可说，见诸菩萨不可说，发生智慧不可说，请问正法不可说，敷扬佛教不可说，现种种身不可说，诣诸国土不可说，示现神通不可说，普遍十方不可说，处处分身不可说，亲近诸佛不可说，作诸供具不可说，种种无量不可说，清净众宝不可说，上妙莲华不可说，最胜香鬘不可说，供养如来不可说，清净信心不可说，最胜悟解不可说，增上志乐不可说，恭敬诸佛不可说，修行于施不可说，其心过去不可说，有求皆施不可说，一切悉施不可说，持戒清净不可说，心意清净不可说，赞叹诸佛不可说，爱乐正法不可说，成就诸忍不可说，无生法忍不可说，具足寂静不可说，住寂静地不可说，起大精进不可说，其心过去不可说，不退转心不可说，不倾动心不可说，一切定藏不可说，观察诸法不可说，寂然在定不可说，了达诸禅不可说，智慧通达不可说，三昧自在不可说，了达诸法不可说，明见诸佛不可说，修无量行不可说，发广大愿不可说，甚深境界不可说，清净法门不可说，菩萨法力不可说，菩萨法住不可说，彼诸正念不可说，彼诸法界不可说，修方便智不可说，学甚深智不可说，无量智慧不可说，究竟智慧不可说，彼诸法智不可说，彼净法轮不可说，彼大法云不可说，彼大法雨不可说，彼诸神力不可说，彼诸方便不可说，入空寂智不可说，念念相续不可说，无量行门不可说，念念恒住不可说，诸佛刹海不可说，悉能往诣不可说，诸刹差别不可说，种种清净不可说，差别庄严不可说，无边色相不可说，种种间错不可说，种种妙好不可说，清净佛土不可说，杂染世界不可说，了知众生不可说，知其种性不可说，知其业报不可说，知其心行不可说，知其根性不可说，知其解欲不可说，杂染清净不可说，观察调伏不可说，变化自在不可说，现种种身不可说，修行精进不可说，度脱众生不可说，示现神变不可说，放大光明不可说，种种色相不可说，令众生净不可说，一一毛孔不可说，放光明网不可说，光网现色不可说，普照佛刹不可说，勇猛无畏不可说，方便善巧不可说，调伏众生不可说，令出生死不可说，清净身业不可说，清净语业不可说，无边意业不可说，殊胜妙行不可说，成就智宝不可说，深入法界不可说，菩萨总持不可说，善能修学不可说，智者音声不可说，音声清净不可说，正念真实不可说，开悟众生不可说，具足威仪不可说，清净修行不可说，成就无畏不可说，调伏世间不可说，诸佛子众不可说，清净胜行不可说，称叹诸佛不可说，赞扬无尽不可说，世间导师不可说，演说赞叹不可说，彼诸菩萨不可说，清净功德不可说，彼诸边际不可说，能住其中不可说，住中智慧不可说，尽诸劫住无能说，欣乐诸佛不可说，智慧平等不可说，善入诸法不可说，于法无碍不可说，三世如空不可说，三世智慧不可说，了达三世不可说，住于智慧不可说，殊胜妙行不可说，无量大愿不可说，清净大愿不可说，成就菩提不可说，诸佛菩提不可说，发生智慧不可说，分别义理不可说，知一切法不可说，严净佛刹不可说，修行诸力不可说，长时修习不可说，一念悟解不可说，诸佛自在不可说，广演正法不可说，种种神力不可说，示现世间不可说，清净法轮不可说，勇猛能转不可说，种种开演不可说，哀愍世间不可说。不可言说一切劫，赞不可说诸功德，不可说劫犹可尽，不可说德不可尽。不可言说诸如来，不可言说诸舌根，叹佛不可言说德，不可说劫无能尽。十方所有诸众生，一切同时成正觉，于中一佛普能现，不可言说一切身。此不可说中一身，示现于头不可说；此不可说中一头，示现于舌不可说；此不可说中一舌，示现于声不可说；此不可说中一声，经于劫住不可说。如一如是一切佛，如一如是一切身，如一如是一切头，如一如是一切舌，如一如是一切声，不可说劫恒赞佛，不可说劫犹可尽，叹佛功德无能尽。一微尘中能悉有，不可言说莲华界，一一莲华世界中，贤首如来不可说。乃至法界悉周遍，其中所有诸微尘，世界若成若住坏，其数无量不可说。一微尘处无边际，无量诸刹普入来，十方差别不可说，刹海分布不可说。一一刹中有如来，寿命劫数不可说，诸佛所行不可说，甚深妙法不可说，神通大力不可说，无障碍智不可说，入于毛孔不可说，毛孔因缘不可说，成就十力不可说，觉悟菩提不可说，入净法界不可说，获深智藏不可说。种种数量不可说，如其一切悉了知；种种形量不可说，于此靡不皆通达。种种三昧不可说，悉能经劫于中住，于不可说诸佛所，所行清净不可说。得不可说无碍心，往诣十方不可说，神力示现不可说，所行无际不可说，往诣众刹不可说，了达诸佛不可说，精进勇猛不可说，智慧通达不可说。于法非行非不行，入诸境界不可说，不可称说诸大劫，恒游十方不可说。方便智慧不可说，真实智慧不可说，神通智慧不可说，念念示现不可说。于不可说诸佛法，一一了知不可说，能于一时证菩提，或种种时而证入。毛端佛刹不可说，尘中佛刹不可说，如是佛刹皆往诣，见诸如来不可说。通达一实不可说，善入佛种不可说，诸佛国土不可说，悉能往诣成菩提。国土众生及诸佛，体性差别不可说，如是三世无有边，菩萨一切皆明见。”

尔时，心王菩萨摩诃萨于众会中告诸菩萨言：“佛子，此娑婆世界释迦牟尼佛刹一劫，于极乐世界阿弥陀佛刹为一日一夜；极乐世界一劫，于袈裟幢世界金刚坚佛刹为一日一夜；袈裟幢世界一劫，于不退转音声轮世界善胜光明莲华开敷佛刹为一日一夜；不退转音声轮世界一劫，于离垢世界法幢佛刹为一日一夜；离垢世界一劫，于善灯世界师子佛刹为一日一夜；善灯世界一劫，于妙光明世界光明藏佛刹为一日一夜；妙光明世界一劫，于难超过世界法光明莲华开敷佛刹为一日一夜；难超过世界一劫，于庄严慧世界一切神通光明佛刹为一日一夜；庄严慧世界一劫，于镜光明世界月智佛刹为一日一夜。佛子，如是次第，乃至过百万阿僧祇世界，最后世界一劫，于胜莲华世界贤胜佛刹为一日一夜，普贤菩萨及诸同行大菩萨等充满其中。”

尔时，心王菩萨摩诃萨于众会中告诸菩萨言：“佛子，东方有处，名仙人山，从昔已来，诸菩萨众于中止住；现有菩萨，名金刚胜，与其眷属、诸菩萨众三百人俱，常在其中而演说法。南方有处，名胜峰山，从昔已来，诸菩萨众于中止住；现有菩萨，名曰法慧，与其眷属、诸菩萨众五百人俱，常在其中而演说法。西方有处，名金刚焰山，从昔已来，诸菩萨众于中止住；现有菩萨，名精进无畏行，与其眷属、诸菩萨众三百人俱，常在其中而演说法。北方有处，名香积山，从昔已来，诸菩萨众于中止住；现有菩萨，名曰香象，与其眷属、诸菩萨众三千人俱，常在其中而演说法。东北方有处，名清凉山，从昔已来，诸菩萨众于中止住；现有菩萨，名文殊师利，与其眷属、诸菩萨众一万人俱，常在其中而演说法。海中有处，名金刚山，从昔已来，诸菩萨众于中止住；现有菩萨，名曰法起，与其眷属、诸菩萨众千二百人俱，常在其中而演说法。东南方有处，名支提山，从昔已来，诸菩萨众于中止住；现有菩萨，名曰天冠，与其眷属、诸菩萨众一千人俱，常在其中而演说法。西南方有处，名光明山，从昔已来，诸菩萨众于中止住；现有菩萨，名曰贤胜，与其眷属、诸菩萨众三千人俱，常在其中而演说法。西北方有处，名香风山，从昔已来，诸菩萨众于中止住；现有菩萨，名曰香光，与其眷属、诸菩萨众五千人俱，常在其中而演说法。

“大海之中复有住处，名庄严窟，从昔已来，诸菩萨众于中止住。毗舍离南有一住处，名善住根，从昔已来，诸菩萨众于中止住。摩度罗城有一住处，名满足窟，从昔已来，诸菩萨众于中止住。俱珍那城有一住处，名曰法座，从昔已来，诸菩萨众于中止住。清净彼岸城有一住处，名目真邻陀窟，从昔已来，诸菩萨众于中止住。摩兰陀国有一住处，名无碍龙王建立，从昔已来，诸菩萨众于中止住。甘菩遮国有一住处，名出生慈，从昔已来，诸菩萨众于中止住。震旦国有一住处，名那罗延窟，从昔已来，诸菩萨众于中止住。疏勒国有一住处，名牛头山，从昔已来，诸菩萨众于中止住。迦叶弥罗国有一住处，名曰次第，从昔已来，诸菩萨众于中止住。增长欢喜城有一住处，名尊者窟，从昔已来，诸菩萨众于中止住。庵浮梨摩国有一住处，名见亿藏光明，从昔已来，诸菩萨众于中止住。乾陀罗国有一住处，名苫婆罗窟，从昔已来，诸菩萨众于中止住。”

尔时，大会中有诸菩萨作是念：“诸佛国土云何不思议？诸佛本愿云何不思议？诸佛种性云何不思议？诸佛出现云何不思议？诸佛身云何不思议？诸佛音声云何不思议？诸佛智慧云何不思议？诸佛自在云何不思议？诸佛无碍云何不思议？诸佛解脱云何不思议？”

尔时，世尊知诸菩萨心之所念，则以神力加持，智慧摄受，光明照耀，威势充满，令青莲华藏菩萨住佛无畏，入佛法界，获佛威德，神通自在，得佛无碍广大观察，知一切佛种性次第，住不可说佛法方便。

尔时，青莲华藏菩萨则能通达无碍法界，则能安住离障深行，则能成满普贤大愿，则能知见一切佛法，以大悲心观察众生，欲令清净精进修习无有厌怠，受行一切诸菩萨法，于一念中出生佛智，解了一切无尽智门，总持、辩才皆悉具足；承佛神力，告莲华藏菩萨言：“佛子，诸佛世尊有无量住，所谓：常住、大悲住、种种身作诸佛事住、平等意转净法轮住、四辩才说无量法住、不思议一切佛法住、清净音遍无量土住、不可说甚深法界住、现一切最胜神通住，能开示无有障碍究竟之法。

“佛子，诸佛世尊有十种法，普遍无量无边法界。何等为十？所谓：一切诸佛有无边际身，色相清净，普入诸趣而无染著；一切诸佛有无边际无障碍眼，于一切法悉能明见；一切诸佛有无边际无障碍耳，悉能解了一切音声；一切诸佛有无边际鼻，能到诸佛自在彼岸；一切诸佛有广长舌，出妙音声周遍法界；一切诸佛有无边际身，应众生心，咸令得见；一切诸佛有无边际意，住于无碍平等法身；一切诸佛有无边际无碍解脱，示现无尽大神通力；一切诸佛有无边际清净世界，随众生乐现众佛土，具足无量种种庄严，而于其中不生染著；一切诸佛有无边际菩萨行愿，得圆满智，游戏自在，悉能通达一切佛法。佛子，是为如来、应、正等觉普遍法界无边际十种佛法。

“佛子，诸佛世尊有十种念念出生智。何等为十？所谓：一切诸佛于一念中，悉能示现无量世界从天来下；一切诸佛于一念中，悉能示现无量世界菩萨受生；一切诸佛于一念中，悉能示现无量世界出家学道；一切诸佛于一念中，悉能示现无量世界菩提树下成等正觉；一切诸佛于一念中，悉能示现无量世界转妙法轮；一切诸佛于一念中，悉能示现无量世界教化众生供养诸佛；一切诸佛于一念中，悉能示现无量世界不可言说种种佛身；一切诸佛于一念中，悉能示现无量世界种种庄严、无数庄严、如来自在一切智藏；一切诸佛于一念中，悉能示现无量世界无量无数清净众生；一切诸佛于一念中，悉能示现无量世界三世诸佛种种根性、种种精进、种种行解，于三世中成等正觉。是为十。

“佛子，诸佛世尊有十种不失时。何等为十？所谓：一切诸佛成等正觉不失时；一切诸佛成熟有缘不失时；一切诸佛授菩萨记不失时；一切诸佛随众生心示现神力不失时；一切诸佛随众生解示现佛身不失时；一切诸佛住于大舍不失时；一切诸佛入诸聚落不失时；一切诸佛摄诸净信不失时；一切诸佛调恶众生不失时；一切诸佛现不思议诸佛神通不失时。是为十。

“佛子，诸佛世尊有十种无比不思议境界。何等为十？所谓：一切诸佛一跏趺坐，遍满十方无量世界；一切诸佛说一义句，悉能开示一切佛法；一切诸佛放一光明，悉能遍照一切世界；一切诸佛于一身中，悉能示现一切诸身；一切诸佛于一处中，悉能示现一切世界；一切诸佛于一智中，悉能决了一切诸法无所挂碍；一切诸佛于一念中，悉能遍往十方世界；一切诸佛于一念中，悉现如来无量威德；一切诸佛于一念中，普缘三世佛及众生，心无杂乱；一切诸佛于一念中，与去、来、今一切诸佛体同无二。是为十。

“佛子，诸佛世尊能出生十种智。何者为十？所谓：一切诸佛知一切法无所趣向，而能出生回向愿智；一切诸佛知一切法皆无有身，而能出生清净身智；一切诸佛知一切法本来无二，而能出生能觉悟智；一切诸佛知一切法无我无众生，而能出生调众生智；一切诸佛知一切法本来无相，而能出生了诸相智；一切诸佛知一切世界无有成坏，而能出生了成坏智；一切诸佛知一切法无有造作，而能出生知业果智；一切诸佛知一切法无有言说，而能出生了言说智；一切诸佛知一切法无有染净，而能出生知染净智；一切诸佛知一切法无有生灭，而能出生了生灭智。是为十。

“佛子，诸佛世尊有十种普入法。何等为十？所谓：一切诸佛有净妙身，普入三世；一切诸佛皆悉具足三种自在，普化众生；一切诸佛皆悉具足诸陀罗尼，普能受持一切佛法；一切诸佛皆悉具足四种辩才，普转一切清净法轮；一切诸佛皆悉具足平等大悲，恒不舍离一切众生；一切诸佛皆悉具足甚深禅定，恒普观察一切众生；一切诸佛皆悉具足利他善根，调伏众生无有休息；一切诸佛皆悉具足无所碍心，普能安住一切法界；一切诸佛皆悉具足无碍神力，一念普现三世诸佛；一切诸佛皆悉具足无碍智慧，一念普立三世劫数。是为十。

“佛子，诸佛世尊有十种难信受广大法。何等为十？所谓：一切诸佛悉能摧灭一切诸魔；一切诸佛悉能降伏一切外道；一切诸佛悉能调伏一切众生咸令欢悦；一切诸佛悉能往诣一切世界化导群品；一切诸佛悉能智证甚深法界；一切诸佛悉皆能以无二之身现种种身充满世界；一切诸佛悉皆能以清净音声起四辩才说法无断，凡有信受功不唐捐；一切诸佛皆悉能于一毛孔中出现诸佛，与一切世界微尘数等，无有断绝；一切诸佛皆悉能于一微尘中示现众刹，与一切世界微尘数等，具足种种上妙庄严，恒于其中转妙法轮教化众生，而微尘不大、世界不小，常以证智安住法界；一切诸佛皆悉了达清净法界，以智光明破世痴暗，令于佛法悉得开晓，随逐如来住十力中。是为十。

“佛子，诸佛世尊有十种大功德，离过清净。何等为十？所谓：一切诸佛具大威德，离过清净；一切诸佛悉于三世如来家生，种族调善，离过清净；一切诸佛尽未来际心无所住，离过清净；一切诸佛于三世法皆无所著，离过清净；一切诸佛知种种性皆是一性，无所从来，离过清净；一切诸佛前际、后际福德无尽，等于法界，离过清净；一切诸佛无边身相遍十方刹，随时调伏一切众生，离过清净；一切诸佛获四无畏，离诸恐怖，于众会中大师子吼，明了分别一切诸法，离过清净；一切诸佛于不可说不可说劫入般涅槃，众生闻名获无量福，如佛现在功德无异，离过清净；一切诸佛远在不可说不可说世界中，若有众生一心正念则皆得见，离过清净。是为十。

“佛子，诸佛世尊有十种究竟清净。何等为十？所谓：一切诸佛往昔大愿究竟清净；一切诸佛所持梵行究竟清净；一切诸佛离世众惑究竟清净；一切诸佛庄严国土究竟清净；一切诸佛所有眷属究竟清净；一切诸佛所有种族究竟清净；一切诸佛色身相好究竟清净；一切诸佛法身无染究竟清净；一切诸佛一切智智无有障碍究竟清净；一切诸佛解脱自在，所作已办，到于彼岸，究竟清净。是为十。

“佛子，诸佛世尊于一切世界、一切时，有十种佛事。何等为十？一者、若有众生专心忆念，则现其前；二者、若有众生心不调顺，则为说法；三者、若有众生能生净信，必令获得无量善根；四者、若有众生能入法位，悉皆现证，无不了知；五者、教化众生无有疲厌；六者、游诸佛刹，往来无碍；七者、大悲不舍一切众生；八者、现变化身，恒不断绝；九者、神通自在，未尝休息；十者、安住法界，能遍观察。是为十。

“佛子，诸佛世尊有十种无尽智海法。何等为十？所谓：一切诸佛无边法身无尽智海法；一切诸佛无量佛事无尽智海法；一切诸佛佛眼境界无尽智海法；一切诸佛无量无数难思善根无尽智海法；一切诸佛普雨一切甘露妙法无尽智海法；一切诸佛赞佛功德无尽智海法；一切诸佛往昔所修种种愿行无尽智海法；一切诸佛尽未来际恒作佛事无尽智海法；一切诸佛了知一切众生心行无尽智海法；一切诸佛福智庄严无能过者无尽智海法。是为十。

“佛子，诸佛世尊有十种常法。何等为十？所谓：一切诸佛常行一切诸波罗蜜；一切诸佛于一切法常离迷惑；一切诸佛常具大悲；一切诸佛常有十力；一切诸佛常转法轮；一切诸佛常为众生示成正觉；一切诸佛常乐调伏一切众生；一切诸佛心常正念不二之法；一切诸佛化众生已，常示入于无余涅槃，诸佛境界无边际故。是为十。

“佛子，诸佛世尊有十种演说无量诸佛法门。何等为十？所谓：一切诸佛演说无量众生界门；一切诸佛演说无量众生行门；一切诸佛演说无量众生业果门；一切诸佛演说无量化众生门；一切诸佛演说无量净众生门；一切诸佛演说无量菩萨行门；一切诸佛演说无量菩萨愿门；一切诸佛演说无量一切世界成坏劫门；一切诸佛演说无量菩萨深心净佛刹门；一切诸佛演说无量一切世界三世诸佛于彼彼劫次第出现门；一切诸佛演说一切诸佛智门。是为十。

“佛子，诸佛世尊有十种为众生作佛事。何等为十？所谓：一切诸佛示现色身为众生作佛事；一切诸佛出妙音声为众生作佛事；一切诸佛有所受为众生作佛事；一切诸佛无所受为众生作佛事；一切诸佛以地、水、火、风为众生作佛事；一切诸佛神力自在示现一切所缘境界为众生作佛事；一切诸佛种种名号为众生作佛事；一切诸佛以佛刹境界为众生作佛事；一切诸佛严净佛刹为众生作佛事；一切诸佛寂寞无言为众生作佛事。是为十。

“佛子，诸佛世尊有十种最胜法。何等为十？所谓：一切诸佛大愿坚固不可沮坏，所言必作，言无有二；一切诸佛为欲圆满一切功德，尽未来劫修菩萨行不生懈倦；一切诸佛为欲调伏一切众生故，往不可说不可说世界，如是而为一切众生而无断绝；一切诸佛于信、于毁二种众生，大悲普观，平等无异；一切诸佛从初发心乃至成佛，终不退失菩提之心；一切诸佛积集无量诸善功德，皆以回向一切智性，于诸世间终无染著；一切诸佛于诸佛所修学三业，唯行佛行，非二乘行，皆为回向一切智性，成于无上正等菩提；一切诸佛放大光明，其光平等照一切处，及照一切诸佛之法，令诸菩萨心得清净，满一切智；一切诸佛舍离世乐，不贪不染，而普愿世间离苦得乐，无诸戏论；一切诸佛愍诸众生受种种苦，守护佛种，行佛境界，出离生死，逮十力地。是为十。

“佛子，诸佛世尊有十种无障碍住。何等为十？所谓：一切诸佛皆能往一切世界无障碍住；一切诸佛皆能住一切世界无障碍住；一切诸佛皆能于一切世界行、住、坐、卧无障碍住；一切诸佛皆能于一切世界演说正法无障碍住；一切诸佛皆能于一切世界住兜率天宫无障碍住；一切诸佛皆能入法界一切三世无障碍住；一切诸佛皆能坐法界一切道场无障碍住；一切诸佛皆能念念观一切众生心行以三种自在教化调伏无障碍住；一切诸佛皆能以一身住无量不思议佛所及一切处利益众生无障碍住；一切诸佛皆能开示无量诸佛所说正法无障碍住。是为十。

“佛子，诸佛世尊有十种最胜无上庄严。何等为十？所谓：一切诸佛皆悉具足诸相随好，是为诸佛第一最胜无上身庄严。一切诸佛皆悉具足六十种音，一一音有五百分，一一分无量百千清净之音以为严好，能于法界一切众中无诸恐怖，大师子吼演说如来甚深法义，众生闻者靡不欢喜，随其根欲悉得调伏，是为诸佛第二最胜无上语庄严。一切诸佛皆具十力、诸大三昧、十八不共庄严意业，所行境界通达无碍，一切佛法咸得无余，法界庄严而为庄严，法界众生心之所行，去、来、现在各各差别，于一念中悉能明见，是为诸佛第三最胜无上意庄严。一切诸佛皆悉能放无数光明，一一光明有不可说光明网以为眷属，普照一切诸佛国土，灭除一切世间黑暗，示现无量诸佛出兴，其身平等悉皆清净，所作佛事咸不唐捐，能令众生至不退转，是为诸佛第四最胜无上光明庄严。一切诸佛现微笑时，皆于口中放百千亿那由他阿僧祇光明，一一光明各有无量不思议种种色，遍照十方一切世界，于大众中发诚实语，授无量无数不思议众生阿耨多罗三藐三菩提记，是为诸佛第五离世痴惑最胜无上现微笑庄严。一切诸佛皆有法身清净无碍，于一切法究竟通达，住于法界无有边际，虽在世间不与世杂，了世实性，行出世法，言语道断，超蕴、界、处，是为诸佛第六最胜无上法身庄严。一切诸佛皆有无量常妙光明，不可说不可说种种色相以为严好为光明藏，出生无量圆满光明，普照十方无有障碍，是为诸佛第七最胜无上常妙光明庄严。一切诸佛皆有无边妙色、可爱妙色、清净妙色、随心所现妙色、映蔽一切三界妙色、到于彼岸无上妙色，是为诸佛第八最胜无上妙色庄严。一切诸佛皆于三世佛种中生，积众善宝，究竟清净，无诸过失，离世讥谤，一切法中最为殊胜清净妙行之所庄严，具足成就一切智智，种族清净无能讥毁，是为诸佛第九最胜无上种族庄严。一切诸佛以大慈力庄严其身，究竟清净无诸渴爱，身行永息，心善解脱，见者无厌，大悲救护一切世间；第一福田、无上受者，哀愍利益一切众生，悉令增长无量福德、智慧之聚，是为诸佛第十最胜无上大慈大悲功德庄严。是为十。

“佛子，诸佛世尊有十种自在法。何等为十？所谓：一切诸佛于一切法悉得自在，明达种种句身、味身，演说诸法辩才无碍，是为诸佛第一自在法。一切诸佛教化众生未曾失时，随其愿乐为说正法，咸令调伏无有断绝，是为诸佛第二自在法。一切诸佛能令尽虚空界无量无数种种庄严，一切世界六种震动，令彼世界或举或下、或大或小、或合或散，未曾恼害于一众生，其中众生不觉不知、无疑无怪，是为诸佛第三自在法。一切诸佛以神通力悉能严净一切世界，于一念顷普现一切世界庄严，此诸庄严经无数劫说不能尽，悉皆离染，清净无比，一切佛刹严净之事，皆令平等入一刹中，是为诸佛第四自在法。一切诸佛见一众生应受化者，为其住寿，经不可说不可说劫，乃至尽未来际，结跏趺坐，身心无倦，专心忆念，未曾废忘，方便调伏而不失时；如为一众生，为一切众生悉亦如是，是为诸佛第五自在法。一切诸佛悉能遍往一切世界一切如来所行之处，而不暂舍一切法界；十方各别，一一方有无量世界海，一一世界海有无量世界种，佛以神力一念咸到，转于无碍清净法轮，是为诸佛第六自在法。一切诸佛为欲调伏一切众生，念念中成阿耨多罗三藐三菩提，而于一切佛法非已现觉，亦非当觉，亦不住于有学之地，而悉知见，通达无碍，无量智慧，无量自在，教化调伏一切众生，是为诸佛第七自在法。一切诸佛能以眼处作耳处佛事，能以耳处作鼻处佛事，能以鼻处作舌处佛事，能以舌处作身处佛事，能以身处作意处佛事，能以意处于一切世界中住世、出世间种种境界，一一境界中能作无量广大佛事，是为诸佛第八自在法。一切诸佛，其身毛孔一一能容一切众生，一一众生其身悉与不可说诸佛刹等而无迫隘，一一众生步步能过无数世界，如是展转尽无数劫，悉见诸佛出现于世，教化众生，转净法轮，开示过去、未来、现在不可说法；尽虚空界一切众生诸趣受身，威仪、往来及其所受种种乐具皆悉具足，而于其中无所障碍，是为诸佛第九自在法。一切诸佛于一念顷现一切世界微尘数佛，一一佛皆于一切法界众妙莲华广大庄严世界莲华藏师子座上成等正觉，示现诸佛自在神力；如于众妙莲华广大庄严世界，如是于一切法界中不可说不可说种种庄严、种种境界、种种形相、种种示现、种种劫数清净世界；如于一念，如是于无量无边阿僧祇劫一切念中，一念一切现，一念无量住，而未曾用少方便力，是为诸佛第十自在法。

“佛子，诸佛世尊有十种无量不思议圆满佛法。何等为十？所谓：一切诸佛一一净相皆具百福；一切诸佛皆悉成就一切佛法；一切诸佛皆悉成就一切善根；一切诸佛皆悉成就一切功德；一切诸佛皆能教化一切众生；一切诸佛皆悉能为众生作主；一切诸佛皆悉成就清净佛刹；一切诸佛皆悉成就一切智智；一切诸佛皆悉成就色身相好，见者获益，功不唐捐；一切诸佛皆具诸佛平等正法；一切诸佛作佛事已，莫不示现入于涅槃。是为十。

“佛子，诸佛世尊有十种善巧方便。何等为十？一切诸佛了知诸法皆离戏论，而能开示诸佛善根，是为第一善巧方便。一切诸佛知一切法悉无所见、各不相知、无缚无解、无受无集、无成就，自在究竟到于彼岸，然于诸法真实而知不异不别，而得自在、无我无受、不坏实际，已得至于大自在地，常能观察一切法界，是为第二善巧方便。一切诸佛永离诸相，心无所住，而能悉知不乱不错，虽知一切相皆无自性，而如其体性悉能善入，而亦示现无量色身，及以一切清净佛土种种庄严无尽之相，集智慧灯灭众生惑，是为第三善巧方便。一切诸佛住于法界，不住过去、未来、现在，如如性中无去、来、今三世相故，而能演说去、来、今世无量诸佛出现世间，令其闻者普见一切诸佛境界，是为第四善巧方便。一切诸佛身、语、意业，无所造作，无来无去，亦无有住，离诸数法，到于一切诸法彼岸，而为众法藏，具无量智，了达种种世、出世法，智慧无碍，示现无量自在神力，调伏一切法界众生，是为第五善巧方便。一切诸佛知一切法不可见，非一、非异，非量、非无量，非来、非去，皆无自性，亦不违于世间诸法；一切智者，无自性中见一切法，于法自在，广说诸法，而常安住真如实性，是为第六善巧方便。一切诸佛于一时中知一切时，具净善根，入于正位而无所著，于其日月、年劫、成坏，如是等时不住不舍，而能示现若昼若夜、初中后时、一日、七日、半月、一月、一年、百年、一劫、多劫、不可思劫、不可说劫，乃至尽于未来际劫，恒为众生转妙法轮，不断不退，无有休息，是为第七善巧方便。一切诸佛恒住法界，成就诸佛无量无畏及不可数辩、不可量辩、无尽辩、无断辩、无边辩、不共辩、无穷辩、真实辩、方便开示一切句辩、一切法辩，随其根性及以欲解，以种种法门说不可说不可说百千亿那由他修多罗，初、中、后善，皆悉究竟，是为第八善巧方便。一切诸佛住净法界，知一切法本无名字，无过去名，无现在名，无未来名；无众生名，无非众生名；无国土名，无非国土名；无法名，无非法名；无功德名，无非功德名；无菩萨名，无佛名；无数名，无非数名；无生名，无灭名；无有名，无无名；无一名，无种种名。何以故？诸法体性不可说故。一切诸法无方无处，不可集说，不可散说，不可一说，不可多说，音声莫逮，言语悉断，虽随世俗种种言说，无所攀缘，无所造作，远离一切虚妄想著，如是究竟到于彼岸。是为第九善巧方便。一切诸佛知一切法本性寂静，无生故非色，无戏论故非受，无名数故非想，无造作故非行，无执取故非识，无入处故非处，无所得故非界，然亦不坏一切诸法，本性无起如虚空故。一切诸法皆悉空寂，无业果，无修习，无成就，无出生，非数、非不数，非有、非无，非生、非灭，非垢、非净，非入、非出，非住、非不住，非调伏、非不调伏，非众生、非无众生，非寿命、非无寿命，非因缘、非无因缘，而能了知正定、邪定及不定聚一切众生，为说妙法令到彼岸，成就十力、四无所畏，能师子吼，具一切智，住佛境界，是为第十善巧方便。佛子，是为诸佛成就十种善巧方便。

“佛子，诸佛世尊有十种广大佛事，无量无边，不可思议，一切世间诸天及人皆不能知，去、来、现在所有一切声闻、独觉亦不能知，唯除如来威神之力。何等为十？所谓：

“一切诸佛于尽虚空遍法界一切世界兜率陀天，皆现受生，修菩萨行，作大佛事，无量色相，无量威德，无量光明，无量音声，无量言辞，无量三昧，无量智慧，所行境界摄取一切人、天、魔、梵、沙门、婆罗门、阿修罗等，大慈无碍，大悲究竟，平等饶益一切众生，或令生天，或令生人，或净其根，或调其心，或时为说差别三乘，或时为说圆满一乘，普皆济度，令出生死，是为第一广大佛事。

“佛子，一切诸佛从兜率天降神母胎，以究竟三昧观受生法如幻、如化、如影、如空、如热时焰，随乐而受，无量无碍，入无诤法，起无著智，离欲清净，成就广大妙庄严藏，受最后身，住大宝庄严楼阁而作佛事，或以神力而作佛事，或以正念而作佛事，或现神通而作佛事，或现智日而作佛事，或现诸佛广大境界而作佛事，或现诸佛无量光明而作佛事，或入无数广大三昧而作佛事，或现从彼诸三昧起而作佛事。佛子，如来尔时在母胎中，为欲利益一切世间种种示现而作佛事。所谓：或现初生，或现童子，或现在宫，或现出家，或复示现成等正觉，或复示现转妙法轮，或示现于入般涅槃，如是皆以种种方便，于一切方、一切网、一切旋、一切种、一切世界中而作佛事。是为第二广大佛事。

“佛子，一切诸佛一切善业皆已清净，一切生智皆已明洁，而以生法诱导群迷，令其开悟，具行众善。为众生故，示诞王宫，一切诸佛于诸色欲宫殿妓乐皆已舍离，无所贪染，常观诸有空无体性，一切乐具悉不真实，持佛净戒究竟圆满；观诸内宫妻妾、侍从生大悲愍，观诸众生虚妄不实起大慈心，观诸世间无一可乐而生大喜，于一切法心得自在而起大舍；具佛功德，现生法界，身相圆满，眷属清净，而于一切皆无所著；以随类音为众演说，令于世法深生厌离，如其所行示所得果，复以方便随应教化；未成熟者令其成熟，已成熟者令得解脱，为作佛事令不退转；复以广大慈悲之心，恒为众生说种种法，又为示现三种自在，令其开悟，心得清净。虽处内宫，众所咸睹，而于一切诸世界中施作佛事；以大智慧，以大精进，示现种种诸佛神通，无碍无尽。恒住三种巧方便业，所谓：身业究竟清净、语业常随智慧而行、意业甚深无有障碍，以是方便利益众生。是为第三广大佛事。

“佛子，一切诸佛示处种种庄严宫殿，观察厌离，舍而出家，欲使众生了知世法皆是妄想、无常、败坏，深起厌离，不生染著，永断世间贪爱烦恼，修清净行，利益众生。当出家时，舍俗威仪，住无诤法，满足本愿无量功德，以大智光灭世痴暗，为诸世间无上福田，常为众生赞佛功德，令于佛所植诸善本，以智慧眼见真实义；复为众生赞说出家，清净无过，永得出离，长为世间智慧高幢。是为第四广大佛事。

“佛子，一切诸佛具一切智，于无量法悉已知见，菩提树下成最正觉，降伏众魔，威德特尊。其身充满一切世界，神力所作无边无尽，于一切智所行之义皆得自在，修诸功德悉已圆满。其菩提座具足庄严，周遍十方一切世界，佛处其上转妙法轮，说诸菩萨所有行愿，开示无量诸佛境界，令诸菩萨皆得悟入，修行种种清净妙行。复能示导一切众生令种善根，生于如来平等地中，住诸菩萨无边妙行，成就一切功德胜法，一切世界、一切众生、一切佛刹、一切诸法、一切菩萨、一切教化、一切三世、一切调伏、一切神变、一切众生心之乐欲，悉善了知而作佛事。是为第五广大佛事。

“佛子，一切诸佛转不退法轮，令诸菩萨不退转故；转无量法轮，令一切世间咸了知故；转开悟一切法轮，能大无畏师子吼故；转一切法智藏法轮，开法藏门，除暗障故；转无碍法轮，等虚空故；转无著法轮，观一切法非有无故；转照世法轮，令一切众生净法眼故；转开示一切智法轮，悉遍一切三世法故；转一切佛同一法轮，一切佛法不相违故。一切诸佛以如是等无量无数百千亿那由他法轮，随诸众生心行差别而作佛事不可思议。是为第六广大佛事。

“佛子，一切诸佛入于一切王都城邑，为诸众生而作佛事，所谓；人王都邑、天王都邑，龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、罗刹王、毗舍阇王，如是等王一切都邑。入城门时，大地震动，光明普照，盲者得眼，聋者得耳，狂者得心，裸者得衣，诸忧苦者悉得安乐；一切乐器不鼓自鸣，诸庄严具若著、不著咸出妙音，众生闻者无不欣乐。一切诸佛色身清净，相好具足，见者无厌，能为众生作于佛事。所谓：若顾视，若观察，若动转，若屈伸，若行，若住，若坐，若卧，若默，若语，若现神通，若为说法，若有教敕，如是一切皆为众生而作佛事。一切诸佛普于一切无数世界种种众生心乐海中，劝令念佛，常勤观察，种诸善根，修菩萨行；叹佛色相微妙第一，一切众生难可值遇，若有得见而兴信心，则生一切无量善法，集佛功德普皆清净。如是称赞佛功德已，分身普往十方世界，令诸众生，悉得瞻奉，思惟观察，承事供养，种诸善根，得佛欢喜，增长佛种，悉当成佛。以如是行而作佛事，或为众生示现色身，或出妙音，或但微笑，令其信乐，头顶礼敬，曲躬合掌，称扬赞叹，问讯起居而作佛事。一切诸佛以如是等无量无数不可言说不可思议种种佛事，于一切世界中，随诸众生心之所乐，以本愿力、大慈悲力、一切智力，方便教化，悉令调伏。是为第七广大佛事。

“佛子，一切诸佛或住阿兰若处而作佛事；或住寂静处而作佛事；或住空闲处而作佛事；或住佛住处而作佛事；或住三昧而作佛事；或独处园林而作佛事；或隐身不现而作佛事；或住甚深智而作佛事；或住诸佛无比境界而作佛事；或住不可见种种身行，随诸众生心乐欲解，方便教化无有休息，而作佛事；或以天身，求一切智而作佛事；或以龙身、夜叉身、乾闼婆身、阿修罗身、迦楼罗身、紧那罗身、摩睺罗伽、人非人等身，求一切智而作佛事；或以声闻身、独觉身、菩萨身，求一切智而作佛事；或时说法，或时寂默，而作佛事；或说一佛，或说多佛，而作佛事；或说诸菩萨一切行、一切愿，为一行愿而作佛事；或说诸菩萨一行、一愿，为无量行愿而作佛事；或说佛境界即世间境界而作佛事；或说世间境界即佛境界而作佛事；或说佛境界即非境界而作佛事；或住一日，或住一夜，或住半月，或住一月，或住一年，乃至住不可说劫，为诸众生而作佛事。是为第八广大佛事。

“佛子，一切诸佛是生清净善根之藏，令诸众生于佛法中生净信解，诸根调伏，永离世间；令诸菩萨于菩提道，具智慧明，不由他悟。或现涅槃而作佛事；或现世间皆悉无常而作佛事；或说佛身而作佛事；或说所作皆悉已办而作佛事；或说功德圆满无缺而作佛事；或说永断诸有根本而作佛事；或令众生，厌离世间，随顺佛心，而作佛事；或说寿命终归于尽而作佛事；或说世间无一可乐而作佛事；或为宣说尽未来际供养诸佛而作佛事；或说诸佛转净法轮，令其得闻生大欢喜，而作佛事；或为宣说诸佛境界，令其发心而修诸行，而作佛事；或为宣说念佛三昧，令其发心常乐见佛，而作佛事；或为宣说诸根清净，勤求佛道，心无懈退，而作佛事；或诣一切诸佛国土，观诸境界种种因缘而作佛事；或摄一切诸众生身皆为佛身，令诸懈怠放逸众生悉住如来清净禁戒，而作佛事。是为第九广大佛事。

“佛子，一切诸佛入涅槃时，无量众生悲号涕泣，生大忧恼，递相瞻顾而作是言：‘如来世尊有大慈悲，哀愍饶益一切世间，与诸众生为救为归。如来出现难可值遇，无上福田于今永灭。’即以如是，令诸众生悲号恋慕，而作佛事。复为化度一切天人、龙神、夜叉、乾闼婆、阿修罗、迦楼罗、紧那罗、摩睺罗伽、人非人等故，随其乐欲，自碎其身以为舍利，无量无数不可思议，令诸众生起净信心，恭敬尊重，欢喜供养，修诸功德，具足圆满。复起于塔，种种严饰，于诸天宫、龙宫、夜叉宫，乾闼婆、阿修罗、迦楼罗、紧那罗、摩睺罗伽、人非人等诸宫殿中，以为供养。牙齿、爪发咸以起塔，令其见者皆悉念佛、念法、念僧，信乐不回，诚敬尊重，在在处处布施供养、修诸功德；以是福故，或生天上，或处人间，种族尊荣，财产备足，所有眷属悉皆清净，不入恶趣，常生善道，恒得见佛，具众白法，于三有中速得出离，各随所愿获自乘果，于如来所知恩报恩，永与世间作所归依。佛子，诸佛世尊虽般涅槃，仍与众生作不思议清净福田、无尽功德最上福田，令诸众生善根具足、福德圆满。是为第十广大佛事。

“佛子，此诸佛事无量广大、不可思议，一切世间诸天及人及去来今声闻、独觉皆不能知，唯除如来威神所加。

“佛子，诸佛世尊有十种无二行自在法。何等为十？所谓：一切诸佛悉能善说，授记言辞，决定无二；一切诸佛悉能随顺众生心念，令其意满，决定无二；一切诸佛悉能现觉一切诸法，演说其义，决定无二；一切诸佛悉能具足去、来、今世诸佛智慧，决定无二；一切诸佛悉知三世一切刹那即一刹那，决定无二；一切诸佛悉知三世一切佛刹入一佛刹，决定无二；一切诸佛悉知三世一切佛语即一佛语，决定无二；一切诸佛悉知三世一切诸佛，与其所化一切众生，体性平等，决定无二；一切诸佛悉知世法及诸佛法性无差别，决定无二；一切诸佛悉知三世一切诸佛所有善根同一善根，决定无二。是为十。

“佛子，诸佛世尊有十种住，住一切法。何等为十？所谓：一切诸佛住觉悟一切法界；一切诸佛住大悲语；一切诸佛住本大愿；一切诸佛住不舍调伏众生；一切诸佛住无自性法；一切诸佛住平等利益；一切诸佛住无忘失法；一切诸佛住无障碍心；一切诸佛住恒正定心；一切诸佛住等入一切法，不违实际相。是为十。

“佛子，诸佛世尊有十种知一切法尽无有余。何等为十？所谓：知过去一切法尽无有余；知未来一切法尽无有余；知现在一切法尽无有余；知一切言语法尽无有余；知一切世间道尽无有余；知一切众生心尽无有余；知一切菩萨善根上、中、下种种分位尽无有余；知一切佛圆满智及诸善根不增不减尽无有余；知一切法皆从缘起尽无有余；知一切世界种尽无有余；知一切法界中如因陀罗网诸差别事尽无有余。是为十。

“佛子，诸佛世尊有十种力。何等为十？所谓：广大力、最上力、无量力、大威德力、难获力、不退力、坚固力、不可坏力、一切世间不思议力、一切众生无能动力。是为十。

“佛子，诸佛世尊有十种大那罗延幢勇健法。何者为十？所谓：

“一切诸佛，身不可坏，命不可断，世间毒药所不能中，一切世界水、火、风灾皆于佛身不能为害。一切诸魔、天、龙、夜叉、乾闼婆、阿修罗、迦楼罗、紧那罗、摩睺罗伽、人非人、毗舍阇、罗刹等，尽其势力，雨大金刚如须弥山及铁围山，遍于三千大千世界，一时俱下，不能令佛心有惊怖，乃至一毛亦不摇动，行、住、坐、卧初无变易。佛所住处四方远近，不令其下则不能雨；假使不制而从雨之，终不为损。若有众生为佛所持及佛所使，尚不可害，况如来身！是为诸佛第一大那罗延幢勇健法。

“佛子，一切诸佛以一切法界诸世界中须弥山王，及铁围山、大铁围山、大海、山林、宫殿、屋宅，置一毛孔，尽未来劫，而诸众生不觉不知，唯除如来神力所被。佛子，尔时，诸佛于一毛孔持于尔所一切世界，尽未来劫，或行、或住、或坐、或卧，不生一念劳倦之心。佛子，譬如虚空普持一切遍法界中所有世界而无劳倦，一切诸佛于一毛孔持诸世界亦复如是。是为诸佛第二大那罗延幢勇健法。

“佛子，一切诸佛能于一念起不可说不可说世界微尘数步，一一步过不可说不可说佛刹微尘数国土，如是而行，经一切世界微尘数劫。佛子，假使有一大金刚山，与上所经一切佛刹其量正等。如是量等大金刚山，有不可说不可说佛刹微尘数，诸佛能以如是诸山置一毛孔。佛身毛孔与法界中一切众生毛孔数等，一一毛孔悉置尔许大金刚山，持尔许山游行十方，入尽虚空一切世界，从于前际尽未来际，一切诸劫无有休息，佛身无损亦不劳倦，心常在定无有散乱。是为诸佛第三大那罗延幢勇健法。

“佛子，一切诸佛一坐食已，结跏趺坐，经前后际不可说劫，入佛所受不思议乐，其身安住，寂然不动，亦不废舍化众生事。佛子，假使有人于遍虚空一一世界悉以毛端次第度量，诸佛能于一毛端处结跏趺坐，尽未来劫；如一毛端处，一切毛端处悉亦如是。佛子，假使十方一切世界所有众生，一一众生其身大小悉与不可说佛刹微尘数世界量等，轻重亦尔，诸佛能以尔所众生置一指端，尽于后际所有诸劫；一切指端皆亦如是，尽持尔许一切众生入遍虚空一一世界，尽于法界悉使无余，而佛身心曾无劳倦。是为诸佛第四大那罗延幢勇健法。

“佛子，一切诸佛能于一身化现不可说不可说佛刹微尘数头，一一头化现不可说不可说佛刹微尘数舌，一一舌化出不可说不可说佛刹微尘数差别音声，法界众生靡不皆闻，一一音声演不可说不可说佛刹微尘数修多罗藏，一一修多罗藏演不可说不可说佛刹微尘数法，一一法有不可说不可说佛刹微尘数文字句义；如是演说，尽不可说不可说佛刹微尘数劫；尽是劫已，复更演说，尽不可说不可说佛刹微尘数劫；如是次第，乃至尽于一切世界微尘数，尽一切众生心念数。未来际劫犹可穷尽，如来化身所转法轮无有穷尽。所谓：智慧演说法轮、断诸疑惑法轮、照一切法法轮、开无碍藏法轮、令无量众生欢喜调伏法轮、开示一切诸菩萨行法轮、高升圆满大智慧日法轮、普然照世智慧明灯法轮、辩才无畏种种庄严法轮。如一佛身以神通力转如是等差别法轮，一切世法无能为喻。如是，尽虚空界一一毛端分量之处，有不可说不可说佛刹微尘数世界，一一世界中念念现不可说不可说佛刹微尘数化身，一一化身皆亦如是，所说音声文字句义，一一充满一切法界，其中众生皆得解了，而佛言音无变、无断、无有穷尽。是为诸佛第五大那罗延幢勇健法。

“佛子，一切诸佛皆以德相庄严胸臆，犹若金刚不可损坏，菩提树下结跏趺坐。魔王军众其数无边，种种异形甚可怖畏，众生见者靡不惊慑，悉发狂乱或时致死。如是魔众遍满虚空，如来见之，心无恐怖，容色不变，一毛不竖，不动不乱，无所分别，离诸喜怒，寂然清净，住佛所住，具慈悲力，诸根调伏，心无所畏，非诸魔众所能倾动而能摧伏；一切魔军皆使回心，稽首归依，然后复以三轮教化，令其悉发阿耨多罗三藐三菩提意永不退转。是为诸佛第六大那罗延幢勇健法。

“佛子，一切诸佛有无碍音，其音普遍十方世界，众生闻者自然调伏。彼诸如来所出音声，须弥卢等一切诸山不能为障，天宫、龙宫、夜叉宫，乾闼婆、阿修罗、迦楼罗、紧那罗、摩睺罗伽、人非人等一切诸宫所不能障，一切世界高大音声亦不能障。随所应化，一切众生靡不皆闻，文字句义悉得解了。是为诸佛第七大那罗延幢勇健法。

“佛子，一切诸佛心无障碍，于百千亿那由他不可说不可说劫，恒善清净。去、来、现在一切诸佛同一体性，无浊、无翳，无我、无我所，非内、非外，了境空寂，不生妄想；无所依，无所作，不住诸相，永断分别；本性清净，舍离一切攀缘忆念，于一切法常无违诤；住于实际，离欲清净，入真法界，演说无尽；离量、非量所有妄想，绝为、无为一切言说，于不可说无边境界悉已通达；无碍无尽智慧方便，成就十力一切功德庄严清净，演说种种无量诸法，皆与实相不相违背；于诸法界三世诸法，悉等无异，究竟自在；入一切法最胜之藏，一切法门正念不惑，安住十方一切佛刹而无动转；得不断智，知一切法究竟无余，尽诸有漏，心善解脱，慧善解脱，住于实际，通达无碍，心常正定；于三世法及以一切众生心行，一念了达，皆无障碍。是为诸佛第八大那罗延幢勇健法。

“佛子，一切诸佛同一法身、境界无量身、功德无边身、世间无尽身、三界不染身、随念示现身、非实非虚平等清净身、无来无去无为不坏身、一相无相法自性身、无处无方遍一切身、神变自在无边色相身、种种示现普入一切身、妙法方便身、智藏普照身、示法平等身、普遍法界身、无动无分别非有非无常清净身、非方便非不方便非灭非不灭随所应化一切众生种种信解而示现身、从一切功德宝所生身、具一切诸佛法真如身、本性寂静无障碍身、成就一切无碍法身、遍住一切清净法界身、分形普遍一切世间身、无攀缘无退转永解脱具一切智普了达身，是为诸佛第九大那罗延幢勇健法。

“佛子，一切诸佛等悟一切诸如来法，等修一切诸菩萨行；若愿若智，清净平等，犹如大海，悉得满足；行力尊胜，未曾退怯，住诸三昧无量境界，示一切道，劝善诫恶；智力第一演法无畏，随有所问悉能善答，智慧说法平等清净，身、语、意行悉皆无杂，住佛所住诸佛种性，以佛智慧而作佛事；住一切智，演无量法，无有根本，无有边际，神通智慧不可思议，一切世间无能解了；智慧深入，见一切法微妙广大无量无边，三世法门咸善通达，一切世界悉能开晓；以出世智，于诸世间作不可说种种佛事，成不退智，入诸佛数；虽已证得不可言说离文字法，而能开示种种言辞；以普贤智集诸善行，成就一念相应妙慧，于一切法悉能觉了，如先所念一切众生，皆依自乘而施其法；一切诸法、一切世界、一切众生、一切三世，于法界内，如是境界其量无边，以无碍智悉能知见。佛子，一切诸佛于一念顷，随所应化出兴于世，住清净土，成等正觉，现神通力，开悟三世一切众生心、意及识不失于时。佛子，众生无边，世界无边，法界无边，三世无边，诸佛最胜亦无有边，悉现于中成等正觉，以佛智慧方便开悟无有休息。佛子，一切诸佛以神通力，现最妙身，住无边处，大悲方便，心无障碍，于一切时常为众生演说妙法。是为诸佛第十大那罗延幢勇健法。

“佛子，此一切诸佛大那罗延幢勇健法无量无边、不可思议，去、来、现在一切众生及以二乘不能解了，唯除如来神力所加。

“佛子，诸佛世尊有十种决定法。何等为十？所谓：一切诸佛定从兜率寿尽下生；一切诸佛定示受生，处胎十月；一切诸佛定厌世俗，乐求出家；一切诸佛决定坐于菩提树下成等正觉，悟诸佛法；一切诸佛定于一念悟一切法，一切世界示现神力；一切诸佛定能应时转妙法轮；一切诸佛定能随彼所种善根，应时说法而为授记；一切诸佛定能应时为作佛事；一切诸佛定能为诸成就菩萨而授记莂；一切诸佛定能一念普答一切众生所问。是为十。

“佛子，诸佛世尊有十种速疾法。何等为十？所谓：一切诸佛若有见者，速得远离一切恶趣；一切诸佛若有见者，速得圆满殊胜功德；一切诸佛若有见者，速能成就广大善根；一切诸佛若有见者，速得往生净妙天上；一切诸佛若有见者，速能除断一切疑惑；一切诸佛若已发菩提心而得见者，速得成就广大信解永不退转，能随所应教化众生，若未发心即能速发阿耨多罗三藐三菩提心；一切诸佛若未入正位而得见者，速入正位；一切诸佛若有见者，速能清净世、出世间一切诸根；一切诸佛若有见者，速得除灭一切障碍；一切诸佛若有见者，速能获得无畏辩才。是为十。

“佛子，诸佛世尊有十种应常忆念清净法。何等为十？所谓：一切诸佛过去因缘，一切菩萨应常忆念；一切诸佛清净胜行，一切菩萨应常忆念；一切诸佛满足诸度，一切菩萨应常忆念；一切诸佛成就大愿，一切菩萨应常忆念；一切诸佛积集善根，一切菩萨应常忆念；一切诸佛已具梵行，一切菩萨应常忆念；一切诸佛现成正觉，一切菩萨应常忆念；一切诸佛色身无量，一切菩萨应常忆念；一切诸佛神通无量，一切菩萨应常忆念；一切诸佛十力无畏，一切菩萨应常忆念。是为十。

“佛子，诸佛世尊有十种一切智住。何等为十？所谓：一切诸佛于一念中，悉知三世一切众生心、心所行；一切诸佛于一念中，悉知三世一切众生所集诸业及业果报；一切诸佛于一念中，悉知一切众生所宜，以三种轮教化调伏；一切诸佛于一念中，尽知法界一切众生所有心相，于一切处普现佛兴，令其得见，方便摄受；一切诸佛于一念中，普随法界一切众生心乐欲解，示现说法，令其调伏；一切诸佛于一念中，悉知法界一切众生心之所乐，为现神力；一切诸佛于一念中，遍一切处，随所应化一切众生示现出兴，为说佛身不可取著；一切诸佛于一念中，普至法界一切处一切众生彼彼诸道；一切诸佛于一念中，随诸众生有忆念者，在在处处无不往应；一切诸佛于一念中，悉知一切众生解欲，为其示现无量色相。是为十。

“佛子，诸佛世尊有十种无量不可思议佛三昧。何等为十？所谓：一切诸佛恒在正定，于一念中遍一切处，普为众生广说妙法；一切诸佛恒在正定，于一念中遍一切处，普为众生说无我际；一切诸佛恒住正定，于一念中遍一切处，普入三世；一切诸佛恒在正定，于一念中遍一切处，普入十方广大佛刹；一切诸佛恒在正定，于一念中遍一切处，普现无量种种佛身；一切诸佛恒在正定，于一念中遍一切处，随诸众生种种心解现身、语、意；一切诸佛恒在正定，于一念中遍一切处，说一切法离欲真际；一切诸佛恒住正定，于一念中遍一切处，演说一切缘起自性；一切诸佛恒住正定，于一念中遍一切处，示现无量世、出世间广大庄严，令诸众生常得见佛；一切诸佛恒住正定，于一念中遍一切处，令诸众生悉得通达一切佛法、无量解脱，究竟到于无上彼岸。是为十。

“佛子，诸佛世尊有十种无碍解脱。何等为十？所谓：一切诸佛能于一尘现不可说不可说诸佛出兴于世；一切诸佛能于一尘现不可说不可说诸佛转净法轮；一切诸佛能于一尘现不可说不可说众生受化调伏；一切诸佛能于一尘现不可说不可说诸佛国土；一切诸佛能于一尘现不可说不可说菩萨授记；一切诸佛能于一尘现去、来、今一切诸佛；一切诸佛能于一尘现去、来、今诸世界种；一切诸佛能于一尘现去、来、今一切神通；一切诸佛能于一尘现去、来、今一切众生；一切诸佛能于一尘现去、来、今一切佛事。是为十。”

尔时，普贤菩萨摩诃萨告诸菩萨言：“佛子，今当为汝演说如来所有相海。

“佛子，如来顶上有三十二宝庄严大人相。其中有大人相，名光照一切方普放无量大光明网，一切妙宝以为庄严，宝发周遍，柔软密致，一一咸放摩尼宝光，充满一切无边世界，悉现佛身色相圆满，是为一。

“次有大人相，名佛眼光明云，以摩尼王种种庄严出金色光，如眉间毫相所放光明，其光普照一切世界，是为二。

“次有大人相，名充满法界云，上妙宝轮以为庄严，放于如来福智灯明，普照十方一切法界诸世界海，于中普现一切诸佛及诸菩萨，是为三。

“次有大人相，名示现普照云，真金摩尼种种庄严，其诸妙宝咸放光明，照不思议诸佛国土，一切诸佛于中出现，是为四。

“次有大人相，名放宝光明云，摩尼宝王清净庄严，毗琉璃宝以为华蕊，光照十方一切法界，于中普现种种神变，赞叹如来往昔所行智慧功德，是为五。

“次有大人相，名示现如来遍法界大自在云，菩萨神变宝焰摩尼以为其冠，具如来力觉悟一切宝焰光轮以为其鬘，其光普照十方世界，于中示现一切如来坐于道场，一切智云充满虚空无量法界，是为六。

“次有大人相，名如来普灯云，以能震动法界国土大自在宝海而为庄严，放净光明充满法界，于中普现十方诸菩萨功德海、过现未来佛智慧幢海，是为七。

“次有大人相，名普照诸佛广大云，因陀罗宝、如意王宝、摩尼王宝以为庄严，常放菩萨焰灯光明，普照十方一切世界，于中显现一切诸佛众色相海、大音声海、清净力海，是为八。

“次有大人相，名圆满光明云，上妙琉璃摩尼王种种宝华以为庄严，一切众宝舒大焰网充满十方，一切世界一切众生悉见如来现坐其前，赞叹诸佛及诸菩萨法身功德，令入如来清净境界，是为九。

“次有大人相，名普照一切菩萨行藏光明云，众宝妙华以为庄严，宝光普照无量世界，宝焰普覆一切国土，十方法界通达无碍，震动佛音宣畅法海，是为十。

“次有大人相，名普光照耀云，毗琉璃、因陀罗、金刚摩尼宝以为庄严，琉璃宝光色相明彻，普照一切诸世界海，出妙音声充满法界，如是皆从诸佛智慧大功德海之所化现，是为十一。

“次有大人相，名正觉云，以杂宝华而为庄严，其诸宝华悉放光明，皆有如来坐于道场，充满一切无边世界，令诸世界普得清净，永断一切妄想分别，是为十二。

“次有大人相，名光明照耀云，以宝焰藏海心王摩尼而为庄严，放大光明，光中显现无量菩萨及诸菩萨所行之行，一切如来智身、法身、诸色相海充满法界，是为十三。

“次有大人相，名庄严普照云，以金刚华、毗琉璃宝而为庄严，放大光明，光中有大宝莲华座，具足庄严，弥覆法界，自然演说四菩萨行，其音普遍诸法界海，是为十四。

“次有大人相，名现佛三昧海行云，于一念中示现如来无量庄严，普遍庄严一切法界不思议世界海，是为十五。

“次有大人相，名变化海普照云，妙宝莲华如须弥山以为庄严，众宝光明从佛愿生，现诸变化无有穷尽，是为十六。

“次有大人相，名一切如来解脱云，清净妙宝以为庄严，放大光明庄严一切佛师子座，示现一切诸佛色像及无量佛法诸佛刹海，是为十七。

“次有大人相，名自在方便普照云，毗琉璃华、真金莲华、摩尼王灯、妙法焰云以为庄严，放一切诸佛宝焰密云，清净光明充满法界，于中普现一切妙好庄严之具，是为十八。

“次有大人相，名觉佛种性云，无量宝光以为庄严，具足千轮，内外清净，从于往昔善根所生，其光遍照十方世界，发明智日，宣布法海，是为十九。

“次有大人相，名现一切如来相自在云，众宝璎珞、琉璃宝华以为庄严，舒大宝焰充满法界，于中普现等一切佛刹微尘数去、来、现在无量诸佛，如师子王勇猛无畏，色相、智慧皆悉具足，是为二十。

“次有大人相，名遍照一切法界云，如来宝相清净庄严，放大光明普照法界，显现一切无量无边诸佛菩萨智慧妙藏，是为二十一。

“次有大人相，名毗卢遮那如来相云，上妙宝华及毗琉璃清净妙月以为庄严，悉放无量百千万亿摩尼宝光，充满一切虚空法界，于中示现无量佛刹，皆有如来结跏趺坐，是为二十二。

“次有大人相，名普照一切佛光明云，众宝妙灯以为庄严，放净光明遍照十方一切世界，悉现诸佛转于法轮，是为二十三。

“次有大人相，名普现一切庄严云，种种宝焰以为庄严，放净光明充满法界，念念常现不可说不可说一切诸佛与诸菩萨坐于道场，是为二十四。

“次有大人相，名出一切法界音声云，摩尼宝海、上妙栴檀以为庄严，舒大焰网充满法界，其中普演微妙音声，示诸众生一切业海，是为二十五。

“次有大人相，名普照诸佛变化轮云，如来净眼以为庄严，光照十方一切世界，于中普现去、来、今佛所有一切庄严之具，复出妙音演不思议广大法海，是为二十六。

“次有大人相，名光照佛海云，其光普照一切世界，尽于法界无所障碍，悉有如来结跏趺坐，是为二十七。

“次有大人相，名宝灯云，放于如来广大光明，普照十方一切法界，于中普现一切诸佛及诸菩萨不可思议诸众生海，是为二十八。

“次有大人相，名法界无差别云，放于如来大智光明，普照十方诸佛国土、一切菩萨道场众会无量法海，于中普现种种神通，复出妙音，随诸众生心之所乐演说普贤菩萨行愿，令其回向，是为二十九。

“次有大人相，名安住一切世界海普照云，放宝光明充满一切虚空法界，于中普现净妙道场及佛菩萨庄严身相，令其见者得无所见，是为三十。

“次有大人相，名一切宝清净光焰云，放于无量诸佛菩萨摩尼妙宝清净光明，普照十方一切法界，于中普现诸菩萨海，莫不具足如来神力，常游十方尽虚空界一切刹网，是为三十一。

“次有大人相，名普照一切法界庄严云，最处于中，渐次隆起，阎浮檀金、因陀罗网以为庄严，放净光云充满法界，念念常现一切世界诸佛菩萨道场众会，是为三十二。

“佛子，如来顶上有如是三十二种大人相以为严好。

“佛子，如来眉间有大人相，名遍法界光明云，摩尼宝华以为庄严，放大光明，具众宝色，犹如日月洞彻清净，其光普照十方国土，于中显现一切佛身，复出妙音宣畅法海，是为三十三。

“如来眼有大人相，名自在普见云，以众妙宝而为庄严，摩尼宝光清净映彻，普见一切皆无障碍，是为三十四。

“如来鼻有大人相，名一切神通智慧云，清净妙宝以为庄严，众宝色光弥覆其上，于中出现无量化佛坐宝莲华，往诸世界为一切菩萨、一切众生演不思议诸佛法海，是为三十五。

“如来舌有大人相，名示现音声影像云，众色妙宝以为庄严，宿世善根之所成就，其舌广长遍覆一切诸世界海，如来若或熙怡微笑，必放一切摩尼宝光，其光普照十方法界，能令一切心得清凉，去、来、现在所有诸佛皆于光中炳然显现，悉演广大微妙之音，遍一切刹，住无量劫，是为三十六。

“如来舌复有大人相，名法界云，其掌安平，众宝为严，放妙宝光色相圆满，犹如眉间所放光明，其光普照一切佛刹，唯尘所成，无有自性，光中复现无量诸佛，咸发妙音说一切法，是为三十七。

“如来舌端有大人相，名照法界光明云，如意宝王以为庄严，自然恒出金色宝焰，于中影现一切佛海，复震妙音充满一切无边世界，一一音中具一切音，悉演妙法，听者心悦，经无量劫玩味不忘，是为三十八。

“如来舌端复有大人相，名照耀法界云，摩尼宝王以为严饰，演众色相微妙光明，充满十方无量国土，尽于法界靡不清净，于中悉有无量诸佛及诸菩萨各吐妙音种种开示，一切菩萨现前听受，是为三十九。

“如来口上腭有大人相，名示现不思议法界云，因陀罗宝、毗琉璃宝以为庄严，放香灯焰清净光云，充满十方一切法界，示现种种神通方便，普于一切诸世界海开演甚深不思议法，是为四十。

“如来口右辅下牙有大人相，名佛牙云，众宝摩尼卍字相轮以为庄严，放大光明普照法界，于中普现一切佛身，周流十方开悟群生，是为四十一。

“如来口右辅上牙有大人相，名宝焰弥卢藏云，摩尼宝藏以为庄严，放金刚香焰清净光明，一一光明充满法界，示现一切诸佛神力，复现一切十方世界净妙道场，是为四十二。

“如来口左辅下牙有大人相，名宝灯普照云，一切妙宝舒华发香以为庄严，放灯焰云清净光明，充满一切诸世界海，于中显现一切诸佛坐莲华藏师子之座，诸菩萨众所共围绕，是为四十三。

“如来口左辅上牙有大人相，名照现如来云，清净光明、阎浮檀金、宝网、宝华以为庄严，放大焰轮充满法界，于中普现一切诸佛，以神通力于虚空中流布法乳、法灯、法宝，教化一切诸菩萨众，是为四十四。

“如来齿有大人相，名普现光明云，一一齿间相海庄严，若微笑时悉放光明，具众宝色摩尼宝焰右旋宛转，流布法界靡不充满，演佛言音说普贤行，是为四十五。

“如来唇有大人相，名影现一切宝光云，放阎浮檀真金色、莲华色、一切宝色广大光明，照于法界悉令清净，是为四十六。

“如来颈有大人相，名普照一切世界云，摩尼宝王以为庄严，绀蒲成就柔软细滑，放毗卢遮那清净光明，充满十方一切世界，于中普现一切诸佛，是为四十七。

“如来右肩有大人相，名佛广大一切宝云，放一切宝色、真金色、莲华色光明，成宝焰网普照法界，于中普现一切菩萨，是为四十八。

“如来右肩复有大人相，名最胜宝普照云，其色清净如阎浮金，放摩尼光充满法界，于中普现一切菩萨，是为四十九。

“如来左肩有大人相，名最胜光照法界云，犹如顶上及以眉间种种庄严，放阎浮檀金及莲华色众宝光明，成大焰网充满法界，于中示现一切神力，是为五十。

“如来左肩复有大人相，名光明遍照云，其相右旋，阎浮檀金色摩尼宝王以为庄严，放众宝华，香焰光明充遍法界，于中普现一切诸佛及以一切严净国土，是为五十一。

“如来左肩复有大人相，名普照耀云，其相右旋，微密庄严，放佛灯焰云，清净光明充遍法界，于中显现一切菩萨种种庄严悉皆妙好，是为五十二。

“如来胸臆有大人相，形如卍字，名吉祥海云，摩尼宝华以为庄严，放一切宝色种种光焰轮，充满法界普令清净，复出妙音宣畅法海，是为五十三。

“吉祥相右边有大人相，名示现光照云，因陀罗网以为庄严，放大光轮充满法界，于中普现无量诸佛，是为五十四。

“吉祥相右边复有大人相，名普现如来云，以诸菩萨摩尼宝冠而为庄严，放大光明普照十方一切世界悉令清净，于中示现去、来、今佛坐于道场，普现神力广宣法海，是为五十五。

“吉祥相右边复有大人相，名开敷华云，摩尼宝华以为庄严，放宝香焰灯清净光明，状如莲华，充满世界，是为五十六。

“吉祥相右边复有大人相，名可悦乐金色云，以一切宝心王藏摩尼王而为庄严，放净光明照于法界，于中普现犹如佛眼广大光明摩尼宝藏，是为五十七。

“吉祥相右边复有大人相，名佛海云，毗琉璃宝、香灯、华鬘以为庄严，放满虚空摩尼宝王香灯大焰清净光明，充遍十方一切国土，于中普现道场众会，是为五十八。

“吉祥相左边有大人相，名示现光明云，无数菩萨坐宝莲华以为庄严，放摩尼王种种间错宝焰光明，普净一切诸法界海，于中示现无量诸佛，及佛妙音演说诸法，是为五十九。

“吉祥相左边复有大人相，名示现遍法界光明云，摩尼宝海以为庄严，放大光明遍一切刹，于中普现诸菩萨众，是为六十。

“吉祥相左边复有大人相，名普胜云，日光明摩尼王宝轮鬘而为庄严，放大光焰充满法界诸世界海，于中示现一切世界、一切如来、一切众生，是为六十一。

“吉祥相左边复有大人相，名转法轮妙音云，一切法灯清净香蕊以为庄严，放大光明充满法界，于中普现一切诸佛所有相海及以心海，是为六十二。

“吉祥相左边复有大人相，名庄严云，以去、来、今一切佛海而为庄严，放净光明严净一切诸佛国土，于中普现十方一切诸佛菩萨及佛菩萨所行之行，是为六十三。

“如来右手有大人相，名海照云，众宝庄严，恒放月焰清净光明，充满虚空一切世界，发大音声叹美一切诸菩萨行，是为六十四。

“如来右手复有大人相，名影现照耀云，以毗琉璃、帝青、摩尼宝华而为庄严，放大光明普照十方菩萨所住莲华藏、摩尼藏等一切世界，于中悉现无量诸佛，以净法身坐菩提树，震动一切十方国土，是为六十五。

“如来右手复有大人相，名灯焰鬘普严净云，毗卢遮那宝以为庄严，放大光明成变化网，于中普现诸菩萨众，咸戴宝冠演诸行海，是为六十六。

“如来右手复有大人相，名普现一切摩尼云，莲华焰灯而为庄严，放海藏光充遍法界，于中普现无量诸佛坐莲华座，是为六十七。

“如来右手复有大人相，名光明云，摩尼焰海以为庄严，放众宝焰、香焰、华焰清净光明，充满一切诸世界网，于中普现诸佛道场，是为六十八。

“如来左手有大人相，名毗琉璃清净灯云，宝地妙色以为庄严，放于如来金色光明，念念常现一切上妙庄严之具，是为六十九。

“如来左手复有大人相，名一切刹智慧灯音声云，以因陀罗网、金刚华而为庄严，放阎浮檀金清净光明，普照十方一切世界，是为七十。

“如来左手复有大人相，名安住宝莲华光明云，众宝妙华以为庄严，放大光明如须弥灯，普照十方一切世界，是为七十一。

“如来左手复有大人相，名遍照法界云，以妙宝鬘、宝轮、宝瓶、因陀罗网及众妙相以为庄严，放大光明普照十方一切国土，于中示现一切法界、一切世界海、一切如来坐莲华座，是为七十二。

“如来右手指有大人相，名现诸劫刹海旋云，水月焰藏摩尼王一切宝华以为庄严，放大光明充满法界，其中恒出微妙音声满十方刹，是为七十三。

“如来左手指有大人相，名安住一切宝云，以帝青、金刚宝而为庄严，放摩尼王众宝光明充满法界，其中普现一切诸佛及诸菩萨，是为七十四。

“如来右手掌有大人相，名照耀云，以摩尼王千辐宝轮而为庄严，放宝光明，其光右旋充满法界，于中普现一切诸佛，一一佛身光焰炽然，说法度人，净诸世界，是为七十五。

“如来左手掌有大人相，名焰轮普增长化现法界道场云，以日光摩尼王千辐轮而为庄严，放大光明充满一切诸世界海，于中示现一切菩萨，演说普贤所有行海，普入一切诸佛国土，各各开悟无量众生，是为七十六。

“如来阴藏有大人相，名普流出佛音声云，一切妙宝以为庄严，放摩尼灯华焰光明，其光炽盛，具众宝色，普照一切虚空法界，其中普现一切诸佛游行往来处处周遍，是为七十七。

“如来右臀有大人相，名宝灯鬘普照云，诸摩尼宝以为庄严，放不思议宝焰光明，弥布十方一切法界，与虚空法界同为一相，而能出生一切诸相，一一相中悉现诸佛自在神变，是为七十八。

“如来左臀有大人相，名示现一切法界海光明弥覆虚空云，犹如莲华，清净妙宝以为严饰，放光明网遍照十方一切法界，于中普现种种相云，是为七十九。

“如来右⛔有大人相，名普现云，以众色摩尼而为庄严，其⛔与腨上下相称，放摩尼焰妙法光明，于一念中能普示现一切宝王游步相海，是为八十。

“如来左⛔有大人相，名现一切佛无量相海云，一切宝海随顺安住以为庄严，广大游行，放净光明普照众生，悉使希求无上佛法，是为八十一。

“如来右边伊尼延鹿王腨有大人相，名一切虚空法界云，光明妙宝以为庄严，其相圆直，善能游步，放阎浮金色清净光明，遍照一切诸佛世界，发大音声普皆震动，复现一切诸佛国土，住于虚空宝焰庄严，无量菩萨从中化现，是为八十二。

“如来左边伊尼延鹿王腨有大人相，名庄严海云，色如真金，能遍游行一切佛刹，放一切宝清净光明，充满法界施作佛事，是为八十三。

“如来宝腨上毛有大人相，名普现法界影像云，其毛右旋，一一毛端放宝光明，充满十方一切法界，示现一切诸佛神力，其诸毛孔悉放光明，一切佛刹于中显现，是为八十四。

“如来足下有大人相，名一切菩萨海安住云，色如金刚、阎浮檀金，清净莲华放宝光明，普照十方诸世界海，宝香焰云处处周遍，举足将步，香气周流，具众宝色充满法界，是为八十五。

“如来右足上有大人相，名普照一切光明云，一切众宝以为庄严，放大光明充满法界，示现一切诸佛菩萨，是为八十六。

“如来左足上有大人相，名普现一切诸佛云，宝藏摩尼以为庄严，放宝光明，于念念中现一切佛神通变化，及其法海所坐道场，尽未来际劫无有间断，是为八十七。

“如来右足指间有大人相，名光照一切法界海云，须弥灯摩尼王千辐焰轮种种庄严，放大光明充满十方一切法界诸世界海，于中普现一切诸佛所有种种宝庄严相，是为八十八。

“如来左足指间有大人相，名现一切佛海云，摩尼宝华、香焰、灯鬘、一切宝轮以为庄严，恒放宝海清净光明，充满虚空，普及十方一切世界，于中示现一切诸佛及诸菩萨圆满音声、卍字等相，利益无量一切众生，是为八十九。

“如来右足跟有大人相，名自在照耀云，帝青、宝末以为庄严，常放如来妙宝光明，其光妙好充满法界，皆同一相无有差别，于中示现一切诸佛坐于道场演说妙法，是为九十。

“如来左足跟有大人相，名示现妙音演说诸法海云，以变化海摩尼宝、香焰海须弥华摩尼宝及毗琉璃而为庄严，放大光明充满法界，于中普现诸佛神力，是为九十一。

“如来右足趺有大人相，名示现一切庄严光明云，众宝所成，极妙庄严，放阎浮檀金色清净光明，普照十方一切法界，其光明相犹如大云，普覆一切诸佛道场，是为九十二。

“如来左足趺有大人相，名现众色相云，以一切月焰藏毗卢遮那宝、因陀罗尼罗宝而为庄严，念念游行诸法界海，放摩尼灯香焰光明，其光遍满一切法界，是为九十三。

“如来右足四周有大人相，名普藏云，因陀罗尼罗金刚宝以为庄严，放宝光明充满虚空，于中示现一切诸佛坐于道场摩尼宝王师子之座，是为九十四。

“如来左足四周有大人相，名光明遍照法界云，摩尼宝华以为庄严，放大光明充满法界平等一相，于中示现一切诸佛及诸菩萨自在神力，以大妙音演说法界无尽法门，是为九十五。

“如来右足指端有大人相，名示现庄严云，甚可爱乐阎浮檀清净真金以为庄严，放大光明充满十方一切法界，于中示现一切诸佛及诸菩萨无尽法海种种功德、神通变化，是为九十六。

“如来左足指端有大人相，名现一切佛神变云，不思议佛光明、月焰普香、摩尼宝焰轮以为庄严，放众宝色清净光明，充满一切诸世界海，于中示现一切诸佛及诸菩萨演说一切诸佛法海，是为九十七。

“佛子，毗卢遮那如来有如是等十华藏世界海微尘数大人相；一一身分，众宝妙相以为庄严。”

尔时，世尊告宝手菩萨言：“佛子，如来、应、正等觉有随好，名圆满王。此随好中出大光明，名为炽盛，七百万阿僧祇光明而为眷属。佛子，我为菩萨时，于兜率天宫放大光明，名光幢王，照十佛刹微尘数世界。彼世界中地狱众生，遇斯光者，众苦休息，得十种清净眼，耳、鼻、舌、身、意亦复如是，咸生欢喜，踊跃称庆，从彼命终生兜率天。天中有鼓，名甚可爱乐。彼天生已，此鼓发音而告之言：‘诸天子，汝以心不放逸，于如来所种诸善根，往昔亲近众善知识。毗卢遮那大威神力，于彼命终来生此天。’

“佛子，菩萨足下千辐轮，名光明普照王。此有随好，名圆满王，常放四十种光明。中有一光，名清净功德，能照亿那由他佛刹微尘数世界，随诸众生种种业行、种种欲乐皆令成熟。阿鼻地狱极苦众生，遇斯光者，皆悉命终生兜率天。既生天已，闻天鼓音而告之言：‘善哉！善哉！诸天子，毗卢遮那菩萨入离垢三昧，汝当敬礼。’

“尔时，诸天子闻天鼓音如是劝诲，咸生是念：‘奇哉希有！何因发此微妙之音？’是时，天鼓告诸天子言：‘我所发声，诸善根力之所成就。诸天子，如我说我，而不著我，不著我所；一切诸佛亦复如是，自说是佛，不著于我，不著我所。诸天子，如我音声不从东方来，不从南西北方、四维上下来；业报成佛亦复如是，非十方来。诸天子，譬如汝等昔在地狱，地狱及身非十方来，但由于汝颠倒恶业愚痴缠缚，生地狱身，此无根本、无有来处。诸天子，毗卢遮那菩萨威德力故放大光明，而此光明非十方来。诸天子，我天鼓音亦复如是，非十方来，但以三昧善根力故，般若波罗蜜威德力故，出生如是清净音声，示现如是种种自在。诸天子，譬如须弥山王有三十三天上妙宫殿种种乐具，而此乐具非十方来；我天鼓音亦复如是，非十方来。诸天子，譬如亿那由他佛刹微尘数世界尽末为尘，我为如是尘数众生，随其所乐而演说法，令大欢喜，然我于彼不生疲厌、不生退怯、不生憍慢、不生放逸。诸天子，毗卢遮那菩萨住离垢三昧亦复如是，于右手掌一随好中放一光明，出现无量自在神力，一切声闻、辟支佛尚不能知，况诸众生！诸天子，汝当往诣彼菩萨所亲近供养，勿复贪著五欲乐具，著五欲乐障诸善根。诸天子，譬如劫火烧须弥山，悉令除尽，无余可得；贪欲缠心亦复如是，终不能生念佛之意。诸天子，汝等应当知恩报恩。诸天子，其有众生不知报恩，多遭横死，生于地狱。诸天子，汝等昔在地狱之中，蒙光照身，舍彼生此；汝等今者宜疾回向，增长善根。诸天子，如我天鼓，非男非女，而能出生无量无边不思议事；汝天子、天女亦复如是，非男非女，而能受用种种上妙宫殿园林。如我天鼓不生不灭，色、受、想、行、识亦复如是不生不灭。汝等若能于此悟解，应知则入无依印三昧。’

“时，诸天子闻是音已，得未曾有，即皆化作一万华云、一万香云、一万音乐云、一万幢云、一万盖云、一万歌赞云；作是化已，即共往诣毗卢遮那菩萨所住宫殿，合掌恭敬，于一面立，欲申瞻觐而不得见。时，有天子作如是言：‘毗卢遮那菩萨已从此没，生于人间净饭王家，乘栴檀楼阁，处摩耶夫人胎。’时，诸天子以天眼观见菩萨身，处在人间净饭王家，梵天、欲天承事供养。诸天子众咸作是念：‘我等若不往菩萨所问讯起居，乃至一念于此天宫而生爱著，则为不可。’时，一一天子与十那由他眷属欲下阎浮提。时，天鼓中出声告言：‘诸天子，菩萨摩诃萨非此命终而生彼间，但以神通，随诸众生心之所宜，令其得见。诸天子，如我今者，非眼所见，而能出声；菩萨摩诃萨入离垢三昧亦复如是，非眼所见，而能处处示现受生，离分别，除憍慢，无染著。诸天子，汝等应发阿耨多罗三藐三菩提心，净治其意，住善威仪，悔除一切业障、烦恼障、报障、见障；以尽法界众生数等身，以尽法界众生数等头，以尽法界众生数等舌，以尽法界众生数等善身业、善语业、善意业，悔除所有诸障过恶。’

“时，诸天子闻是语已，得未曾有，心大欢喜而问之言：‘菩萨摩诃萨云何悔除一切过恶？’尔时，天鼓以菩萨三昧善根力故，发声告言：‘诸天子，菩萨知诸业不从东方来，不从南西北方、四维上下来，而共积集，止住于心；但从颠倒生，无有住处。菩萨如是决定明见，无有疑惑。诸天子，如我天鼓，说业、说报、说行、说戒、说喜、说安、说诸三昧；诸佛菩萨亦复如是，说我、说我所、说众生、说贪恚痴种种诸业，而实无我、无有我所。诸所作业、六趣果报，十方推求悉不可得。诸天子，譬如我声，不生不灭，造恶诸天不闻余声，唯闻以地狱觉悟之声；一切诸业亦复如是，非生非灭，随有修集则受其报。诸天子，如我天鼓所出音声，于无量劫不可穷尽、无有间断，若来若去皆不可得。诸天子，若有去来则有断常，一切诸佛终不演说有断常法，除为方便成熟众生。诸天子，譬如我声，于无量世界，随众生心皆使得闻；一切诸佛亦复如是，随众生心悉令得见。诸天子，如有颇梨镜，名为能照，清净鉴彻，与十世界其量正等；无量无边诸国土中，一切山川、一切众生，乃至地狱、畜生、饿鬼，所有影像皆于中现。诸天子，于汝意云何？彼诸影像可得说言来入镜中、从镜去不？’答言：‘不也。’‘诸天子，一切诸业亦复如是，虽能出生诸业果报，无来去处。诸天子，譬如幻师幻惑人眼，当知诸业亦复如是。若如是知，是真实忏悔，一切罪恶悉得清净。’

“说此法时，百千亿那由他佛刹微尘数世界中兜率陀诸天子，得无生法忍；无量不思议阿僧祇六欲诸天子，发阿耨多罗三藐三菩提心；六欲天中一切天女，皆舍女身，发于无上菩提之意。尔时，诸天子闻说普贤广大回向，得十地故，获诸力庄严三昧故，以众生数等清净三业悔除一切诸重障故，即见百千亿那由他佛刹微尘数七宝莲华；一一华上皆有菩萨结跏趺坐，放大光明；彼诸菩萨一一随好，放众生数等光明；彼光明中，有众生数等诸佛结跏趺坐，随众生心而为说法，而犹未现离垢三昧少分之力。

“尔时，彼诸天子以上众华，复于身上一一毛孔化作众生数等众妙华云，供养毗卢遮那如来，持以散佛，一切皆于佛身上住。其诸香云，普雨无量佛刹微尘数世界。若有众生身蒙香者，其身安乐，譬如比丘入第四禅，一切业障皆得消灭。若有闻者，彼诸众生于色、声、香、味、触，其内具有五百烦恼，其外亦有五百烦恼，贪行多者二万一千，瞋行多者二万一千，痴行多者二万一千，等分行者二万一千，了知如是悉是虚妄。如是知已，成就香幢云自在光明清净善根。若有众生见其盖者，种一清净金网转轮王一恒河沙善根。

“佛子，菩萨住此转轮王位，于百千亿那由他佛刹微尘数世界中教化众生。佛子，譬如明镜世界月智如来，常有无量诸世界中比丘、比丘尼、优婆塞、优婆夷等化现其身而来听法，广为演说本生之事，未曾一念而有间断。若有众生闻其佛名，必得往生彼佛国土；菩萨安住清净金网转轮王位亦复如是，若有暂得遇其光明，必获菩萨第十地位，以先修行善根力故。佛子，如得初禅，虽未命终，见梵天处所有宫殿而得受于梵世安乐；得诸禅者悉亦如是。菩萨摩诃萨住清净金网转轮王位，放摩尼髻清净光明；若有众生遇斯光者，皆得菩萨第十地位，成就无量智慧光明，得十种清净眼，乃至十种清净意，具足无量甚深三昧，成就如是清净肉眼。

“佛子，假使有人以亿那由他佛刹碎为微尘，一尘一刹复以尔许微尘数佛刹碎为微尘，如是微尘悉置左手持以东行，过尔许微尘数世界乃下一尘，如是东行尽此微尘，南西北方、四维上下亦复如是；如是十方所有世界若著微尘及不著者，悉以集成一佛国土。宝手，于汝意云何？如是佛土广大无量可思议不？”

答曰：“不也！如是佛土广大无量，希有奇特，不可思议。若有众生闻此譬喻能生信解，当知更为希有奇特。”

佛言：“宝手，如是，如是！如汝所说！若有善男子、善女人闻此譬喻而生信者，我授彼记，决定当成阿耨多罗三藐三菩提，当获如来无上智慧。宝手，设复有人以千亿佛刹微尘数如上所说广大佛土末为微尘，以此微尘依前譬喻一一下尽，乃至集成一佛国土，复末为尘，如是次第展转乃至经八十反；如是一切广大佛土所有微尘，菩萨业报清净肉眼于一念中悉能明见，亦见百亿广大佛刹微尘数佛，如颇梨镜清净光明，照十佛刹微尘数世界。宝手，如是皆是清净金网转轮王甚深三昧福德善根之所成就。”

尔时，普贤菩萨摩诃萨复告诸菩萨大众言：“佛子，如向所演，此但随众生根器所宜，略说如来少分境界。何以故？诸佛世尊，为诸众生，无智作恶，计我、我所，执著于身，颠倒疑惑，邪见分别，与诸结缚恒共相应，随生死流远如来道故，出兴于世。佛子，我不见一法为大过失，如诸菩萨于他菩萨起瞋心者。何以故？佛子，若诸菩萨于余菩萨起瞋恚心，即成就百万障门故。何等为百万障？所谓：不见菩提障；不闻正法障；生不净世界障；生诸恶趣障；生诸难处障；多诸疾病障；多被谤毁障；生顽钝诸趣障；坏失正念障；缺少智慧障；眼障；耳障；鼻障；舌障；身障；意障；恶知识障；恶伴党障；乐习小乘障；乐近凡庸障；不信乐大威德人障；乐与离正见人同住障；生外道家障；住魔境界障；离佛正教障；不见善友障；善根留难障；增不善法障；得下劣处障；生边地障；生恶人家障；生恶神中障；生恶龙、恶夜叉、恶乾闼婆、恶阿修罗、恶迦楼罗、恶紧那罗、恶摩睺罗伽、恶罗刹中障；不乐佛法障；习童蒙法障；乐著小乘障；不乐大乘障；性多惊怖障；心常忧恼障；爱著生死障；不专佛法障；不喜见闻佛自在神通障；不得菩萨诸根障；不行菩萨净行障；退怯菩萨深心障；不生菩萨大愿障；不发一切智心障；于菩萨行懈怠障；不能净治诸业障；不能摄取大福障；智力不能明利障；断于广大智慧障；不护持菩萨诸行障；乐诽谤一切智语障；远离诸佛菩提障；乐住众魔境界障；不专修佛境界障；不决定发菩萨弘誓障；不乐与菩萨同住障；不求菩萨善根障；性多见疑障；心常愚暗障；不能行菩萨平等施故，起不舍障；不能持如来戒故，起破戒障；不能入堪忍门故，起愚痴、恼害、瞋恚障；不能行菩萨大精进故，起懈怠垢障；不能得诸三昧故，起散乱障；不修治般若波罗蜜故，起恶慧障；于处、非处中无善巧障；于度众生中无方便障；于菩萨智慧中不能观察障；于菩萨出离法中不能了知障；不成就菩萨十种广大眼故，眼如生盲障；耳不闻无碍法故，口如哑羊障；不具相好故，鼻根破坏障；不能辨了众生语言故，成就舌根障；轻贱众生故，成就身根障；心多狂乱故，成就意根障；不持三种律仪故，成就身业障；恒起四种过失故，成就语业障；多生贪、瞋、邪见故，成就意业障；贼心求法障；断绝菩萨境界障；于菩萨勇猛法中心生退怯障；于菩萨出离道中心生懒惰障；于菩萨智慧光明门中心生止息障；于菩萨念力中心生劣弱障；于如来教法中不能住持障；于菩萨离生道不能亲近障；于菩萨无失坏道不能修习障；随顺二乘正位障；远离三世诸佛菩萨种性障。

“佛子，若菩萨于诸菩萨起一瞋心，则成就如是等百万障门。何以故？佛子，我不见有一法为大过恶，如诸菩萨于余菩萨起瞋心者。是故，诸菩萨摩诃萨欲疾满足诸菩萨行，应勤修十种法。何等为十？所谓：心不弃舍一切众生，于诸菩萨生如来想，永不诽谤一切佛法，知诸国土无有穷尽，于菩萨行深生信乐，不舍平等虚空法界菩提之心，观察菩提入如来力，精勤修习无碍辩才，教化众生无有疲厌，住一切世界心无所著。是为十。

“佛子，菩萨摩诃萨安住此十法已，则能具足十种清净。何等为十？所谓：通达甚深法清净，亲近善知识清净，护持诸佛法清净，了达虚空界清净，深入法界清净，观察无边心清净，与一切菩萨同善根清净，不著诸劫清净，观察三世清净，修行一切诸佛法清净。是为十。

“佛子，菩萨摩诃萨住此十法已，则具足十种广大智。何等为十？所谓：知一切众生心行智，知一切众生业报智，知一切佛法智，知一切佛法深密理趣智，知一切陀罗尼门智，知一切文字辩才智，知一切众生语言、音声、辞辩善巧智，于一切世界中普现其身智，于一切众会中普现影像智，于一切受生处中具一切智智。是为十。

“佛子，菩萨摩诃萨住此十智已，则得入十种普入。何等为十？所谓：一切世界入一毛道，一毛道入一切世界；一切众生身入一身，一身入一切众生身；不可说劫入一念，一念入不可说劫；一切佛法入一法，一法入一切佛法；不可说处入一处，一处入不可说处；不可说根入一根，一根入不可说根；一切根入非根，非根入一切根；一切想入一想，一想入一切想；一切言音入一言音，一言音入一切言音；一切三世入一世，一世入一切三世。是为十。

“佛子，菩萨摩诃萨如是观察已，则住十种胜妙心。何等为十？所谓：住一切世界语言、非语言胜妙心，住一切众生想念无所依止胜妙心，住究竟虚空界胜妙心，住无边法界胜妙心，住一切深密佛法胜妙心，住甚深无差别法胜妙心，住除灭一切疑惑胜妙心，住一切世平等无差别胜妙心，住三世诸佛平等胜妙心，住一切诸佛力无量胜妙心。是为十。

“佛子，菩萨摩诃萨住此十种胜妙心已，则得十种佛法善巧智。何等为十？所谓：了达甚深佛法善巧智，出生广大佛法善巧智，宣说种种佛法善巧智，证入平等佛法善巧智，明了差别佛法善巧智，悟解无差别佛法善巧智，深入庄严佛法善巧智，一方便入佛法善巧智，无量方便入佛法善巧智，知无边佛法无差别善巧智，以自心自力于一切佛法不退转善巧智。是为十。

“佛子，菩萨摩诃萨闻此法已，咸应发心，恭敬受持。何以故？菩萨摩诃萨持此法者，少作功力，疾得阿耨多罗三藐三菩提，皆得具足一切佛法，悉与三世诸佛法等。”

尔时，佛神力故，法如是故，十方各有十不可说百千亿那由他佛刹微尘数世界六种震动，雨出过诸天一切华云、香云、末香云、衣盖、幢幡、摩尼宝等及以一切庄严具云，雨众妓乐云，雨诸菩萨云，雨不可说如来色相云，雨不可说赞叹如来善哉云，雨如来音声充满一切法界云，雨不可说庄严世界云，雨不可说增长菩提云，雨不可说光明照耀云，雨不可说神力说法云。如此世界四天下菩提树下菩提场菩萨宫殿中，见于如来成等正觉演说此法，十方一切诸世界中悉亦如是。

尔时，佛神力故，法如是故，十方各过十不可说佛刹微尘数世界外，有十佛刹微尘数菩萨摩诃萨来诣此土，充满十方，作如是言：“善哉！善哉！佛子，乃能说此诸佛如来最大誓愿授记深法。佛子，我等一切同名普贤，各从普胜世界普幢自在如来所来诣此土，悉以佛神力故，于一切处演说此法；如此众会，如是所说，一切平等无有增减。我等皆承佛威神力，来此道场为汝作证。如此道场，我等十佛刹微尘数菩萨而来作证，十方一切诸世界中悉亦如是。”

尔时，普贤菩萨摩诃萨以佛神力、自善根力，观察十方洎于法界，欲开示菩萨行，欲宣说如来菩提界，欲说大愿界，欲说一切世界劫数，欲明诸佛随时出现，欲说如来随根熟众生出现令其供养，欲明如来出世功不唐捐，欲明所种善根必获果报，欲明大威德菩萨为一切众生现形说法令其开悟，而说颂言：

“汝等应欢喜，舍离于诸盖，一心恭敬听，菩萨诸愿行。往昔诸菩萨，最胜人师子，如彼所修行，我当次第说。亦说诸劫数，世界并诸业，及以无等尊，于彼而出兴。如是过去佛，大愿出于世，云何为众生，灭除诸苦恼？一切论师子，所行相续满，得佛平等法，一切智境界。见于过去世，一切人师子，放大光明网，普照十方界。思惟发是愿：我当作世灯，具足佛功德，十力一切智。一切诸众生，贪恚痴炽然；我当悉救脱，令灭恶道苦。发如是誓愿，坚固不退转，具修菩萨行，获十无碍力。如是誓愿已，修行无退怯，所作皆不虚，说名论师子。于一贤劫中，千佛出于世，彼所有普眼，我当次第说。如一贤劫中，无量劫亦然，彼未来佛行，我当分别说。如一佛刹种，无量刹亦然，未来十力尊，诸行我今说。诸佛次兴世，随愿随名号，随彼所得记，随其所寿命，随所修正法，专求无碍道；随所化众生，正法住于世；随所净佛刹，众生及法轮，演说时非时，次第净群生；随诸众生业，所行及信解，上中下不同，化彼令修习。入于如是智，修其最胜行，常作普贤业，广度诸众生。身业无障碍，语业悉清净，意行亦如是，三世靡不然。菩萨如是行，究竟普贤道，出生净智日，普照于法界。未来世诸劫，国土不可说，一念悉了知，于彼无分别。行者能趣入，如是最胜地，此诸菩萨法，我当说少分。智慧无边际，通达佛境界，一切皆善入，所行不退转。具足普贤慧，成满普贤愿，入于无等智，我当说彼行。于一微尘中，悉见诸世界，众生若闻者，迷乱心发狂。如于一微尘，一切尘亦然，世界悉入中，如是不思议。一一尘中有，十方三世法，趣刹皆无量，悉能分别知。一一尘中有，无量种佛刹，种种皆无量，于一靡不知。法界中所有，种种诸异相，趣类各差别，悉能分别知。深入微细智，分别诸世界，一切劫成坏，悉能明了说。知诸劫修短，三世即一念，众行同不同，悉能分别知。深入诸世界，广大非广大，一身无量刹，一刹无量身。十方中所有，异类诸世界，广大无量相，一切悉能知。一切三世中，无量诸国土，具足甚深智，悉了彼成败。十方诸世界，有成或有坏，如是不可说，贤德悉深了。或有诸国土，种种地严饰；诸趣亦复然，斯由业清净。或有诸世界，无量种杂染；斯由众生感，一切如其行。无量无边刹，了知即一刹，如是入诸刹，其数不可知。一切诸世界，悉入一刹中，世界不为一，亦复无杂乱。世界有仰覆，或高或复下，皆是众生想，悉能分别知。广博诸世界，无量无有边，知种种是一，知一是种种。普贤诸佛子，能以普贤智，了知诸刹数，其数无边际。知诸世界化，刹化众生化，法化诸佛化，一切皆究竟。一切诸世界，微细广大刹，种种异庄严，皆由业所起。无量诸佛子，善学入法界，神通力自在，普遍于十方。众生数等劫，说彼世界名，亦不能令尽，唯除佛开示。世界及如来，种种诸名号，经于无量劫，说之不可尽。何况最胜智，三世诸佛法，从于法界生，充满如来地！清净无碍念，无边无碍慧，分别说法界，得至于彼岸。过去诸世界，广大及微细，修习所庄严，一念悉能知。其中人师子，修佛种种行，成于等正觉，示现诸自在。如是未来世，次第无量劫，所有人中尊，菩萨悉能知。所有诸行愿，所有诸境界，如是勤修行，于中成正觉。亦知彼众会，寿命化众生，以此诸法门，为众转法轮。菩萨如是知，住普贤行地，智慧悉明了，出生一切佛。现在世所摄，一切诸佛土，深入此诸刹，通达于法界。彼诸世界中，现在一切佛，于法得自在，言论无所碍。亦知彼众会，净土应化力，尽无量亿劫，常思惟是事。调御世间尊，所有威神力，无尽智慧藏，一切悉能知。出生无碍眼，无碍耳鼻身，无碍广长舌，能令众欢喜。最胜无碍心，广大普清净，智慧遍充满，悉知三世法。善学一切化，刹化众生化，世化调伏化，究竟化彼岸。世间种种别，皆由于想住，入佛方便智，于此悉明了。众会不可说，一一为现身，悉使见如来，度脱无边众。诸佛甚深智，如日出世间，一切国土中，普现无休息。了达诸世间，假名无有实，众生及世界，如梦如光影。于诸世间法，不生分别见，善离分别者，亦不见分别。无量无数劫，解之即一念，知念亦无念，如是见世间。无量诸国土，一念悉超越，经于无量劫，不动于本处。不可说诸劫，即是须臾顷，莫见修与短，究竟刹那法。心住于世间，世间住于心，于此不妄起，二非二分别。众生世界劫，诸佛及佛法，一切如幻化，法界悉平等。普于十方刹，示现无量身，知身从缘起，究竟无所著。依于无二智，出现人师子，不著无二法，知无二非二。了知诸世间，如焰如光影，如响亦如梦，如幻如变化。如是随顺入，诸佛所行处，成就普贤智，普照深法界。众生刹染著，一切皆舍离，而兴大悲心，普净诸世间。菩萨常正念，论师子妙法，清净如虚空，而兴大方便。见世常迷倒，发心咸救度，所行皆清净，普遍诸法界。诸佛及菩萨，佛法世间法，若见其真实，一切无差别。如来法身藏，普入世间中，虽在于世间，于世无所著。譬如清净水，影像无来去；法身遍世间，当知亦如是。如是离染著，身世皆清净，湛然如虚空，一切无有生。知身无有尽，无生亦无灭，非常非无常，示现诸世间。除灭诸邪见，开示于正见，法性无来去，不著我我所。譬如工幻师，示现种种事，其来无所从，去亦无所至。幻性非有量，亦复非无量，于彼大众中，示现量无量。以此寂定心，修习诸善根，出生一切佛，非量非无量。有量及无量，皆悉是妄想，了达一切趣，不著量无量。诸佛甚深法，广大深寂灭，甚深无量智，知甚深诸趣。菩萨离迷倒，心净常相续，巧以神通力，度无量众生。未安者令安，安者示道场，如是遍法界，其心无所著。不住于实际，不入于涅槃，如是遍世间，开悟诸群生。法数众生数，了知而不著，普雨于法雨，充洽诸世间。普于诸世界，念念成正觉，而修菩萨行，未曾有退转。世间种种身，一切悉了知；如是知身法，则得诸佛身。普知诸众生，诸劫及诸刹，十方无涯际，智海无不入。众生身无量，一一为现身；佛身无有边，智者悉观见。一念之所知，出现诸如来，经于无量劫，称扬不可尽。诸佛能现身，处处般涅槃，一念中无量，舍利各差别。如是未来世，有求于佛果，无量菩提心，决定智悉知。如是三世中，所有诸如来，一切悉能知，名作普贤行。如是分别知，无量诸行地，入于智慧处，其轮不退转。微妙广大智，深入如来境，入已不退转，说名普贤慧。一切最胜尊，普入佛境界，修行不退转，得无上菩提。无量无边心，各各差别业，皆由想积集，平等悉了知。染污非染污，学心无学心，不可说诸心，念念中悉知。了知非一二，非染亦非净，亦复无杂乱，皆从自想起。如是悉明见，一切诸众生，心想各不同，起种种世间。以如是方便，修诸最胜行，从佛法化生，得名为普贤。众生皆妄起，善恶诸趣想，由是或生天，或复堕地狱。菩萨观世间，妄想业所起，妄想无边故，世间亦无量。一切诸国土，想网之所现，幻网方便故，一念悉能入。眼耳鼻舌身，意根亦如是，世间想别异，平等皆能入。一一眼境界，无量眼皆入，种种性差别，无量不可说。所见无差别，亦复无杂乱，各随于自业，受用其果报。普贤力无量，悉知彼一切，一切眼境界，大智悉能入。如是诸世间，悉能分别知，而修一切行，亦复无退转。佛说众生说，及以国土说，三世如是说，种种悉了知。过去中未来，未来中现在，三世互相见，一一皆明了。如是无量种，开悟诸世间，一切智方便，边际不可得。”

尔时，世尊从眉间白毫相中放大光明，名如来出现，无量百千亿那由他阿僧祇光明以为眷属。其光普照十方尽虚空法界一切世界，右绕十匝，显现如来无量自在，觉悟无数诸菩萨众，震动一切十方世界，除灭一切诸恶道苦，映蔽一切诸魔宫殿，显示一切诸佛如来坐菩提座成等正觉及以一切道场众会；作是事已，而来右绕菩萨众会，入如来性起妙德菩萨顶。

时，此道场一切大众身心踊跃，生大欢喜，作如是念：“甚奇希有！今者如来放大光明，必当演说甚深大法。”

尔时，如来性起妙德菩萨于莲华座上，偏袒右肩，右跽合掌，一心向佛而说颂言：

“正觉功德大智出，普达境界到彼岸，等于三世诸如来，是故我今恭敬礼。已升无相境界岸，而现妙相庄严身，放于离垢千光明，破魔军众咸令尽。十方所有诸世界，悉能震动无有余，未曾恐怖一众生，善逝威神力如是。虚空法界性平等，已能如是而安住，一切含生无数量，咸令灭恶除众垢。苦行勤劳无数劫，成就最上菩提道，于诸境界智无碍，与一切佛同其性。导师放此大光明，震动十方诸世界，已现无量神通力，而复还来入我身。决定法中能善学，无量菩萨皆来集，令我发起问法心，是故我今请法王。今此众会皆清净，善能度脱诸世间，智慧无边无染著，如是贤胜咸来集。利益世间尊导师，智慧精进皆无量，今以光明照大众，令我问于无上法。谁于大仙深境界，而能真实具开演？谁是如来法长子？世间尊导愿显示！”

尔时，如来即于口中放大光明，名无碍无畏，百千亿阿僧祇光明以为眷属。普照十方尽虚空等法界一切世界，右绕十匝，显现如来种种自在，开悟无量诸菩萨众，震动一切十方世界，除灭一切诸恶道苦，映蔽一切诸魔宫殿，显示一切诸佛如来坐菩提座成等正觉及以一切道场众会；作是事已，而来右绕菩萨众会，入普贤菩萨摩诃萨口。其光入已，普贤菩萨身及师子座，过于本时及诸菩萨身座百倍，唯除如来师子之座。

尔时，如来性起妙德菩萨问普贤菩萨摩诃萨言：“佛子，佛所示现广大神变，令诸菩萨皆生欢喜，不可思议，世莫能知，是何瑞相？”

普贤菩萨摩诃萨言：“佛子，我于往昔见诸如来、应、正等觉示现如是广大神变，即说如来出现法门。如我惟忖，今现此相，当说其法。”说是语时，一切大地悉皆震动，出生无量问法光明。

时，性起妙德菩萨问普贤菩萨言：“佛子，菩萨摩诃萨应云何知诸佛如来、应、正等觉出现之法？愿为我说！佛子，此诸无量百千亿那由他菩萨众会，皆久修净业，念慧成就，到于究竟大庄严岸，具一切佛威仪之行，正念诸佛未曾忘失，大悲观察一切众生，决定了知诸大菩萨神通境界，已得诸佛神力所加，能受一切如来妙法；具如是等无量功德，皆已来集。佛子，汝已曾于无量百千亿那由他佛所承事供养，成就菩萨最上妙行，于三昧门皆得自在，入一切佛秘密之处，知诸佛法，断众疑惑，为诸如来神力所加，知众生根，随其所乐为说真实解脱之法，随顺佛智演说佛法到于彼岸，有如是等无量功德。善哉！佛子，愿说如来、应、正等觉出现之法，身相、言音、心意境界，所行之行，成道转法轮，乃至示现入般涅槃，见闻亲近所生善根；如是等事，愿皆为说！”

时，如来性起妙德菩萨欲重明此义，向普贤菩萨而说颂曰：

“善哉无碍大智慧，善觉无边平等境，愿说无量佛所行，佛子闻已皆欣庆！菩萨云何随顺入，诸佛如来出兴世？云何身语心境界？及所行处愿皆说！云何诸佛成正觉？云何如来转法轮？云何善逝般涅槃？大众闻已心欢喜。若有见佛大法王，亲近增长诸善根，愿说彼诸功德藏，众生见已何所获？若有得闻如来名，若现在世若涅槃，于彼福藏生深信，有何等利愿宣说！此诸菩萨皆合掌，瞻仰如来仁及我，大功德海之境界，净众生者愿为说！愿以因缘及譬喻，演说妙法相应义，众生闻已发大心，疑尽智净如虚空。如遍一切国土中，诸佛所现庄严身，愿以妙音及因喻，示佛菩提亦如彼。十方千万诸佛土，亿那由他无量劫，如今所集菩萨众，于彼一切悉难见。此诸菩萨咸恭敬，于微妙义生渴仰，愿以净心具开演，如来出现广大法！”

尔时，普贤菩萨摩诃萨告如来性起妙德等诸菩萨大众言：“佛子，此处不可思议，所谓如来、应、正等觉以无量法而得出现。何以故？非以一缘，非以一事，如来出现而得成就；以十无量百千阿僧祇事而得成就。何等为十？所谓：过去无量摄受一切众生菩提心所成故，过去无量清净殊胜志乐所成故，过去无量救护一切众生大慈大悲所成故，过去无量相续行愿所成故，过去无量修诸福智心无厌足所成故，过去无量供养诸佛教化众生所成故，过去无量智慧方便清净道所成故，过去无量清净功德藏所成故，过去无量庄严道智所成故，过去无量通达法义所成故。佛子，如是无量阿僧祇法门圆满，成于如来。佛子，譬如三千大千世界，非以一缘，非以一事，而得成就，以无量缘、无量事，方乃得成。所谓：兴布大云，降霔大雨，四种风轮相续为依。其四者何？一名能持，能持大水故；二名能消，能消大水故；三名建立，建立一切诸处所故；四名庄严，庄严分布咸善巧故。如是皆由众生共业及诸菩萨善根所起，令于其中一切众生各随所宜而得受用。佛子，如是等无量因缘乃成三千大千世界，法性如是，无有生者，无有作者，无有知者，无有成者，然彼世界而得成就。如来出现亦复如是，非以一缘，非以一事，而得成就；以无量因缘，无量事相，乃得成就。所谓：曾于过去佛所听闻受持大法云雨，因此能起如来四种大智风轮。何等为四？一者、念持不忘陀罗尼大智风轮，能持一切如来大法云雨故；二者、出生止观大智风轮，能消竭一切烦恼故；三者、善巧回向大智风轮，能成就一切善根故；四者、出生离垢差别庄严大智风轮，令过去所化一切众生善根清净，成就如来无漏善根力故。如来如是成等正觉，法性如是，无生无作而得成就。佛子，是为如来、应、正等觉出现第一相，菩萨摩诃萨应如是知。

“复次，佛子，譬如三千大千世界将欲成时，大云降雨，名曰洪霔，一切方处所不能受、所不能持，唯除大千界将欲成时。佛子，如来、应、正等觉亦复如是，兴大法云，雨大法雨，名成就如来出现，一切二乘心志狭劣所不能受、所不能持，唯除诸大菩萨心相续力。佛子，是为如来、应、正等觉出现第二相，菩萨摩诃萨应如是知。

“复次，佛子，譬如众生以业力故，大云降雨，来无所从，去无所至。如来、应、正等觉亦复如是，以诸菩萨善根力故，兴大法云，雨大法雨，亦无所从来，无所至去。佛子，是为如来、应、正等觉出现第三相，菩萨摩诃萨应如是知。

“复次，佛子，譬如大云降霔大雨，大千世界一切众生，无能知数，若欲算计，徒令发狂；唯大千世界主──摩醯首罗，以过去所修善根力故，乃至一滴无不明了。佛子，如来、应、正等觉亦复如是，兴大法云，雨大法雨，一切众生、声闻、独觉所不能知，若欲思量，心必狂乱；唯除一切世间主──菩萨摩诃萨，以过去所修觉慧力故，乃至一文一句，入众生心，无不明了。佛子，是为如来、应、正等觉出现第四相，菩萨摩诃萨应如是知。

“复次，佛子，譬如大云降雨之时，有大云雨，名为能灭，能灭火灾；有大云雨，名为能起，能起大水；有大云雨，名为能止，能止大水；有大云雨，名为能成，能成一切摩尼诸宝；有大云雨，名为分别，分别三千大千世界。佛子，如来出现亦复如是，兴大法云，雨大法雨，有大法雨，名为能灭，能灭一切众生烦恼；有大法雨，名为能起，能起一切众生善根；有大法雨，名为能止，能止一切众生见惑；有大法雨，名为能成，能成一切智慧法宝；有大法雨，名为分别，分别一切众生心乐。佛子，是为如来、应、正等觉出现第五相，菩萨摩诃萨应如是知。

“复次，佛子，譬如大云雨一味水，随其所雨，无量差别。如来出现亦复如是，雨于大悲一味法水，随宜说法，无量差别。佛子，是为如来、应、正等觉出现第六相，菩萨摩诃萨应如是知。

“复次，佛子，譬如三千大千世界初始成时，先成色界诸天宫殿，次成欲界诸天宫殿，次成于人及余众生诸所住处。佛子，如来出现亦复如是，先起菩萨诸行智慧，次起缘觉诸行智慧，次起声闻善根诸行智慧，次起其余众生有为善根诸行智慧。佛子，譬如大云雨一味水，随诸众生善根异故，所起宫殿种种不同。如来大悲一味法雨，随众生器而有差别。佛子，是为如来、应、正等觉出现第七相，菩萨摩诃萨应如是知。

“复次，佛子，譬如世界初欲成时，有大水生，遍满三千大千世界；生大莲华，名如来出现功德宝庄严，遍覆水上，光照十方一切世界。时，摩醯首罗、净居天等见是华已，即决定知于此劫中有尔所佛出兴于世。佛子，尔时，其中有风轮起，名善净光明，能成色界诸天宫殿。有风轮起，名净光庄严，能成欲界诸天宫殿。有风轮起，名坚密无能坏，能成大小诸轮围山及金刚山。有风轮起，名胜高，能成须弥山王。有风轮起，名不动，能成十大山王。何等为十？所谓：佉陀罗山、仙人山、伏魔山、大伏魔山、持双山、尼民陀罗山、目真邻陀山、摩诃目真邻陀山、香山、雪山。有风轮起，名为安住，能成大地。有风轮起，名为庄严，能成地天宫殿、龙宫殿、乾闼婆宫殿。有风轮起，名无尽藏，能成三千大千世界一切大海。有风轮起，名普光明藏，能成三千大千世界诸摩尼宝。有风轮起，名坚固根，能成一切诸如意树。佛子，大云所雨一味之水，无有分别；以众生善根不同故，风轮不同；风轮差别故，世界差别。佛子，如来出现亦复如是，具足一切善根功德，放于无上大智光明，名不断如来种不思议智，普照十方一切世界，与诸菩萨一切如来灌顶之记：当成正觉出兴于世。佛子，如来出现复有无上大智光明，名清净离垢，能成如来无漏无尽智。复有无上大智光明，名普照，能成如来普入法界不思议智。复有无上大智光明，名持佛种性，能成如来不倾动力。复有无上大智光明，名迥出无能坏，能成如来无畏无坏智。复有无上大智光明，名一切神通，能成如来诸不共法、一切智智。复有无上大智光明，名出生变化，能成如来令见闻亲近所生善根不失坏智。复有无上大智光明，名普随顺，能成如来无尽福德智慧之身，为一切众生而作饶益。复有无上大智光明，名不可究竟，能成如来甚深妙智，随所开悟，令三宝种永不断绝。复有无上大智光明，名种种庄严，能成如来相好严身，令一切众生皆生欢喜。复有无上大智光明，名不可坏，能成如来法界、虚空界等殊胜寿命无有穷尽。佛子，如来大悲一味之水无有分别，以诸众生欲乐不同、根性各别，而起种种大智风轮，令诸菩萨成就如来出现之法。佛子，一切如来同一体性，大智轮中出生种种智慧光明。佛子，汝等应知，如来于一解脱味出生无量不可思议种种功德，众生念言：‘此是如来神力所造。’佛子，此非如来神力所造。佛子，乃至一菩萨，不于佛所曾种善根，能得如来少分智慧，无有是处。但以诸佛威德力故，令诸众生具佛功德，而佛如来无有分别，无成无坏，无有作者，亦无作法。佛子，是为如来、应、正等觉出现第八相，菩萨摩诃萨应如是知。

“复次，佛子，如依虚空起四风轮，能持水轮。何等为四？一名安住，二名常住，三名究竟，四名坚固。此四风轮能持水轮，水轮能持大地令不散坏。是故说：地轮依水轮，水轮依风轮，风轮依虚空，虚空无所依。虽无所依，能令三千大千世界而得安住。佛子，如来出现亦复如是，依无碍慧光明起佛四种大智风轮，能持一切众生善根。何等为四？所谓：普摄众生皆令欢喜大智风轮，建立正法令诸众生皆生爱乐大智风轮，守护一切众生善根大智风轮，具一切方便通达无漏界大智风轮。是为四。佛子，诸佛世尊，大慈救护一切众生，大悲度脱一切众生，大慈大悲普遍饶益。然大慈大悲依大方便善巧，大方便善巧依如来出现，如来出现依无碍慧光明，无碍慧光明无有所依。佛子，是为如来、应、正等觉出现第九相，菩萨摩诃萨应如是知。

“复次，佛子，譬如三千大千世界既成就已，饶益无量种种众生。所谓：水族众生得水饶益，陆地众生得地饶益，宫殿众生得宫殿饶益，虚空众生得虚空饶益。如来出现亦复如是，种种饶益无量众生。所谓：见佛生欢喜者，得欢喜益；住净戒者，得净戒益；住诸禅定及无量者，得圣出世大神通益；住法门光明者，得因果不坏益；住无所有光明者，得一切法不坏益。是故说言：‘如来出现，饶益一切无量众生。’佛子，是为如来、应、正等觉出现第十相，菩萨摩诃萨应如是知。

“佛子，菩萨摩诃萨知如来出现，则知无量；知成就无量行故，则知广大；知周遍十方故，则知无来去；知离生住灭故，则知无行、无所行；知离心、意、识故，则知无身；知如虚空故，则知平等；知一切众生皆无我故，则知无尽；知遍一切刹无有尽故，则知无退；知尽后际无断绝故，则知无坏；知如来智无有对故，则知无二；知平等观察为、无为故，则知一切众生皆得饶益，本愿回向自在满足故。”

尔时，普贤菩萨摩诃萨欲重明此义而说颂言：

“十力大雄最无上，譬如虚空无等等，境界广大不可量，功德第一超世间。十力功德无边量，心意思量所不及，人中师子一法门，众生亿劫莫能知。十方国土碎为尘，或有算计知其数；如来一毛功德量，千万亿劫无能说。如人持尺量虚空，复有随行计其数，虚空边际不可得，如来境界亦如是。或有能于刹那顷，悉知三世众生心，设经众生数等劫，不能知佛一念性。譬如法界遍一切，不可见取为一切；十力境界亦复然，遍于一切非一切。真如离妄恒寂静，无生无灭普周遍；诸佛境界亦复然，体性平等不增减。譬如实际而非际，普在三世亦非普；导师境界亦如是，遍于三世皆无碍。法性无作无变易，犹如虚空本清净；诸佛性净亦如是，本性非性离有无。法性不在于言论，无说离说恒寂灭；十力境界性亦然，一切文辞莫能辩。了知诸法性寂灭，如鸟飞空无有迹，以本愿力现色身，令见如来大神变。若有欲知佛境界，当净其意如虚空，远离妄想及诸取，令心所向皆无碍。是故佛子应善听，我以少譬明佛境，十力功德不可量，为悟众生今略说。导师所现于身业，语业心业诸境界，转妙法轮般涅槃，一切善根我今说。譬如世界初安立，非一因缘而可成，无量方便诸因缘，成此三千大千界。如来出现亦如是，无量功德乃得成，刹尘心念尚可知，十力生因莫能测。譬如劫初云澍雨，而起四种大风轮，众生善根菩萨力，成此三千各安住。十力法云亦如是，起智风轮清净意，昔所回向诸众生，普导令成无上果。如有大雨名洪澍，无有处所能容受，唯除世界将成时，清净虚空大风力。如来出现亦如是，普雨法雨充法界，一切劣意无能持，唯除清净广大心。譬如空中澍大雨，无所从来无所去，作者受者悉亦无，自然如是普充洽。十力法雨亦如是，无去无来无造作，本行为因菩萨力，一切大心咸听受。譬如空云澍大雨，一切无能数其滴，唯除三千自在王，具功德力悉明了。善逝法雨亦如是，一切众生莫能测，唯除于世自在人，明见如观掌中宝。譬如空云澍大雨，能灭能起亦能断，一切珍宝悉能成，三千所有皆分别。十力法雨亦如是，灭惑起善断诸见，一切智宝皆使成，众生心乐悉分别。譬如空中雨一味，随其所雨各不同，岂彼雨性有分别，然随物异法如是。如来法雨非一异，平等寂静离分别，然随所化种种殊，自然如是无边相。譬如世界初成时，先成色界天宫殿，次及欲天次人处，乾闼婆宫最后成。如来出现亦如是，先起无边菩萨行，次化乐寂诸缘觉，次声闻众后众生。诸天初见莲华瑞，知佛当出生欢喜；水缘风力起世间，宫殿山川悉成立。如来宿善大光明，巧别菩萨与其记；所有智轮体皆净，各能开示诸佛法。譬如树林依地有，地依于水得不坏，水轮依风风依空，而其虚空无所依。一切佛法依慈悲，慈悲复依方便立，方便依智智依慧，无碍慧身无所依。譬如世界既成立，一切众生获其利，地水所住及空居，二足四足皆蒙益。法王出现亦如是，一切众生获其利，若有见闻及亲近，悉使灭除诸惑恼。如来出现法无边，世间迷惑莫能知，为欲开悟诸含识，无譬喻中说其譬。

“佛子，诸菩萨摩诃萨应云何见如来、应、正等觉身？

“佛子，诸菩萨摩诃萨应于无量处见如来身。何以故？诸菩萨摩诃萨不应于一法、一事、一身、一国土、一众生见于如来，应遍一切处见于如来。佛子，譬如虚空遍至一切色、非色处，非至、非不至。何以故？虚空无身故。如来身亦如是，遍一切处，遍一切众生，遍一切法，遍一切国土，非至、非不至。何以故？如来身无身故，为众生故示现其身。佛子，是为如来身第一相，诸菩萨摩诃萨应如是见。

“复次，佛子，譬如虚空宽广非色，而能显现一切诸色，而彼虚空无有分别亦无戏论。如来身亦复如是，以智光明普照明故，令一切众生世、出世间诸善根业皆得成就，而如来身无有分别亦无戏论。何以故？从本已来，一切执著、一切戏论皆永断故。佛子，是为如来身第二相，诸菩萨摩诃萨应如是见。

“复次，佛子，譬如日出于阎浮提，无量众生皆得饶益。所谓：破暗作明，变湿令燥，生长草木，成熟谷稼，廓彻虚空，开敷莲华，行者见道，居者办业。何以故？日轮普放无量光故。佛子，如来智日亦复如是，以无量事普益众生。所谓：灭恶生善，破愚为智，大慈救护，大悲度脱；令其增长根、力、觉分；令生深信，舍离浊心；令得见闻，不坏因果；令得天眼，见殁生处；令心无碍，不坏善根；令智修明，开敷觉华；令其发心，成就本行。何以故？如来广大智慧日身，放无量光普照耀故。佛子，是为如来身第三相，诸菩萨摩诃萨应如是见。

“复次，佛子，譬如日出于阎浮提，先照一切须弥山等诸大山王，次照黑山，次照高原，然后普照一切大地。日不作念：‘我先照此，后照于彼。’但以山地有高下故，照有先后。如来、应、正等觉亦复如是，成就无边法界智轮，常放无碍智慧光明，先照菩萨摩诃萨等诸大山王，次照缘觉，次照声闻，次照决定善根众生，随其心器示广大智，然后普照一切众生，乃至邪定亦皆普及，为作未来利益因缘令成熟故。而彼如来大智日光不作是念：‘我当先照菩萨大行，乃至后照邪定众生。’但放光明平等普照，无碍无障，无所分别。佛子，譬如日月随时出现，大山、幽谷普照无私。如来智慧复亦如是，普照一切无有分别，随诸众生根欲不同，智慧光明种种有异。佛子，是为如来身第四相，诸菩萨摩诃萨应如是见。

“复次，佛子，譬如日出，生盲众生无眼根故，未曾得见。虽未曾见，然为日光之所饶益。何以故？因此得知昼夜时节，受用种种衣服、饮食，令身调适离众患故。如来智日亦复如是，无信、无解、毁戒、毁见、邪命自活生盲之类无信眼故，不见诸佛智慧日轮。虽不见佛智慧日轮，亦为智日之所饶益。何以故？以佛威力，令彼众生所有身苦及诸烦恼、未来苦因皆消灭故。佛子，如来有光明，名积集一切功德；有光明，名普照一切；有光明，名清净自在照；有光明，名出大妙音；有光明，名普解一切语言法令他欢喜；有光明，名示现永断一切疑自在境界；有光明，名无住智自在普照；有光明，名永断一切戏论自在智；有光明，名随所应出妙音声；有光明，名出清净自在音庄严国土成熟众生。佛子，如来一一毛孔放如是等千种光明，五百光明普照下方，五百光明普照上方。种种刹中种种佛所诸菩萨众，其菩萨等见此光明，一时皆得如来境界，十头、十眼、十耳、十鼻、十舌、十身、十手、十足、十地、十智，皆悉清净。彼诸菩萨先所成就诸处诸地，见彼光明转更清净，一切善根皆悉成熟，趣一切智；住二乘者，灭一切垢；其余一分生盲众生，身既快乐，心亦清净，柔软调伏，堪修念智；地狱、饿鬼、畜生诸趣所有众生，皆得快乐，解脱众苦，命终皆生天上、人间。佛子，彼诸众生不觉不知，以何因缘、以何神力而来生此？彼生盲者作如是念：‘我是梵天！我是梵化！’是时，如来住普自在三昧，出六十种妙音而告之言：‘汝等非是梵天，亦非梵化，亦非帝释护世所作，皆是如来威神之力。’彼诸众生闻是语已，以佛神力皆知宿命，生大欢喜；心欢喜故，自然而出优昙华云、香云、音乐云、衣云、盖云、幢云、幡云、末香云、宝云、师子幢半月楼阁云、歌咏赞叹云、种种庄严云，皆以尊重心供养如来。何以故？此诸众生得净眼故，如来与彼授阿耨多罗三藐三菩提记。佛子，如来智日如是利益生盲众生，令得善根，具足成熟。佛子，是为如来身第五相，诸菩萨摩诃萨应如是见。

“复次，佛子，譬如月轮有四奇特未曾有法。何等为四？一者、映蔽一切星宿光明；二者、随逐于时示现亏盈；三者、于阎浮提澄净水中影无不现；四者、一切见者皆对目前，而此月轮无有分别、无有戏论。佛子，如来身月亦复如是，有四奇特未曾有法。何等为四？所谓：映蔽一切声闻、独觉、学、无学众；随其所宜，示现寿命修短不同，而如来身无有增减；一切世界净心众生菩提器中，影无不现；一切众生有瞻对者皆谓如来唯现我前，随其心乐而为说法，随其地位令得解脱，随所应化令见佛身，而如来身无有分别、无有戏论，所作利益皆得究竟。佛子，是为如来身第六相，诸菩萨摩诃萨应如是见。

“复次，佛子，譬如三千大千世界大梵天王，以少方便于大千世界普现其身，一切众生皆见梵王现在己前，而此梵王亦不分身、无种种身。佛子，诸佛如来亦复如是，无有分别，无有戏论，亦不分身，无种种身，而随一切众生心乐示现其身，亦不作念现若干身。佛子，是为如来身第七相，诸菩萨摩诃萨应如是见。

“复次，佛子，譬如医王善知众药及诸咒论，阎浮提中诸所有药用无不尽，复以宿世诸善根力、大明咒力，为方便故，众生见者病无不愈。彼大医王知命将终，作是念言：‘我命终后，一切众生无所依怙，我今宜应为现方便。’是时，医王合药涂身，明咒力持，令其终后身不分散、不萎不枯，威仪视听与本无别，凡所疗治悉得除差。佛子，如来、应、正等觉无上医王亦复如是，于无量百千亿那由他劫，炼治法药已得成就，修学一切方便善巧大明咒力皆到彼岸，善能除灭一切众生诸烦恼病及住寿命；经无量劫，其身清净无有思虑、无有动用，一切佛事未尝休息，众生见者诸烦恼病悉得消灭。佛子，是为如来身第八相，诸菩萨摩诃萨应如是见。

“复次，佛子，譬如大海有大摩尼宝，名集一切光明毗卢遮那藏；若有众生触其光者，悉同其色；若有见者，眼得清净。随彼光明所照之处，雨摩尼宝，名为安乐，令诸众生离苦调适。佛子，诸如来身亦复如是，为大宝聚一切功德大智慧藏；若有众生触佛身宝智慧光者，同佛身色；若有见者，法眼清净。随彼光明所照之处，令诸众生离贫穷苦，乃至具足佛菩提乐。佛子，如来法身无所分别亦无戏论，而能普为一切众生作大佛事。佛子，是为如来身第九相，诸菩萨摩诃萨应如是见。

“复次，佛子，譬如大海有大如意摩尼宝王，名一切世间庄严藏，具足成就百万功德，随所住处，令诸众生灾患消除、所愿满足；然此如意摩尼宝王非少福众生所能得见。如来身如意宝王亦复如是，名为能令一切众生皆悉欢喜，若有见身、闻名、赞德，悉令永离生死苦患；假使一切世界一切众生，一时专心欲见如来，悉令得见，所愿皆满。佛子，佛身非是少福众生所能得见，唯除如来自在神力所应调伏；若有众生因见佛身便种善根乃至成熟，为成熟故，乃令得见如来身耳。佛子，是为如来身第十相，诸菩萨摩诃萨应如是见。以其心无量遍十方故，所行无碍如虚空故，普入法界故，住真实际故，无生无灭故，等住三世故，永离一切分别故，住尽后际誓愿故，严净一切世界故，庄严一一佛身故。”

尔时，普贤菩萨摩诃萨欲重明此义而说颂言：

“譬如虚空遍十方，若色非色有非有，三世众生身国土，如是普在无边际。诸佛真身亦如是，一切法界无不遍，不可得见不可取，为化众生而现形。譬如虚空不可取，普使众生造众业，不念我今何所作？云何我作为谁作？诸佛身业亦如是，普使群生修善法，如来未曾有分别：我今于彼种种作。譬如日出阎浮提，光明破暗悉无余，山树池莲地众物，种种品类皆蒙益。诸佛日出亦如是，生长人天众善行，永除痴暗得智明，恒受尊荣一切乐。譬如日光出现时，先照山王次余山，后照高原及大地，而日未始有分别。善逝光明亦如是，先照菩萨次缘觉，后照声闻及众生，而佛本来无动念。譬如生盲不见日，日光亦为作饶益，令知时节受饮食，永离众患身安隐。无信众生不见佛，而佛亦为兴义利，闻名及以触光明，因此乃至得菩提。譬如净月在虚空，能蔽众星示盈缺，一切水中皆现影，诸有观瞻悉对前。如来净月亦复然，能蔽余乘示修短，普现天人净心水，一切皆谓对其前。譬如梵王住自宫，普现三千诸梵处，一切人天咸得见，实不分身向于彼。诸佛现身亦如是，一切十方无不遍，其身无数不可称，亦不分身不分别。如有医王善方术，若有见者病皆愈，命虽已尽药涂身，令其作务悉如初。最胜医王亦如是，具足方便一切智，以昔妙行现佛身，众生见者烦恼灭。譬如海中有宝王，普出无量诸光明，众生触者同其色，若有见者眼清净。最胜宝王亦如是，触其光者悉同色，若有得见五眼开，破诸尘暗住佛地。譬如如意摩尼宝，随有所求皆满足，少福众生不能见，非是宝王有分别。善逝宝王亦如是，悉满所求诸欲乐，无信众生不见佛，非是善逝心弃舍。