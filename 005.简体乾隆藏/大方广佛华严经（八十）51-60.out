“佛子，菩萨摩诃萨应云何知如来、应、正等觉音声？

“佛子，菩萨摩诃萨应知如来音声遍至，普遍无量诸音声故；应知如来音声随其心乐皆令欢喜，说法明了故；应知如来音声随其信解皆令欢喜，心得清凉故；应知如来音声化不失时，所应闻者无不闻故；应知如来音声无生灭，如呼响故；应知如来音声无主，修习一切业所起故；应知如来音声甚深，难可度量故；应知如来音声无邪曲，法界所生故；应知如来音声无断绝，普入法界故；应知如来音声无变易，至于究竟故。佛子，菩萨摩诃萨应知如来音声，非量、非无量，非主、非无主，非示、非无示。何以故？佛子，譬如世界将欲坏时，无主无作，法尔而出四种音声。其四者何？一曰：‘汝等当知初禅安乐，离诸欲恶，超过欲界。’众生闻已，自然而得成就初禅，舍欲界身，生于梵天。二曰：‘汝等当知二禅安乐，无觉无观，超于梵天。’众生闻已，自然而得成就二禅，舍梵天身，生光音天。三曰：‘汝等当知三禅安乐，无有过失，超光音天。’众生闻已，自然而得成就三禅，舍光音身，生遍净天。四曰：‘汝等当知四禅寂静，超遍净天。’众生闻已，自然而得成就四禅，舍遍净身，生广果天。是为四。佛子，此诸音声无主无作，但从众生诸善业力之所出生。佛子，如来音声亦复如是，无主无作，无有分别，非入非出，但从如来功德法力，出于四种广大音声。其四者何？一曰：‘汝等当知一切诸行皆悉是苦，所谓：地狱苦、畜生苦、饿鬼苦、无福德苦、著我我所苦、作诸恶行苦。欲生人、天当种善根；生人、天中，离诸难处。’众生闻已，舍离颠倒，修诸善行，离诸难处，生人、天中。二曰：‘汝等当知一切诸行众苦炽然，如热铁丸。诸行无常，是磨灭法；涅槃寂静，无为安乐，远离炽然，消诸热恼。’众生闻已，勤修善法，于声闻乘得随顺音声忍。三曰：‘汝等当知声闻乘者，随他语解，智慧狭劣；更有上乘，名独觉乘，悟不由师，汝等应学。’乐胜道者闻此音已，舍声闻道，修独觉乘。四曰：‘汝等当知过二乘位更有胜道，名为大乘。菩萨所行，顺六波罗蜜，不断菩萨行，不舍菩提心，处无量生死而不疲厌，过于二乘，名为大乘、第一乘、胜乘、最胜乘、上乘、无上乘、利益一切众生乘。’若有众生信解广大，诸根猛利，宿种善根，为诸如来神力所加，有胜乐欲，希求佛果；闻此音已，发菩提心。佛子，如来音声不从身出、不从心出，而能利益无量众生。佛子，是为如来音声第一相，诸菩萨摩诃萨应如是知。

“复次，佛子，譬如呼响，因于山谷及音声起，无有形状，不可睹见，亦无分别，而能随逐一切语言。如来音声亦复如是，无有形状，不可睹见，非有方所，非无方所；但随众生欲解缘出，其性究竟，无言无示，不可宣说。佛子，是为如来音声第二相，诸菩萨摩诃萨应如是知。

“复次，佛子，譬如诸天有大法鼓，名为觉悟。若诸天子行放逸时，于虚空中出声告言：‘汝等当知一切欲乐皆悉无常，虚妄颠倒，须臾变坏，但诳愚夫令其恋著。汝莫放逸，若放逸者，堕诸恶趣，后悔无及。’放逸诸天闻此音已，生大忧怖，舍自宫中所有欲乐，诣天王所求法行道。佛子，彼天鼓音，无主无作，无起无灭，而能利益无量众生。当知如来亦复如是，为欲觉悟放逸众生，出于无量妙法音声，所谓：无著声、不放逸声、无常声、苦声、无我声、不净声、寂灭声、涅槃声、无有量自然智声、不可坏菩萨行声、至一切处如来无功用智地声，以此音声遍法界中而开悟之。无数众生闻是音已，皆生欢喜，勤修善法，各于自乘而求出离，所谓：或修声闻乘、或修独觉乘、或习菩萨无上大乘。而如来音，不住方所，无有言说。佛子，是为如来音声第三相，诸菩萨摩诃萨应如是知。

“复次，佛子，譬如自在天王有天婇女，名曰善口，于其口中出一音声，其声则与百千种乐而共相应，一一乐中复有百千差别音声。佛子，彼善口女从口一声，出于如是无量音声。当知如来亦复如是，于一音中出无量声，随诸众生心乐差别，皆悉遍至，悉令得解。佛子，是为如来音声第四相，诸菩萨摩诃萨应如是知。

“复次，佛子，譬如大梵天王住于梵宫出梵音声，一切梵众靡不皆闻，而彼音声不出众外。诸梵天众咸生是念：‘大梵天王独与我语。’如来妙音亦复如是，道场众会靡不皆闻，而其音声不出众外。何以故？根未熟者不应闻故。其闻音者皆作是念：‘如来世尊独为我说。’佛子，如来音声无出无住，而能成就一切事业。是为如来音声第五相，诸菩萨摩诃萨应如是知。

“复次，佛子，譬如众水皆同一味，随器异故水有差别，水无念虑亦无分别。如来言音亦复如是，唯是一味，谓解脱味，随诸众生心器异故无量差别，而无念虑亦无分别。佛子，是为如来音声第六相，诸菩萨摩诃萨应如是知。

“复次，佛子，譬如阿那婆达多龙王兴大密云，遍阎浮提普霔甘雨，百谷苗稼皆得生长，江河泉池一切盈满；此大雨水不从龙王身心中出，而能种种饶益众生。佛子，如来、应、正等觉亦复如是，兴大悲云遍十方界，普雨无上甘露法雨，令一切众生皆生欢喜，增长善法，满足诸乘。佛子，如来音声不从外来、不从内出，而能饶益一切众生。是为如来音声第七相，诸菩萨摩诃萨应如是知。

“复次，佛子，譬如摩那斯龙王将欲降雨，未便即降，先起大云弥覆虚空凝停七日，待诸众生作务究竟。何以故？彼大龙王有慈悲心，不欲恼乱诸众生故。过七日已，降微细雨普润大地。佛子，如来、应、正等觉亦复如是，将降法雨，未便即降，先兴法云成熟众生，为欲令其心无惊怖；待其熟已，然后普降甘露法雨，演说甚深微妙善法，渐次令其满足如来一切智智无上法味。佛子，是为如来音声第八相，诸菩萨摩诃萨应如是知。

“复次，佛子，譬如海中有大龙王，名大庄严，于大海中降雨之时，或降十种庄严雨，或百、或千、或百千种庄严雨。佛子，水无分别，但以龙王不思议力令其庄严，乃至百千无量差别。如来、应、正等觉亦复如是，为诸众生说法之时，或以十种差别音说，或百、或千、或以百千，或以八万四千音声说八万四千行，乃至或以无量百千亿那由他音声各别说法，令其闻者皆生欢喜；如来音声无所分别，但以诸佛于甚深法界圆满清净，能随众生根之所宜，出种种言音皆令欢喜。佛子，是为如来音声第九相，诸菩萨摩诃萨应如是知。

“复次，佛子，譬如娑竭罗龙王，欲现龙王大自在力，饶益众生咸令欢喜，从四天下乃至他化自在天处，兴大云网周匝弥覆。其云色相无量差别，或阎浮檀金光明色，或毗琉璃光明色，或白银光明色，或玻璃光明色，或牟萨罗光明色，或玛瑙光明色，或胜藏光明色，或赤真珠光明色，或无量香光明色，或无垢衣光明色，或清净水光明色，或种种庄严具光明色，如是云网周匝弥布。既弥布已，出种种色电光。所谓：阎浮檀金色云出琉璃色电光，琉璃色云出金色电光，银色云出玻璃色电光，玻璃色云出银色电光，牟萨罗色云出玛瑙色电光，玛瑙色云出牟萨罗色电光，胜藏宝色云出赤真珠色电光，赤真珠色云出胜藏宝色电光，无量香色云出无垢衣色电光，无垢衣色云出无量香色电光，清净水色云出种种庄严具色电光，种种庄严具色云出清净水色电光；乃至种种色云出一色电光，一色云出种种色电光。复于彼云中出种种雷声，随众生心皆令欢喜，所谓：或如天女歌咏音，或如诸天妓乐音，或如龙女歌咏音，或如乾闼婆女歌咏音，或如紧那罗女歌咏音，或如大地震动声，或如海水波潮声，或如兽王哮吼声，或如好鸟鸣啭声，及余无量种种音声。既震雷已，复起凉风，令诸众生心生悦乐，然后乃降种种诸雨，利益安乐无量众生。从他化天至于地上，于一切处所雨不同，所谓：于大海中雨清冷水，名无断绝；于他化自在天雨箫笛等种种乐音，名为美妙；于化乐天雨大摩尼宝，名放大光明；于兜率天雨大庄严具，名为垂髻；于夜摩天雨大妙华，名种种庄严具；于三十三天雨众妙香，名为悦意；于四天王天雨天宝衣，名为覆盖；于龙王宫雨赤真珠，名涌出光明；于阿修罗宫雨诸兵仗，名降伏怨敌；于北郁单越雨种种华，名曰开敷；余三天下悉亦如是，然各随其处，所雨不同。虽彼龙王其心平等无有彼此，但以众生善根异故，雨有差别。佛子，如来、应、正等觉无上法王亦复如是，欲以正法教化众生，先布身云弥覆法界，随其乐欲为现不同，所谓：或为众生现生身云，或为众生现化身云，或为众生现力持身云，或为众生现色身云，或为众生现相好身云，或为众生现福德身云，或为众生现智慧身云，或为众生现诸力不可坏身云，或为众生现无畏身云，或为众生现法界身云。佛子，如来以如是等无量身云，普覆十方一切世界，随诸众生所乐，各别示现种种光明电光，所谓：或为众生现光明电光，名无所不至；或为众生现光明电光，名无边光明；或为众生现光明电光，名入佛秘密法；或为众生现光明电光，名影现光明；或为众生现光明电光，名光明照曜；或为众生现光明电光，名入无尽陀罗尼门；或为众生现光明电光，名正念不乱；或为众生现光明电光，名究竟不坏；或为众生现光明电光，名顺入诸趣；或为众生现光明电光，名满一切愿皆令欢喜。佛子，如来、应、正等觉现如是等无量光明电光已，复随众生心之所乐，出生无量三昧雷声，所谓：善觉智三昧雷声、炽然离垢海三昧雷声、一切法自在三昧雷声、金刚轮三昧雷声、须弥山幢三昧雷声、海印三昧雷声、日灯三昧雷声、无尽藏三昧雷声、不坏解脱力三昧雷声。佛子，如来身云中出如是等无量差别三昧雷声已，将降法雨，先现瑞相开悟众生，所谓：从无障碍大慈悲心，现于如来大智风轮，名能令一切众生生不思议欢喜适悦。此相现已，一切菩萨及诸众生，身之与心皆得清凉。然后从如来大法身云、大慈悲云、大不思议云，雨不思议广大法雨，令一切众生身心清净，所谓：为坐菩提场菩萨雨大法雨，名法界无差别；为最后身菩萨雨大法雨，名菩萨游戏如来秘密教；为一生所系菩萨雨大法雨，名清净普光明；为灌顶菩萨雨大法雨，名如来庄严具所庄严；为得忍菩萨雨大法雨，名功德宝智慧华开敷不断菩萨大悲行；为住向行菩萨雨大法雨，名入现前变化甚深门而行菩萨行无休息无疲厌；为初发心菩萨雨大法雨，名出生如来大慈悲行救护众生；为求独觉乘众生雨大法雨，名深知缘起法远离二边得不坏解脱果；为求声闻乘众生雨大法雨，名以大智慧剑断一切烦恼冤；为积集善根决定、不决定众生雨大法雨，名能令成就种种法门生大欢喜。佛子，诸佛如来随众生心，雨如是等广大法雨，充满一切无边世界。佛子，如来、应、正等觉其心平等，于法无吝，但以众生根欲不同，所雨法雨示有差别。是为如来音声第十相，诸菩萨摩诃萨应如是知。

“复次，佛子，应知如来音声有十种无量。何等为十？所谓：如虚空界无量，至一切处故；如法界无量，无所不遍故；如众生界无量，令一切心喜故；如诸业无量，说其果报故；如烦恼无量，悉令除灭故；如众生言音无量，随解令闻故；如众生欲解无量，普观救度故；如三世无量，无有边际故；如智慧无量，分别一切故；如佛境界无量，入佛法界故。佛子，如来、应、正等觉音声成就如是等阿僧祇无量，诸菩萨摩诃萨应如是知。”

尔时，普贤菩萨摩诃萨欲重明此义而说颂言：

“三千世界将坏时，众生福力声告言，四禅寂静无诸苦，令其闻已悉离欲。十力世尊亦如是，出妙音声遍法界，为说诸行苦无常，令其永度生死海。譬如深山大谷中，随有音声皆响应，虽能随逐他言语，而响毕竟无分别。十力言音亦复然，随其根熟为示现，令其调伏生欢喜，不念我今能演说。如天有鼓名能觉，常于空中震法音，诫彼放逸诸天子，令其闻已得离著。十力法鼓亦如是，出于种种妙音声，觉悟一切诸群生，令其悉证菩提果。自在天王有宝女，口中善奏诸音乐，一声能出百千音，一一音中复百千。善逝音声亦如是，一声而出一切音，随其性欲有差别，各令闻已断烦恼。譬如梵王吐一音，能令梵众皆欢喜，音唯及梵不出外，一一皆言己独闻。十力梵王亦复然，演一言音充法界，唯沾众会不远出，以无信故未能受。譬如众水同一性，八功德味无差别，因地在器各不同，是故令其种种异。一切智音亦如是，法性一味无分别，随诸众生行不同，故使听闻种种异。譬如无热大龙王，降雨普洽阎浮地，能令草树皆生长，而不从身及心出。诸佛妙音亦如是，普雨法界悉充洽，能令生善灭诸恶，不从内外而得有。譬如摩那斯龙王，兴云七日未先雨，待诸众生作务竟，然后始降成利益。十力演义亦如是，先化众生使成熟，然后为说甚深法，令其闻者不惊怖。大庄严龙于海中，霔于十种庄严雨，或百或千百千种，水虽一味庄严别。究竟辩才亦如是，说十二十诸法门，或百或千至无量，不生心念有殊别。最胜龙王娑竭罗，兴云普覆四天下，于一切处雨各别，而彼龙心无二念。诸佛法王亦如是，大悲身云遍十方，为诸修行雨各异，而于一切无分别。

“佛子，诸菩萨摩诃萨应云何知如来、应、正等觉心？佛子，如来心、意、识俱不可得，但应以智无量故，知如来心。

“譬如虚空为一切物所依，而虚空无所依；如来智慧亦复如是，为一切世间、出世间智所依，而如来智无所依。佛子，是为如来心第一相，诸菩萨摩诃萨应如是知。

“复次，佛子，譬如法界常出一切声闻、独觉、菩萨解脱，而法界无增减。如来智慧亦复如是，恒出一切世间、出世间种种智慧，而如来智无增减。佛子，是为如来心第二相，诸菩萨摩诃萨应如是知。

“复次，佛子，譬如大海，其水潜流四天下地及八十亿诸小洲中，有穿凿者无不得水，而彼大海不作分别：‘我出于水。’佛智海水亦复如是，流入一切众生心中，若诸众生观察境界、修习法门，则得智慧清净明了，而如来智平等无二、无有分别，但随众生心行异故，所得智慧各各不同。佛子，是为如来心第三相，诸菩萨摩诃萨应如是知。

“复次，佛子，譬如大海有四宝珠，具无量德，能生海内一切珍宝；若大海中无此宝珠，乃至一宝亦不可得。何等为四？一名积集宝，二名无尽藏，三名远离炽然，四名具足庄严。佛子，此四宝珠，一切凡夫诸龙神等悉不得见。何以故？娑竭龙王以此宝珠端严方正置于宫中深密处故。佛子，如来、应、正等觉大智慧海亦复如是，于中有四大智宝珠，具足无量福智功德，由此能生一切众生声闻、独觉、学、无学位，及诸菩萨智慧之宝。何等为四？所谓：无染著巧方便大智慧宝、善分别有为无为法大智慧宝、分别说无量法而不坏法性大智慧宝、知时非时未曾误失大智慧宝。若诸如来大智海中无此四宝，有一众生得入大乘，终无是处。此四智宝，薄福众生所不能见。何以故？置于如来深密藏故。此四智宝，平均正直，端洁妙好，普能利益诸菩萨众，令其悉得智慧光明。佛子，是为如来心第四相，诸菩萨摩诃萨应如是知。

“复次，佛子，譬如大海，有四炽然光明大宝布在其底，性极猛热，常能饮缩百川所注无量大水，是故大海无有增减。何等为四？一名日藏，二名离润，三名火焰光，四名尽无余。佛子，若大海中无此四宝，从四天下乃至有顶，其中所有悉被漂没。佛子，此日藏大宝光明照触，海水悉变为乳；离润大宝光明照触，其乳悉变为酪；火焰光大宝光明照触，其酪悉变为酥；尽无余大宝光明照触，其酥变成醍醐；如火炽然，悉尽无余。佛子，如来、应、正等觉大智慧海亦复如是，有四种大智慧宝，具足无量威德光明；此智宝光触诸菩萨，乃至令得如来大智。何等为四？所谓：灭一切散善波浪大智慧宝、除一切法爱大智慧宝、慧光普照大智慧宝、与如来平等无边无功用大智慧宝。佛子，诸菩萨修习一切助道法时，起无量散善波浪，一切世间天、人、阿修罗所不能坏；如来以灭一切散善波浪大智慧宝光明触彼菩萨，令舍一切散善波浪，持心一境，住于三昧；又以除一切法爱大智慧宝光明触彼菩萨，令舍离三昧味著，起广大神通；又以慧光普照大智慧宝光明触彼菩萨，令舍所起广大神通，住大明功用行；又以与如来平等无边无功用大智慧宝光明触彼菩萨，令舍所起大明功用行，乃至得如来平等地，息一切功用，令无有余。佛子，若无如来此四智宝大光照触，乃至有一菩萨得如来地，无有是处。佛子，是为如来心第五相，诸菩萨摩诃萨应如是知。

“复次，佛子，如从水际，上至非想非非想天，其中所有大千国土，欲、色、无色众生之处，莫不皆依虚空而起、虚空而住。何以故？虚空普遍故；虽彼虚空，普容三界而无分别。佛子，如来智慧亦复如是，若声闻智，若独觉智，若菩萨智，若有为行智，若无为行智，一切皆依如来智起、如来智住。何以故？如来智慧遍一切故；虽复普容无量智慧而无分别。佛子，是为如来心第六相，诸菩萨摩诃萨应如是知。

“复次，佛子，如雪山顶有药王树，名无尽根。彼药树根从十六万八千由旬下尽金刚地水轮际生。彼药王树若生根时，令阎浮提一切树根生；若生茎时，令阎浮提一切树茎生；枝、叶、华、果悉皆如是。此药王树，根能生茎，茎能生根，根无有尽，名无尽根。佛子，彼药王树于一切处皆令生长，唯于二处不能为作生长利益，所谓：地狱深坑及水轮中；然亦于彼初无厌舍。佛子，如来智慧大药王树亦复如是，以过去所发成就一切智慧善法、普覆一切诸众生界、除灭一切诸恶道苦广大悲愿而为其根，于一切如来真实智慧种性中生坚固不动善巧方便以为其茎，遍法界智、诸波罗蜜以为其枝，禅定、解脱、诸大三昧以为其叶，总持、辩才、菩提分法以为其华，究竟无变诸佛解脱以为其果。佛子，如来智慧大药王树，何故得名为无尽根？以究竟无休息故，不断菩萨行故；菩萨行即如来性，如来性即菩萨行，是故得名为无尽根。佛子，如来智慧大药王树，其根生时，令一切菩萨生不舍众生大慈悲根；其茎生时，令一切菩萨增长坚固精进深心茎；其枝生时，令一切菩萨增长一切诸波罗蜜枝；其叶生时，令一切菩萨生长净戒头陀功德少欲知足叶；其华生时，令一切菩萨具诸善根相好庄严华；其果生时，令一切菩萨得无生忍乃至一切佛灌顶忍果。佛子，如来智慧大药王树唯于二处不能为作生长利益，所谓：二乘堕于无为广大深坑及坏善根非器众生溺大邪见贪爱之水；然亦于彼曾无厌舍。佛子，如来智慧无有增减，以根善安住，生无休息故。佛子，是为如来心第七相，诸菩萨摩诃萨应如是知。

“复次，佛子，譬如三千大千世界劫火起时，焚烧一切草木丛林，乃至铁围、大铁围山皆悉炽然无有遗余。

“佛子，假使有人手执干草投彼火中，于意云何？得不烧不？”

答言：“不也。”

“佛子，彼所投草容可不烧；如来智慧分别三世一切众生、一切国土、一切劫数、一切诸法，无不知者；若言不知，无有是处。何以故？智慧平等悉明达故。佛子，是为如来心第八相，诸菩萨摩诃萨应如是知。

“复次，佛子，譬如风灾坏世界时，有大风起，名曰散坏，能坏三千大千世界，铁围山等皆成碎末。复有大风，名为能障，周匝三千大千世界障散坏风，不令得至余方世界。佛子，若令无此能障大风，十方世界无不坏尽。如来、应、正等觉亦复如是，有大智风，名为能灭，能灭一切诸大菩萨烦恼习气；有大智风，名为巧持，巧持其根未熟菩萨不令能灭大智风轮断其一切烦恼习气。佛子，若无如来巧持智风，无量菩萨皆堕声闻、辟支佛地；由此智故，令诸菩萨超二乘地，安住如来究竟之位。佛子，是为如来心第九相，诸菩萨摩诃萨应如是知。

“复次，佛子，如来智慧无处不至。何以故？无一众生而不具有如来智慧，但以妄想颠倒执著而不证得；若离妄想，一切智、自然智、无碍智则得现前。佛子，譬如有大经卷，量等三千大千世界，书写三千大千世界中事，一切皆尽。所谓：书写大铁围山中事，量等大铁围山；书写大地中事，量等大地；书写中千世界中事，量等中千世界；书写小千世界中事，量等小千世界；如是，若四天下，若大海，若须弥山，若地天宫殿，若欲界空居天宫殿，若色界宫殿，若无色界宫殿，一一书写，其量悉等。此大经卷虽复量等大千世界，而全住在一微尘中；如一微尘，一切微尘皆亦如是。时，有一人智慧明达，具足成就清净天眼，见此经卷在微尘内，于诸众生无少利益，即作是念：‘我当以精进力，破彼微尘，出此经卷，令得饶益一切众生。’作是念已，即起方便，破彼微尘，出此经卷，令诸众生普得饶益。如于一尘，一切微尘应知悉然。佛子，如来智慧亦复如是，无量无碍，普能利益一切众生，具足在于众生身中；但诸凡愚妄想执著，不知不觉，不得利益。尔时，如来以无障碍清净智眼，普观法界一切众生而作是言：‘奇哉！奇哉！此诸众生云何具有如来智慧，愚痴迷惑，不知不见？我当教以圣道，令其永离妄想执著，自于身中得见如来广大智慧与佛无异。’即教彼众生修习圣道，令离妄想；离妄想已，证得如来无量智慧，利益安乐一切众生。佛子，是为如来心第十相，诸菩萨摩诃萨应如是知。

“佛子，菩萨摩诃萨应以如是等无量无碍不可思议广大相，知如来、应、正等觉心。”

尔时，普贤菩萨摩诃萨欲重明此义而说颂言：

“欲知诸佛心，当观佛智慧，佛智无依处，如空无所依。众生种种乐，及诸方便智，皆依佛智慧，佛智无依止。声闻与独觉，及诸佛解脱，皆依于法界，法界无增减。佛智亦如是，出生一切智，无增亦无减，无生亦无尽。如水潜流地，求之无不得，无念亦无尽，功力遍十方。佛智亦如是，普在众生心，若有勤修行，疾得智光明。如龙有四珠，出生一切宝，置之深密处，凡人莫能见。佛四智亦然，出生一切智，余人莫能见，唯除大菩萨。如海有四宝，能饮一切水，令海不流溢，亦复无增减。如来智亦尔，息浪除法爱，广大无有边，能生佛菩萨。下方至有顶，欲色无色界，一切依虚空，虚空不分别。声闻与独觉，菩萨众智慧，皆依于佛智，佛智无分别。雪山有药王，名为无尽根，能生一切树，根茎叶华实。佛智亦如是，如来种中生，既得菩提已，复生菩萨行。如人把干草，置之于劫烧，金刚犹洞燃，此无不烧理。三世劫与刹，及其中众生，彼草容不烧，此佛无不知。有风名散坏，能坏于大千；若无别风止，坏及无量界。大智风亦尔，灭诸菩萨惑；别有善巧风，令住如来地。如有大经卷，量等三千界，在于一尘内，一切尘悉然。有一聪慧人，净眼悉明见，破尘出经卷，普饶益众生。佛智亦如是，遍在众生心，妄想之所缠，不觉亦不知。诸佛大慈悲，令其除妄想，如是乃出现，饶益诸菩萨。

“佛子，菩萨摩诃萨应云何知如来、应、正等觉境界？佛子，菩萨摩诃萨以无障无碍智慧，知一切世间境界是如来境界，知一切三世境界、一切刹境界、一切法境界、一切众生境界、真如无差别境界、法界无障碍境界、实际无边际境界、虚空无分量境界、无境界境界是如来境界。佛子，如一切世间境界无量，如来境界亦无量；如一切三世境界无量，如来境界亦无量；乃至，如无境界境界无量，如来境界亦无量；如无境界境界一切处无有，如来境界亦如是一切处无有。佛子，菩萨摩诃萨应知心境界是如来境界。如心境界无量无边、无缚无脱，如来境界亦无量无边、无缚无脱。何以故？以如是如是思惟分别，如是如是无量显现故。佛子，如大龙王随心降雨，其雨不从内出、不从外出。如来境界亦复如是，随于如是思惟分别，则有如是无量显现，于十方中悉无来处。佛子，如大海水，皆从龙王心力所起。诸佛如来一切智海亦复如是，皆从如来往昔大愿之所生起。

“佛子，一切智海无量无边，不可思议，不可言说；然我今者略说譬喻，汝应谛听。佛子，此阎浮提有二千五百河流入大海，西拘耶尼有五千河流入大海，东弗婆提有七千五百河流入大海，北郁单越有一万河流入大海。

“佛子，此四天下，如是二万五千河相续不绝流入大海。于意云何？此水多不？”

答言：“甚多。”

“佛子，复有十光明龙王，雨大海中水倍过前；百光明龙王，雨大海中水复倍前；大庄严龙王、摩那斯龙王、雷震龙王、难陀跋难陀龙王、无量光明龙王、连澍不断龙王、大胜龙王、大奋迅龙王，如是等八十亿诸大龙王，各雨大海，皆悉展转倍过于前；娑竭罗龙王太子，名阎浮幢，雨大海中水复倍前。佛子，十光明龙王宫殿中水流入大海，复倍过前；百光明龙王宫殿中水流入大海，复倍过前；大庄严龙王、摩那斯龙王、雷震龙王、难陀跋难陀龙王、无量光明龙王、连澍不断龙王、大胜龙王、大奋迅龙王，如是等八十亿诸大龙王，宫殿各别，其中有水流入大海，皆悉展转倍过于前；娑竭罗龙王太子阎浮幢宫殿中水流入大海，复倍过前。佛子，娑竭罗龙王连雨大海，水复倍前；其娑竭罗龙王宫殿中水涌出入海，复倍于前；其所出水绀琉璃色，涌出有时，是故大海潮不失时。佛子，如是大海，其水无量，众宝无量，众生无量，所依大地亦复无量。

“佛子，于汝意云何？彼大海为无量不？”

答言：“实为无量，不可为喻。”

“佛子，此大海无量于如来智海无量，百分不及一，千分不及一，乃至优波尼沙陀分不及其一；但随众生心为作譬喻，而佛境界非譬所及。佛子，菩萨摩诃萨应知如来智海无量，从初发心修一切菩萨行不断故；应知宝聚无量，一切菩提分法、三宝种不断故；应知所住众生无量，一切学、无学、声闻、独觉所受用故；应知住地无量，从初欢喜地乃至究竟无障碍地诸菩萨所居故。佛子，菩萨摩诃萨为入无量智慧利益一切众生故，于如来、应、正等觉境界应如是知。”

尔时，普贤菩萨摩诃萨欲重明此义而说颂言：

“如心境界无有量，诸佛境界亦复然；如心境界从意生，佛境如是应观察。如龙不离于本处，以心威力澍大雨，雨水虽无来去处，随龙心故悉充洽。十力牟尼亦如是，无所从来无所去，若有净心则现身，量等法界入毛孔。如海珍奇无有量，众生大地亦复然，水性一味等无别，于中生者各蒙利。如来智海亦如是，一切所有皆无量，有学无学住地人，悉在其中得饶益。

“佛子，菩萨摩诃萨应云何知如来、应、正等觉行？佛子，菩萨摩诃萨应知无碍行是如来行，应知真如行是如来行。佛子，如真如，前际不生，后际不动，现在不起；如来行亦如是，不生、不动、不起。佛子，如法界，非量、非无量，无形故；如来行亦如是，非量、非无量，无形故。佛子，譬如鸟飞虚空，经于百年，已经过处、未经过处皆不可量。何以故？虚空界无边际故。如来行亦如是，假使有人经百千亿那由他劫分别演说，已说、未说皆不可量。何以故？如来行无边际故。佛子，如来、应、正等觉住无碍行，无有住处，而能普为一切众生示现所行，令其见已，出过一切诸障碍道。佛子，譬如金翅鸟王，飞行虚空，回翔不去，以清净眼观察海内诸龙宫殿，奋勇猛力，以左右翅鼓扬海水悉令两辟，知龙男女命将尽者而搏取之。如来、应、正等觉金翅鸟王亦复如是，住无碍行，以净佛眼观察法界诸宫殿中一切众生，若曾种善根已成熟者，如来奋勇猛十力，以止观两翅鼓扬生死大爱水海，使其两辟而撮取之，置佛法中，令断一切妄想戏论，安住如来无分别无碍行。佛子，譬如日月，独无等侣，周行虚空，利益众生，不作是念：‘我从何来，而至何所。’诸佛如来亦复如是，性本寂灭，无有分别，示现游行一切法界，为欲饶益诸众生故，作诸佛事无有休息，不生如是戏论分别：‘我从彼来，而向彼去。’佛子，菩萨摩诃萨应以如是等无量方便、无量性相，知见如来、应、正等觉所行之行。”

尔时，普贤菩萨欲重明此义而说颂言：

“譬如真如不生灭，无有方所无能见；大饶益者行如是，出过三世不可量。法界非界非非界，非是有量非无量；大功德者行亦然，非量无量无身故。如鸟飞行亿千岁，前后虚空等无别；众劫演说如来行，已说未说不可量。金翅在空观大海，辟水搏取龙男女；十力能拔善根人，令出有海除众惑。譬如日月游虚空，照临一切不分别；世尊周行于法界，教化众生无动念。

“佛子，诸菩萨摩诃萨应云何知如来、应、正等觉成正觉？佛子，菩萨摩诃萨应知如来成正觉，于一切义无所观察，于法平等无所疑惑，无二无相，无行无止，无量无际，远离二边，住于中道，出过一切文字言说，知一切众生心念所行、根性欲乐、烦恼染习；举要言之，于一念中悉知三世一切诸法。佛子，譬如大海普能印现四天下中一切众生色身形像，是故共说以为大海；诸佛菩提亦复如是，普现一切众生心念、根性乐欲而无所现，是故说名诸佛菩提。佛子，诸佛菩提，一切文字所不能宣，一切音声所不能及，一切言语所不能说，但随所应方便开示。佛子，如来、应、正等觉成正觉时，得一切众生量等身，得一切法量等身，得一切刹量等身，得一切三世量等身，得一切佛量等身，得一切语言量等身，得真如量等身，得法界量等身，得虚空界量等身，得无碍界量等身，得一切愿量等身，得一切行量等身，得寂灭涅槃界量等身。佛子，如所得身，言语及心亦复如是，得如是等无量无数清净三轮。佛子，如来成正觉时，于其身中普见一切众生成正觉，乃至普见一切众生入涅槃，皆同一性，所谓：无性。无何等性？所谓：无相性、无尽性、无生性、无灭性、无我性、无非我性、无众生性、无非众生性、无菩提性、无法界性、无虚空性，亦复无有成正觉性。知一切法皆无性故，得一切智，大悲相续，救度众生。佛子，譬如虚空，一切世界若成若坏，常无增减。何以故？虚空无生故。诸佛菩提亦复如是，若成正觉、不成正觉，亦无增减。何以故？菩提无相、无非相，无一、无种种故。佛子，假使有人能化作恒河沙等心，一一心复化作恒河沙等佛，皆无色、无形、无相，如是尽恒河沙等劫无有休息。佛子，于汝意云何？彼人化心，化作如来，凡有几何？”

如来性起妙德菩萨言：“如我解于仁所说义，化与不化等无有别，云何问言凡有几何？”

普贤菩萨言：“善哉！善哉！佛子，如汝所说，设一切众生，于一念中悉成正觉，与不成正觉等无有异。何以故？菩提无相故；若无有相，则无增无减。佛子，菩萨摩诃萨应如是知成等正觉同于菩提一相无相。如来成正觉时，以一相方便入善觉智三昧；入已，于一成正觉广大身，现一切众生数等身住于身中。如一成正觉广大身，一切成正觉广大身悉亦如是。佛子，如来有如是等无量成正觉门，是故应知如来所现身无有量；以无量故，说如来身为无量界、等众生界。佛子，菩萨摩诃萨应知如来身一毛孔中，有一切众生数等诸佛身。何以故？如来成正觉身究竟无生灭故。如一毛孔遍法界，一切毛孔悉亦如是，当知无有少许处空无佛身。何以故？如来成正觉，无处不至故；随其所能，随其势力，于道场菩提树下师子座上，以种种身成等正觉。佛子，菩萨摩诃萨应知自心念念常有佛成正觉。何以故？诸佛如来不离此心成正觉故。如自心，一切众生心亦复如是，悉有如来成等正觉，广大周遍，无处不有，不离不断，无有休息，入不思议方便法门。佛子，菩萨摩诃萨应如是知如来成正觉。”

尔时，普贤菩萨摩诃萨欲重明此义而说颂言：

“正觉了知一切法，无二离二悉平等，自性清净如虚空，我与非我不分别。如海印现众生身，以此说其为大海；菩提普印诸心行，是故说名为正觉。譬如世界有成败，而于虚空不增减；一切诸佛出世间，菩提一相恒无相。如人化心化作佛，化与不化性无异；一切众生成菩提，成与不成无增减。佛有三昧名善觉，菩提树下入此定，放众生等无量光，开悟群品如莲敷。如三世劫刹众生，所有心念及根欲，如是数等身皆现，是故正觉名无量。

“佛子，菩萨摩诃萨应云何知如来、应、正等觉转法轮？佛子，菩萨摩诃萨应如是知如来以心自在力无起无转而转法轮，知一切法恒无起故；以三种转断所应断而转法轮，知一切法离边见故；离欲际、非际而转法轮，入一切法虚空际故；无有言说而转法轮，知一切法不可说故；究竟寂灭而转法轮，知一切法涅槃性故；以一切文字、一切言语而转法轮，如来音声无处不至故；知声如响而转法轮，了于诸法真实性故；于一音中出一切音而转法轮，毕竟无主故；无遗无尽而转法轮，内外无著故。佛子，譬如一切文字语言，尽未来劫说不可尽；佛转法轮亦复如是，一切文字安立显示，无有休息，无有穷尽。佛子，如来法轮悉入一切语言文字而无所住。譬如书字，普入一切事、一切语、一切算数、一切世间出世间处而无所住；如来音声亦复如是，普入一切处、一切众生、一切法、一切业、一切报中而无所住。一切众生种种语言，皆悉不离如来法轮。何以故？言音实相即法轮故。佛子，菩萨摩诃萨于如来转法轮应如是知。

“复次，佛子，菩萨摩诃萨欲知如来所转法轮，应知如来法轮所出生处。何等为如来法轮所出生处？佛子，如来随一切众生心行欲乐无量差别，出若干音声而转法轮。佛子，如来、应、正等觉有三昧，名究竟无碍无畏，入此三昧已，于成正觉一一身、一一口，各出一切众生数等言音，一一音中众音具足，各各差别而转法轮，令一切众生皆生欢喜。能如是知转法轮者，当知此人则为随顺一切佛法；不如是知，则非随顺。佛子，诸菩萨摩诃萨应如是知佛转法轮，普入无量众生界故。”

尔时，普贤菩萨摩诃萨欲重明此义而说颂言：

“如来法轮无所转，三世无起亦无得，譬如文字无尽时，十力法轮亦如是。如字普入而无至，正觉法轮亦复然，入诸言音无所入，能令众生悉欢喜。佛有三昧名究竟，入此定已乃说法，一切众生无有边，普出其音令悟解。一一音中复更演，无量言音各差别，于世自在无分别，随其欲乐普使闻。文字不从内外出，亦不失坏无积聚，而为众生转法轮，如是自在甚奇特。

“佛子，菩萨摩诃萨应云何知如来、应、正等觉般涅槃？佛子，菩萨摩诃萨欲知如来大涅槃者，当须了知根本自性。如真如涅槃，如来涅槃亦如是；如实际涅槃，如来涅槃亦如是；如法界涅槃，如来涅槃亦如是；如虚空涅槃，如来涅槃亦如是；如法性涅槃，如来涅槃亦如是；如离欲际涅槃，如来涅槃亦如是；如无相际涅槃，如来涅槃亦如是；如我性际涅槃，如来涅槃亦如是；如一切法性际涅槃，如来涅槃亦如是；如真如际涅槃，如来涅槃亦如是。何以故？涅槃无生无出故；若法无生无出，则无有灭。佛子，如来不为菩萨说诸如来究竟涅槃，亦不为彼示现其事。何以故？为欲令见一切如来常住其前，于一念中见过去、未来一切诸佛色相圆满皆如现在，亦不起二、不二想。何以故？菩萨摩诃萨永离一切诸想著故。佛子，诸佛如来为令众生生欣乐故，出现于世；欲令众生生恋慕故，示现涅槃；而实如来无有出世，亦无涅槃。何以故？如来常住清净法界，随众生心示现涅槃。佛子，譬如日出，普照世间，于一切净水器中影无不现，普遍众处而无来往，或一器破便不现影。佛子，于汝意云何？彼影不现为日咎不？”

答言：“不也。但由器坏，非日有咎。”

“佛子，如来智日亦复如是，普现法界无前无后，一切众生净心器中佛无不现，心器常净常见佛身，若心浊器破则不得见。佛子，若有众生应以涅槃而得度者，如来则为示现涅槃，而实如来无生、无殁、无有灭度。佛子，譬如火大，于一切世间能为火事，或时一处其火息灭。于意云何？岂一切世间火皆灭耶？”

答言：“不也。”

“佛子，如来、应、正等觉亦复如是，于一切世界施作佛事，或于一世界能事已毕示入涅槃，岂一切世界诸佛如来悉皆灭度？佛子，菩萨摩诃萨应如是知如来、应、正等觉大般涅槃。复次，佛子，譬如幻师善明幻术，以幻术力，于三千大千世界一切国土、城邑、聚落示现幻身，以幻力持经劫而住；然于余处，幻事已讫，隐身不现。佛子，于汝意云何？彼大幻师岂于一处隐身不现，便一切处皆隐灭耶？”

答言：“不也。”

“佛子，如来、应、正等觉亦复如是，善知无量智慧方便种种幻术，于一切法界普现其身，持令常住尽未来际；或于一处，随众生心，所作事讫，示现涅槃。岂以一处示入涅槃，便谓一切悉皆灭度？佛子，菩萨摩诃萨应如是知如来、应、正等觉大般涅槃。

“复次，佛子，如来、应、正等觉示涅槃时，入不动三昧；入此三昧已，于一一身各放无量百千亿那由他大光明，一一光明各出阿僧祇莲华，一一莲华各有不可说妙宝华蕊，一一华蕊有师子座，一一座上皆有如来结跏趺坐，其佛身数正与一切众生数等，皆具上妙功德庄严，从本愿力之所生起。若有众生善根熟者，见佛身已，则皆受化。然彼佛身，尽未来际究竟安住，随宜化度一切众生未曾失时。佛子，如来身者，无有方处，非实非虚，但以诸佛本誓愿力，众生堪度则便出现。菩萨摩诃萨应如是知如来、应、正等觉大般涅槃。佛子，如来住于无量无碍究竟法界、虚空界，真如法性无生无灭及以实际，为诸众生随时示现；本愿持故，无有休息，不舍一切众生、一切刹、一切法。”

尔时，普贤菩萨摩诃萨欲重明此义而说颂言：

“如日舒光照法界，器坏水漏影随灭；最胜智日亦如是，众生无信见涅槃。如火世间作火事，于一城邑或时息；人中最胜遍法界，化事讫处示终尽。幻师现身一切刹，能事毕处则便谢；如来化讫亦复然，于余国土常见佛。佛有三昧名不动，化众生讫入此定，一念身放无量光，光出莲华华有佛。佛身无数等法界，有福众生所能见，如是无数一一身，寿命庄严皆具足。如无生性佛出兴，如无灭性佛涅槃，言辞譬喻悉皆断，一切义成无与等。

“佛子，菩萨摩诃萨应云何知于如来、应、正等觉见闻亲近所种善根？佛子，菩萨摩诃萨应知于如来所见闻亲近所种善根皆悉不虚，出生无尽觉慧故，离于一切障难故，决定至于究竟故，无有虚诳故，一切愿满故，不尽有为行故，随顺无为智故，生诸佛智故，尽未来际故，成一切种胜行故，到无功用智地故。佛子，譬如丈夫，食少金刚，终竟不消，要穿其身，出在于外。何以故？金刚不与肉身杂秽而同止故。于如来所种少善根亦复如是，要穿一切有为诸行烦恼身过，到于无为究竟智处。何以故？此少善根不与有为诸行烦恼而共住故。佛子，假使干草积同须弥，投火于中如芥子许，必皆烧尽。何以故？火能烧故。于如来所种少善根亦复如是，必能烧尽一切烦恼，究竟得于无余涅槃。何以故？此少善根性究竟故。佛子，譬如雪山有药王树，名曰善见。若有见者，眼得清净；若有闻者，耳得清净；若有嗅者，鼻得清净；若有尝者，舌得清净；若有触者，身得清净；若有众生取彼地土，亦能为作除病利益。佛子，如来、应、正等觉无上药王亦复如是，能作一切饶益众生。若有得见如来色身，眼得清净；若有得闻如来名号，耳得清净；若有得嗅如来戒香，鼻得清净；若有得尝如来法味，舌得清净，具广长舌，解语言法；若有得触如来光者，身得清净，究竟获得无上法身；若于如来生忆念者，则得念佛三昧清净；若有众生供养如来所经土地及塔庙者，亦具善根，灭除一切诸烦恼患，得贤圣乐。佛子，我今告汝，设有众生见闻于佛，业障缠覆不生信乐，亦种善根无空过者，乃至究竟入于涅槃。佛子，菩萨摩诃萨应如是知于如来所见闻亲近所种善根，悉离一切诸不善法，具足善法。

“佛子，如来以一切譬喻说种种事，无有譬喻能说此法。何以故？心智路绝，不思议故。诸佛菩萨但随众生心，令其欢喜，为说譬喻，非是究竟。佛子，此法门名为如来秘密之处，名一切世间所不能知，名入如来印，名开大智门，名示现如来种性，名成就一切菩萨，名一切世间所不能坏，名一向随顺如来境界，名能净一切诸众生界，名演说如来根本实性不思议究竟法。佛子，此法门，如来不为余众生说，唯为趣向大乘菩萨说，唯为乘不思议乘菩萨说；此法门不入一切余众生手，唯除诸菩萨摩诃萨。佛子，譬如转轮圣王所有七宝，因此宝故显示轮王，此宝不入余众生手，唯除第一夫人所生太子，具足成就圣王相者。若转轮王无此太子具众德者，王命终后，此诸宝等于七日中悉皆散灭。佛子，此经珍宝亦复如是，不入一切余众生手，唯除如来法王真子，生如来家，种如来相诸善根者。佛子，若无此等佛之真子，如是法门不久散灭。何以故？一切二乘不闻此经，何况受持、读诵、书写、分别解说！唯诸菩萨乃能如是。是故，菩萨摩诃萨闻此法门应大欢喜，以尊重心恭敬顶受。何以故？菩萨摩诃萨信乐此经，疾得阿耨多罗三藐三菩提故。佛子，设有菩萨于无量百千亿那由他劫行六波罗蜜，修习种种菩提分法。若未闻此如来不思议大威德法门，或时闻已不信、不解、不顺、不入，不得名为真实菩萨，以不能生如来家故。若得闻此如来无量不可思议无障无碍智慧法门，闻已信解，随顺悟入，当知此人生如来家，随顺一切如来境界，具足一切诸菩萨法，安住一切种智境界，远离一切诸世间法，出生一切如来所行，通达一切菩萨法性，于佛自在心无疑惑，住无师法，深入如来无碍境界。佛子，菩萨摩诃萨闻此法已，则能以平等智知无量法，则能以正直心离诸分别，则能以胜欲乐现见诸佛，则能以作意力入平等虚空界，则能以自在念行无边法界，则能以智慧力具一切功德，则能以自然智离一切世间垢，则能以菩提心入一切十方网，则能以大观察知三世诸佛同一体性，则能以善根回向智普入如是法，不入而入；不于一法而有攀缘，恒以一法观一切法。佛子，菩萨摩诃萨成就如是功德，少作功力，得无师自然智。”

尔时，普贤菩萨欲重明此义而说颂言：

“见闻供养诸如来，所得功德不可量，于有为中终不尽，要灭烦恼离众苦。譬人吞服少金刚，终竟不消要当出；供养十力诸功德，灭惑必至金刚智。如干草⛔等须弥，投芥子火悉烧尽；供养诸佛少功德，必断烦恼至涅槃。雪山有药名善见，见闻嗅触消众疾；若有见闻于十力，得胜功德到佛智。”

尔时，佛神力故，法如是故，十方各有十不可说百千亿那由他世界六种震动，所谓：东踊西没，西踊东没，南踊北没，北踊南没，边踊中没，中踊边没。十八相动，所谓：动、遍动、等遍动，起、遍起、等遍起，踊、遍踊、等遍踊，震、遍震、等遍震，吼、遍吼、等遍吼，击、遍击、等遍击。雨出过诸天一切华云、一切盖云、幢云、幡云、香云、鬘云、涂香云、庄严具云、大光明摩尼宝云、诸菩萨赞叹云、不可说菩萨各差别身云，雨成正觉云、严净不思议世界云，雨如来言语音声云，充满无边法界。如此四天下，如来神力如是示现，令诸菩萨皆大欢喜；周遍十方一切世界，悉亦如是。

是时，十方各过八十不可说百千亿那由他佛刹微尘数世界外，各有八十不可说百千亿那由他佛刹微尘数如来，同名普贤，皆现其前而作是言：“善哉！佛子，乃能承佛威力，随顺法性，演说如来出现不思议法。佛子，我等十方八十不可说百千亿那由他佛刹微尘数同名诸佛皆说此法；如我所说，十方世界一切诸佛亦如是说。佛子，今此会中，十万佛刹微尘数菩萨摩诃萨，得一切菩萨神通三昧；我等皆与授记，一生当得阿耨多罗三藐三菩提。佛刹微尘数众生，发阿耨多罗三藐三菩提心；我等亦与授记，于当来世经不可说佛刹微尘数劫，皆得成佛，同号佛殊胜境界。我等为令未来诸菩萨闻此法故，皆共护持。如此四天下所度众生，十方百千亿那由他无数无量，乃至不可说不可说法界虚空等一切世界中所度众生，皆亦如是。”

尔时，十方诸佛威神力故，毗卢遮那本愿力故，法如是故，善根力故，如来起智不越念故，如来应缘不失时故，随时觉悟诸菩萨故，往昔所作无失坏故，令得普贤广大行故，显现一切智自在故，十方各过十不可说百千亿那由他佛刹微尘数世界外，各有十不可说百千亿那由他佛刹微尘数菩萨来诣于此，充满十方一切法界，示现菩萨广大庄严，放大光明网，震动一切十方世界，坏散一切诸魔宫殿，消灭一切诸恶道苦，显现一切如来威德，歌咏赞叹如来无量差别功德法，普雨一切种种雨，示现无量差别身，领受无量诸佛法，以佛神力各作是言：“善哉！佛子，乃能说此如来不可坏法。佛子，我等一切皆名普贤，各从普光明世界普幢自在如来所而来于此，彼一切处亦说是法，如是文句，如是义理，如是宣说，如是决定，皆同于此，不增不减。我等皆以佛神力故，得如来法故，来诣此处为汝作证。如我来此，十方等虚空遍法界一切世界诸四天下亦复如是。”

尔时，普贤菩萨承佛神力，观察一切菩萨大众，欲重明如来出现广大威德，如来正法不可沮坏，无量善根皆悉不空，诸佛出世必具一切最胜之法，善能观察诸众生心，随应说法未曾失时，生诸菩萨无量法光，一切诸佛自在庄严，一切如来一身无异，从本大行之所生起，而说颂言：

“一切如来诸所作，世间譬喻无能及，为令众生得悟解，非喻为喻而显示。如是微密甚深法，百千万劫难可闻；精进智慧调伏者，乃得闻此秘奥义。若闻此法生欣庆，彼曾供养无量佛，为佛加持所摄受，人天赞叹常供养。此为超世第一财，此能救度诸群品，此能出生清净道，汝等当持莫放逸。”

尔时，世尊在摩竭提国阿兰若法菩提场中普光明殿，坐莲华藏师子之座，妙悟皆满，二行永绝，达无相法；住于佛住，得佛平等，到无障处不可转法；所行无碍，立不思议，普见三世；身恒充遍一切国土，智恒明达一切诸法；了一切行，尽一切疑，无能测身；一切菩萨等所求智，到佛无二究竟彼岸，具足如来平等解脱，证无中边佛平等地，尽于法界等虚空界。与不可说百千亿那由他佛刹微尘数菩萨摩诃萨俱，皆一生当得阿耨多罗三藐三菩提，各从他方种种国土而共来集，悉具菩萨方便智慧。所谓：善能观察一切众生，以方便力，令其调伏，住菩萨法；善能观察一切世界，以方便力，普皆往诣；善能观察涅槃境界，思惟筹量永离一切戏论分别，而修妙行无有间断；善能摄受一切众生，善入无量诸方便法，知诸众生空无所有而不坏业果；善知众生心使、诸根境界方便，种种差别悉能受持；三世佛法，自得解了，复为他说；于世、出世无量诸法，皆善安住，知其真实；于有为、无为一切诸法，悉善观察，知无有二；于一念中，悉能获得三世诸佛所有智慧；于念念中，悉能示现成等正觉，令一切众生发心成道；于一众生心之所缘，悉知一切众生境界；虽入如来一切智地，而不舍菩萨行诸所作业，智慧方便而无所作；为一一众生住无量劫，而于阿僧祇劫难可值遇，转正法轮调伏众生皆不唐捐，三世诸佛清净行愿悉已具足；成就如是无量功德，一切如来于无边劫说不可尽。其名曰：普贤菩萨、普眼菩萨、普化菩萨、普慧菩萨、普见菩萨、普光菩萨、普观菩萨、普照菩萨、普幢菩萨、普觉菩萨。如是等十不可说百千亿那由他佛刹微尘数，皆悉成就普贤行愿，深心大愿皆已圆满；一切诸佛出兴世处，悉能往诣请转法轮；善能受持诸佛法眼，不断一切诸佛种性；善知一切诸佛兴世授记次第、名号、国土、成等正觉、转于法轮；无佛世界现身成佛，能令一切杂染众生皆悉清净；能灭一切菩萨业障，入于无碍清净法界。

尔时，普贤菩萨摩诃萨入广大三昧，名佛华庄严；入此三昧时，十方所有一切世界六种、十八相动，出大音声靡不皆闻；然后从其三昧而起。

尔时，普慧菩萨知众已集，问普贤菩萨言：“佛子，愿为演说：何等为菩萨摩诃萨依？何等为奇特想？何等为行？何等为善知识？何等为勤精进？何等为心得安隐？何等为成就众生？何等为戒？何等为自知受记？何等为入菩萨？何等为入如来？何等为入众生心行？何等为入世界？何等为入劫？何等为说三世？何等为知三世？何等为发无疲厌心？何等为差别智？何等为陀罗尼？何等为演说佛？何等为发普贤心？何等为普贤行法？以何等故而起大悲？何等为发菩提心因缘？何等为于善知识起尊重心？何等为清净？何等为诸波罗蜜？何等为智随觉？何等为证知？何等为力？何等为平等？何等为佛法实义句？何等为说法？何等为持？何等为辩才？何等为自在？何等为无著性？何等为平等心？何等为出生智慧？何等为变化？何等为力持？何等为得大欣慰？何等为深入佛法？何等为依止？何等为发无畏心？何等为发无疑惑心？何等为不思议？何等为巧密语？何等为巧分别智？何等为入三昧？何等为遍入？何等为解脱门？何等为神通？何等为明？何等为解脱？何等为园林？何等为宫殿？何等为所乐？何等为庄严？何等为发不动心？何等为不舍深大心？何等为观察？何等为说法？何等为清净？何等为印？何等为智光照？何等为无等住？何等为无下劣心？何等为如山增上心？何等为入无上菩提如海智？何等为如宝住？何等为发如金刚大乘誓愿心？何等为大发起？何等为究竟大事？何等为不坏信？何等为授记？何等为善根回向？何等为得智慧？何等为发无边广大心？何等为伏藏？何等为律仪？何等为自在？何等为无碍用？何等为众生无碍用？何等为刹无碍用？何等为法无碍用？何等为身无碍用？何等为愿无碍用？何等为境界无碍用？何等为智无碍用？何等为神通无碍用？何等为神力无碍用？何等为力无碍用？何等为游戏？何等为境界？何等为力？何等为无畏？何等为不共法？何等为业？何等为身？何等为身业？何等为身？何等为语？何等为净修语业？何等为得守护？何等为成办大事？何等为心？何等为发心？何等为周遍心？何等为诸根？何等为深心？何等为增上深心？何等为勤修？何等为决定解？何等为决定解入世界？何等为决定解入众生界？何等为习气？何等为取？何等为修？何等为成就佛法？何等为退失佛法道？何等为离生道？何等为决定法？何等为出生佛法道？何等为大丈夫名号？何等为道？何等为无量道？何等为助道？何等为修道？何等为庄严道？何等为足？何等为手？何等为腹？何等为藏？何等为心？何等为被甲？何等为器仗？何等为首？何等为眼？何等为耳？何等为鼻？何等为舌？何等为身？何等为意？何等为行？何等为住？何等为坐？何等为卧？何等为所住处？何等为所行处？何等为观察？何等为普观察？何等为奋迅？何等为师子吼？何等为清净施？何等为清净戒？何等为清净忍？何等为清净精进？何等为清净定？何等为清净慧？何等为清净慈？何等为清净悲？何等为清净喜？何等为清净舍？何等为义？何等为法？何等为福德助道具？何等为智慧助道具？何等为明足？何等为求法？何等为明了法？何等为修行法？何等为魔？何等为魔业？何等为舍离魔业？何等为见佛？何等为佛业？何等为慢业？何等为智业？何等为魔所摄持？何等为佛所摄持？何等为法所摄持？何等为住兜率天所作业？何故于兜率天宫殁？何故现处胎？何等为现微细趣？何故现初生？何故现微笑？何故示行七步？何故现童子地？何故现处内宫？何故现出家？何故示苦行？云何往诣道场？云何坐道场？何等为坐道场时奇特相？何故示降魔？何等为成如来力？云何转法轮？何故因转法轮得白净法？何故如来、应、正等觉示般涅槃？善哉！佛子，如是等法，愿为演说！”

尔时，普贤菩萨告普慧等诸菩萨言：“佛子，菩萨摩诃萨有十种依。何等为十？所谓：以菩提心为依，恒不忘失故；以善知识为依，和合如一故；以善根为依，修习增长故；以波罗蜜为依，具足修行故；以一切法为依，究竟出离故；以大愿为依，增长菩提故；以诸行为依，普皆成就故；以一切菩萨为依，同一智慧故；以供养诸佛为依，信心清净故；以一切如来为依，如慈父教诲不断故。是为十。若诸菩萨安住此法，则得为如来无上大智所依处。

“佛子，菩萨摩诃萨有十种奇特想。何等为十？所谓：于一切善根生自善根想；于一切善根生菩提种子想；于一切众生生菩提器想；于一切愿生自愿想；于一切法生出离想；于一切行生自行想；于一切法生佛法想；于一切语言法生语言道想；于一切佛生慈父想；于一切如来生无二想。是为十。若诸菩萨安住此法，则得无上善巧想。

“佛子，菩萨摩诃萨有十种行。何等为十？所谓：一切众生行，普令成熟故；一切求法行，咸悉修学故；一切善根行，悉使增长故；一切三昧行，一心不乱故；一切智慧行，无不了知故；一切修习行，无不能修故；一切佛刹行，皆悉庄严故；一切善友行，恭敬供养故；一切如来行，尊重承事故；一切神通行，变化自在故。是为十。若诸菩萨安住此法，则得如来无上大智慧行。

“佛子，菩萨摩诃萨有十种善知识。何等为十？所谓：令住菩提心善知识；令生善根善知识；令行诸波罗蜜善知识；令解说一切法善知识；令成熟一切众生善知识；令得决定辩才善知识；令不著一切世间善知识；令于一切劫修行无厌倦善知识；令安住普贤行善知识；令入一切佛智所入善知识。是为十。

“佛子，菩萨摩诃萨有十种勤精进。何等为十？所谓：教化一切众生勤精进；深入一切法勤精进；严净一切世界勤精进；修行一切菩萨所学勤精进；灭除一切众生恶勤精进；止息一切三恶道苦勤精进；摧破一切众魔勤精进；愿为一切众生作清净眼勤精进；供养一切诸佛勤精进；令一切如来皆悉欢喜勤精进。是为十。若诸菩萨安住此法，则得具足如来无上精进波罗蜜。

“佛子，菩萨摩诃萨有十种心得安隐。何等为十？所谓：自住菩提心，亦当令他住菩提心，心得安隐；自究竟离忿诤，亦当令他离忿诤，心得安隐；自离凡愚法，亦令他离凡愚法，心得安隐；自勤修善根，亦令他勤修善根，心得安隐；自住波罗蜜道，亦令他住波罗蜜道，心得安隐；自生在佛家，亦当令他生于佛家，心得安隐；自深入无自性真实法，亦令他入无自性真实法，心得安隐；自不诽谤一切佛法，亦令他不诽谤一切佛法，心得安隐；自满一切智菩提愿，亦令他满一切智菩提愿，心得安隐；自深入一切如来无尽智藏，亦令他入一切如来无尽智藏，心得安隐。是为十。若诸菩萨安住此法，则得如来无上大智安隐。

“佛子，菩萨摩诃萨有十种成就众生。何等为十？所谓：以布施成就众生；以色身成就众生；以说法成就众生；以同行成就众生；以无染著成就众生；以开示菩萨行成就众生；以炽然示现一切世界成就众生；以示现佛法大威德成就众生；以种种神通变现成就众生；以种种微密善巧方便成就众生。是为十。菩萨以此成就众生界。

“佛子，菩萨摩诃萨有十种戒。何等为十？所谓：不舍菩提心戒；远离二乘地戒；观察利益一切众生戒；令一切众生住佛法戒；修一切菩萨所学戒；于一切法无所得戒；以一切善根回向菩提戒；不著一切如来身戒；思惟一切法离取著戒；诸根律仪戒。是为十。若诸菩萨安住此法，则得如来无上广大戒波罗蜜。

“佛子，菩萨摩诃萨有十种受记法，菩萨以此自知受记。何等为十？所谓：以殊胜意发菩提心，自知受记；永不厌舍诸菩萨行，自知受记；住一切劫行菩萨行，自知受记；修一切佛法，自知受记；于一切佛教一向深信，自知受记；修一切善根皆令成就，自知受记；置一切众生于佛菩提，自知受记；于一切善知识和合无二，自知受记；于一切善知识起如来想，自知受记；恒勤守护菩提本愿，自知受记。是为十。

“佛子，菩萨摩诃萨有十种入，入诸菩萨。何等为十？所谓：入本愿；入行；入聚；入诸波罗蜜；入成就；入差别愿；入种种解；入庄严佛土；入神力自在；入示现受生。是为十。菩萨以此普入三世一切菩萨。

“佛子，菩萨摩诃萨有十种入，入诸如来。何等为十？所谓：入无边成正觉；入无边转法轮；入无边方便法；入无边差别音声；入无边调伏众生；入无边神力自在；入无边种种差别身；入无边三昧；入无边力、无所畏；入无边示现涅槃。是为十。菩萨以此普入三世一切如来。

“佛子，菩萨摩诃萨有十种入众生行。何等为十？所谓：入一切众生过去行；入一切众生未来行；入一切众生现在行；入一切众生善行；入一切众生不善行；入一切众生心行；入一切众生根行；入一切众生解行；入一切众生烦恼习气行；入一切众生教化调伏时、非时行。是为十。菩萨以此普入一切诸众生行。

“佛子，菩萨摩诃萨有十种入世界。何等为十？所谓：入染世界；入净世界；入小世界；入大世界；入微尘中世界；入微细世界；入覆世界；入仰世界；入有佛世界；入无佛世界。是为十。菩萨以此普入十方一切世界。

“佛子，菩萨摩诃萨有十种入劫。何等为十？所谓：入过去劫；入未来劫；入现在劫；入可数劫；入不可数劫；入可数劫即不可数劫；入不可数劫即可数劫；入一切劫即非劫；入非劫即一切劫；入一切劫即一念。是为十。菩萨以此普入一切劫。

“佛子，菩萨摩诃萨有十种说三世。何等为十？所谓：过去世说过去世；过去世说未来世；过去世说现在世；未来世说过去世；未来世说现在世；未来世说无尽；现在世说过去世；现在世说未来世；现在世说平等；现在世说三世即一念。是为十。菩萨以此普说三世。

“佛子，菩萨摩诃萨有十种知三世。何等为十？所谓：知诸安立；知诸语言；知诸谈议；知诸轨则；知诸称谓；知诸制令；知其假名；知其无尽；知其寂灭；知一切空。是为十。菩萨以此普知一切三世诸法。

“佛子，菩萨摩诃萨发十种无疲厌心。何等为十？所谓：供养一切诸佛无疲厌心；亲近一切善知识无疲厌心；求一切法无疲厌心；听闻正法无疲厌心；宣说正法无疲厌心；教化调伏一切众生无疲厌心；置一切众生于佛菩提无疲厌心；于一一世界经不可说不可说劫行菩萨行无疲厌心；游行一切世界无疲厌心；观察思惟一切佛法无疲厌心。是为十。若诸菩萨安住此法，则得如来无疲厌无上大智。

“佛子，菩萨摩诃萨有十种差别智。何等为十？所谓：知众生差别智；知诸根差别智；知业报差别智；知受生差别智；知世界差别智；知法界差别智；知诸佛差别智；知诸法差别智；知三世差别智；知一切语言道差别智。是为十。若诸菩萨安住此法，则得如来无上广大差别智。

“佛子，菩萨摩诃萨有十种陀罗尼。何等为十？所谓：闻持陀罗尼，持一切法不忘失故；修行陀罗尼，如实巧观一切法故；思惟陀罗尼，了知一切诸法性故；法光明陀罗尼，照不思议诸佛法故；三昧陀罗尼，普于现在一切佛所听闻正法心不乱故；圆音陀罗尼，解了不思议音声语言故；三世陀罗尼，演说三世不可思议诸佛法故；种种辩才陀罗尼，演说无边诸佛法故；出生无碍耳陀罗尼，不可说佛所说之法悉能闻故；一切佛法陀罗尼，安住如来力、无畏故。是为十。若诸菩萨欲得此法，当勤修学。

“佛子，菩萨摩诃萨说十种佛。何等为十？所谓：成正觉佛；愿佛；业报佛；住持佛；涅槃佛；法界佛；心佛；三昧佛；本性佛；随乐佛。是为十。

“佛子，菩萨摩诃萨发十种普贤心。何等为十？所谓：发大慈心，救护一切众生故；发大悲心，代一切众生受苦故；发一切施心，悉舍所有故；发念一切智为首心，乐求一切佛法故；发功德庄严心，学一切菩萨行故；发如金刚心，一切处受生不忘失故；发如海心，一切白净法悉流入故；发如大山王心，一切恶言皆忍受故；发安隐心，施一切众生无怖畏故；发般若波罗蜜究竟心，巧观一切法无所有故。是为十。若诸菩萨安住此心，疾得成就普贤善巧智。

“佛子，菩萨摩诃萨有十种普贤行法。何等为十？所谓：愿住未来一切劫普贤行法；愿供养恭敬未来一切佛普贤行法；愿安置一切众生于普贤菩萨行普贤行法；愿积集一切善根普贤行法；愿入一切波罗蜜普贤行法；愿满足一切菩萨行普贤行法；愿庄严一切世界普贤行法；愿生一切佛刹普贤行法；愿善观察一切法普贤行法；愿于一切佛国土成无上菩提普贤行法。是为十。若诸菩萨勤修此法，疾得满足普贤行愿。

“佛子，菩萨摩诃萨以十种观众生而起大悲。何等为十？所谓：观察众生无依无怙而起大悲；观察众生性不调顺而起大悲；观察众生贫无善根而起大悲；观察众生长夜睡眠而起大悲；观察众生行不善法而起大悲；观察众生欲缚所缚而起大悲；观察众生没生死海而起大悲；观察众生长婴疾苦而起大悲；观察众生无善法欲而起大悲；观察众生失诸佛法而起大悲。是为十。菩萨恒以此心观察众生。

“佛子，菩萨摩诃萨有十种发菩提心因缘。何等为十？所谓：为教化调伏一切众生故，发菩提心；为除灭一切众生苦聚故，发菩提心；为与一切众生具足安乐故，发菩提心；为断一切众生愚痴故，发菩提心；为与一切众生佛智故，发菩提心；为恭敬供养一切诸佛故，发菩提心；为随如来教，令佛欢喜故，发菩提心；为见一切佛色身相好故，发菩提心；为入一切佛广大智慧故，发菩提心；为显现诸佛力、无所畏故，发菩提心。是为十。

“佛子，若菩萨发无上菩提心，为悟入一切智智故，亲近供养善知识时，应起十种心。何等为十？所谓：起给侍心、欢喜心、无违心、随顺心、无异求心、一向心、同善根心、同愿心、如来心、同圆满行心。是为十。

“佛子，若菩萨摩诃萨起如是心，则得十种清净。何等为十？所谓：深心清净，到于究竟无失坏故；色身清净，随其所宜为示现故；音声清净，了达一切诸语言故；辩才清净，善说无边诸佛法故；智慧清净，舍离一切愚痴暗故；受生清净，具足菩萨自在力故；眷属清净，成就过去同行众生诸善根故；果报清净，除灭一切诸业障故；大愿清净，与诸菩萨性无二故；诸行清净，以普贤乘而出离故。是为十。

“佛子，菩萨摩诃萨有十种波罗蜜。何等为十？所谓：施波罗蜜，悉舍一切诸所有故；戒波罗蜜，净佛戒故；忍波罗蜜，住佛忍故；精进波罗蜜，一切所作不退转故；禅波罗蜜，念一境故；般若波罗蜜，如实观察一切法故；智波罗蜜，入佛力故；愿波罗蜜，满足普贤诸大愿故；神通波罗蜜，示现一切自在用故；法波罗蜜，普入一切诸佛法故。是为十。若诸菩萨安住此法，则得具足如来无上大智波罗蜜。

“佛子，菩萨摩诃萨有十种智随觉。何等为十？所谓：一切世界无量差别智随觉；一切众生界不可思议智随觉；一切诸法一入种种，种种入一智随觉；一切法界广大智随觉；一切虚空界究竟智随觉；一切世界入过去世智随觉；一切世界入未来世智随觉；一切世界入现在世智随觉；一切如来无量行愿皆于一智而得圆满智随觉；三世诸佛皆同一行而得出离智随觉。是为十。若诸菩萨安住此法，则得一切法自在光明，所愿皆满，于一念顷悉能解了一切佛法成等正觉。

“佛子，菩萨摩诃萨有十种证知。何等为十？所谓：知一切法一相；知一切法无量相；知一切法在一念；知一切众生心行无碍；知一切众生诸根平等；知一切众生烦恼习气行；知一切众生心使行；知一切众生善、不善行；知一切菩萨愿行自在住持变化；知一切如来具足十力成等正觉。是为十。若诸菩萨安住此法，则得一切法善巧方便。

“佛子，菩萨摩诃萨有十种力。何等为十？所谓：入一切法自性力；入一切法如化力；入一切法如幻力；入一切法皆是佛法力；于一切法无染著力；于一切法甚明解力；于一切善知识恒不舍离尊重心力；令一切善根顺至无上智王力；于一切佛法深信不谤力；令一切智心不退善巧力。是为十。若诸菩萨安住此法，则具如来无上诸力。

“佛子，菩萨摩诃萨有十种平等。何等为十？所谓：于一切众生平等、一切法平等、一切刹平等、一切深心平等、一切善根平等、一切菩萨平等、一切愿平等、一切波罗蜜平等、一切行平等、一切佛平等。是为十。若诸菩萨安住此法，则得一切诸佛无上平等法。

“佛子，菩萨摩诃萨有十种佛法实义句。何等为十？所谓：一切法但有名；一切法犹如幻；一切法犹如影；一切法但缘起；一切法业清净；一切法但文字所作；一切法实际；一切法无相；一切法第一义；一切法法界。是为十。若诸菩萨安住此法，则善入一切智智无上真实义。

“佛子，菩萨摩诃萨说十种法。何等为十？所谓：说甚深法；说广大法；说种种法；说一切智法；说随顺波罗蜜法；说出生如来力法；说三世相应法；说令菩萨不退法；说赞叹佛功德法；说一切菩萨学一切佛平等、一切如来境界相应法。是为十。若诸菩萨安住此法，则得如来无上巧说法。

“佛子，菩萨摩诃萨有十种持。何等为十？所谓：持所集一切福德善根；持一切如来所说法；持一切譬喻；持一切法理趣门；持一切出生陀罗尼门；持一切除疑惑法；持成就一切菩萨法；持一切如来所说平等三昧门；持一切法照明门；持一切诸佛神通游戏力。是为十。若诸菩萨安住此法，则得如来无上大智住持力。

“佛子，菩萨摩诃萨有十种辩才。何等为十？所谓：于一切法无分别辩才；于一切法无所作辩才；于一切法无所著辩才；于一切法了达空辩才；于一切法无疑暗辩才；于一切法佛加被辩才；于一切法自觉悟辩才；于一切法文句差别善巧辩才；于一切法真实说辩才；随一切众生心令欢喜辩才。是为十。若诸菩萨安住此法，则得如来无上巧妙辩才。

“佛子，菩萨摩诃萨有十种自在。何等为十？所谓：教化调伏一切众生自在；普照一切法自在；修一切善根行自在；广大智自在；无所依戒自在；一切善根回向菩提自在；精进不退转自在；智慧摧破一切众魔自在；随所乐欲令发菩提心自在；随所应化现成正觉自在。是为十。若诸菩萨安住此法，则得如来无上大智自在。

“佛子，菩萨摩诃萨有十种无著。何等为十？所谓：于一切世界无著；于一切众生无著；于一切法无著；于一切所作无著；于一切善根无著；于一切受生处无著；于一切愿无著；于一切行无著；于一切菩萨无著；于一切佛无著。是为十。若诸菩萨安住此法，则能速转一切众想，得无上清净智慧。

“佛子，菩萨摩诃萨有十种平等心。何等为十？所谓：积集一切功德平等心；发一切差别愿平等心；于一切众生身平等心；于一切众生业报平等心；于一切法平等心；于一切净秽国土平等心；于一切众生解平等心；于一切行无所分别平等心；于一切佛力无畏平等心；于一切如来智慧平等心。是为十。若诸菩萨安住其中，则得如来无上大平等心。

“佛子，菩萨摩诃萨有十种出生智慧。何等为十？所谓：知一切众生解出生智慧；知一切佛刹种种差别出生智慧；知十方网分齐出生智慧；知覆仰等一切世界出生智慧；知一切法一性、种种性广大住出生智慧；知一切种种身出生智慧；知一切世间颠倒妄想悉无所著出生智慧；知一切法究竟皆以一道出离出生智慧；知如来神力能入一切法界出生智慧；知三世一切众生佛种不断出生智慧。是为十。若诸菩萨安住此法，则于诸法无不了达。

“佛子，菩萨摩诃萨有十种变化。何等为十？所谓：一切众生变化；一切身变化；一切刹变化；一切供养变化；一切音声变化；一切行愿变化；一切教化调伏众生变化；一切成正觉变化；一切说法变化；一切加持变化。是为十。若诸菩萨安住此法，则得具足一切无上变化法。

“佛子，菩萨摩诃萨有十种力持。何等为十？所谓：佛力持；法力持；众生力持；业力持；行力持；愿力持；境界力持；时力持；善力持；智力持。是为十。若诸菩萨安住此法，则于一切法得无上自在力持。

“佛子，菩萨摩诃萨有十种大欣慰。何等为十？所谓：诸菩萨发如是心：‘尽未来世所有诸佛出兴于世，我当皆得随逐承事令生欢喜。’如是思惟，心大欣慰。复作是念：‘彼诸如来出兴于世，我当悉以无上供具恭敬供养。’如是思惟，心大欣慰。复作是念：‘我于诸佛所兴供养时，彼诸如来必示诲我法，我悉以深心恭敬听受、如说修行，于菩萨地必得已生、现生、当生。’如是思惟，心大欣慰。复作是念：‘我当于不可说不可说劫行菩萨行，常与一切诸佛菩萨而得共俱。’如是思惟，心大欣慰。复作是念：‘我于往昔未发无上大菩提心，有诸怖畏，所谓：不活畏、恶名畏、死畏、堕恶道畏、大众威德畏。自一发心，悉皆远离，不惊不恐，不畏不惧，不怯不怖，一切众魔及诸外道所不能坏。’如是思惟，心大欣慰。复作是念：‘我当令一切众生成无上菩提；成菩提已，我当于彼佛所修菩萨行尽其形寿，以大信心兴所应供佛诸供养具而为供养；及涅槃后，各起无量塔供养舍利，及受持守护所有遗法。’如是思惟，心大欣慰。又作是念：‘十方所有一切世界，我当悉以无上庄严而庄严之，皆令具足种种奇妙平等清净，复以种种大神通力住持震动，光明照耀普使周遍。’如是思惟，心大欣慰。复作是念：‘我当断一切众生疑惑，净一切众生欲乐，启一切众生心意，灭一切众生烦恼，闭一切众生恶道门，开一切众生善趣门，破一切众生黑暗，与一切众生光明，令一切众生离众魔业，使一切众生至安隐处。’如是思惟，心大欣慰。菩萨摩诃萨复作是念：‘诸佛如来如优昙华，难可值遇，于无量劫莫能一见。我当于未来世欲见如来则便得见，诸佛如来常不舍我，恒住我所，令我得见，为我说法无有断绝；既闻法已，心意清净，远离谄曲，质直无伪，于念念中常见诸佛。’如是思惟，心大欣慰。复作是念：‘我于未来当得成佛，以佛神力，于一切世界，为一切众生各别示现成等正觉清净无畏大师子吼，以本大愿周遍法界，击大法鼓，雨大法雨，作大法施，于无量劫常演正法，大悲所持身、语、意业无有疲厌。’如是思惟，心大欣慰。佛子，是为菩萨摩诃萨十种大欣慰。若诸菩萨安住此法，则得无上成正觉智慧大欣慰。

“佛子，菩萨摩诃萨有十种深入佛法。何等为十？所谓：入过去世一切世界；入未来世一切世界；入现在世世界数、世界行、世界说、世界清净；入一切世界种种性；入一切众生种种业报；入一切菩萨种种行；知过去一切佛次第；知未来一切佛次第；知现在十方虚空法界等一切诸佛、国土众会、说法调伏；知世间法、声闻法、独觉法、菩萨法、如来法，虽知诸法皆无分别而说种种法，悉入法界无所入故，如其法说无所取著。是为十。若诸菩萨安住此法，则得入于阿耨多罗三藐三菩提大智慧甚深性。

“佛子，菩萨摩诃萨有十种依止，菩萨依此行菩萨行。何等为十？所谓：依止供养一切诸佛，行菩萨行；依止调伏一切众生，行菩萨行；依止亲近一切善友，行菩萨行；依止积集一切善根，行菩萨行；依止严净一切佛土，行菩萨行；依止不舍一切众生，行菩萨行；依止深入一切波罗蜜，行菩萨行；依止满足一切菩萨愿，行菩萨行；依止无量菩提心，行菩萨行；依止一切佛菩提，行菩萨行。是为十。菩萨依此行菩萨行。

“佛子，菩萨摩诃萨有十种发无畏心。何等为十？所谓：灭一切障碍业，发无畏心；于佛灭后护持正法，发无畏心；降伏一切魔，发无畏心；不惜身命，发无畏心；摧破一切外道邪论，发无畏心；令一切众生欢喜，发无畏心；令一切众会皆悉欢喜，发无畏心；调伏一切天、龙、夜叉、乾闼婆、阿修罗、迦楼罗、紧那罗、摩睺罗伽，发无畏心；离二乘地，入甚深法，发无畏心；于不可说不可说劫行菩萨行，心无疲厌，发无畏心。是为十。若诸菩萨安住此法，则得如来无上大智无所畏心。

“佛子，菩萨摩诃萨发十种无疑心，于一切佛法心无疑惑。何等为十？所谓：菩萨摩诃萨发如是心：‘我当以布施，摄一切众生；以戒、忍、精进、禅定、智慧、慈、悲、喜、舍，摄一切众生。’发此心时，决定无疑；若生疑心，无有是处。是为第一发无疑心。菩萨摩诃萨又作是念：‘未来诸佛出兴于世，我当一切承事供养。’发此心时，决定无疑；若生疑心，无有是处。是为第二发无疑心。菩萨摩诃萨又作是念：‘我当以种种奇妙光明网，周遍庄严一切世界。’发此心时，决定无疑；若生疑心，无有是处。是为第三发无疑心。菩萨摩诃萨又作是念：‘我当尽未来劫修菩萨行。无数、无量、无边、无等、不可数、不可称、不可思、不可量、不可说、不可说不可说，过诸算数，究竟法界、虚空界一切众生，我当悉以无上教化调伏法而成熟之。’发此心时，决定无疑；若生疑心，无有是处。是为第四发无疑心。菩萨摩诃萨又作是念：‘我当修菩萨行，满大誓愿，具一切智，安住其中。’发此心时，决定无疑；若生疑心，无有是处。是为第五发无疑心。菩萨摩诃萨又作是念：‘我当普为一切世间行菩萨行，为一切法清净光明，照明一切所有佛法。’发此心时，决定无疑；若生疑心，无有是处。是为第六发无疑心。菩萨摩诃萨又作是念：‘我当知一切法皆是佛法，随众生心，为其演说，悉令开悟。’发此心时，决定无疑；若生疑心，无有是处。是为第七发无疑心。菩萨摩诃萨又作是念：‘我当于一切法得无障碍门，知一切障碍不可得故；其心如是，无有疑惑，住真实性，乃至成于阿耨多罗三藐三菩提。’发此心时，决定无疑；若生疑心，无有是处。是为第八发无疑心。菩萨摩诃萨又作是念：‘我当知一切法莫不皆是出世间法，远离一切妄想颠倒，以一庄严而自庄严而无所庄严；于此自了，不由他悟。’发此心时，决定无疑；若生疑心，无有是处。是为第九发无疑心。菩萨摩诃萨又作是念：‘我当于一切法成最正觉，离一切妄想颠倒故，得一念相应智故，若一若异不可得故，离一切数故，究竟无为故，离一切言说故，住不可说境界际故。’发此心时，决定无疑；若生疑心，无有是处。是为第十发无疑心。若诸菩萨安住此法，则于一切佛法心无所疑。

“佛子，菩萨摩诃萨有十种不可思议。何等为十？所谓：一切善根，不可思议。一切誓愿，不可思议。知一切法如幻，不可思议。发菩提心修菩萨行，善根不失，无所分别，不可思议。虽深入一切法，亦不取灭度，以一切愿未成满故，不可思议。修菩萨道而示现降神、入胎、诞生、出家、苦行、往诣道场、降伏众魔、成最正觉、转正法轮、入般涅槃，神变自在无有休息，不舍悲愿救护众生，不可思议。虽能示现如来十力神变自在，而亦不舍等法界心教化众生，不可思议。知一切法无相是相，相是无相，无分别是分别，分别是无分别，非有是有，有是非有，无作是作，作是无作，非说是说，说是非说，不可思议。知心与菩提等，知菩提与心等，心及菩提与众生等，亦不生心颠倒、想颠倒、见颠倒，不可思议。于念念中入灭尽定，尽一切漏而不证实际，亦不尽有漏善根；虽知一切法无漏，而知漏尽，亦知漏灭；虽知佛法即世间法，世间法即佛法，而不于佛法中分别世间法，不于世间法中分别佛法；一切诸法悉入法界，无所入故；知一切法皆无二，无变易故；是为第十不可思议。佛子，是为菩萨摩诃萨十种不可思议。若诸菩萨安住其中，则得一切诸佛无上不可思议法。

“佛子，菩萨摩诃萨有十种巧密语。何等为十？所谓：于一切佛经中，巧密语；于一切受生处，巧密语；于一切菩萨神通变现、成等正觉，巧密语；于一切众生业报，巧密语；于一切众生所起染净，巧密语；于一切法究竟无障碍门，巧密语；于一切虚空界，一一方处悉有世界或成或坏，间无空处，巧密语；于一切法界、一切十方，乃至微细处，悉有如来示现初生，乃至成佛、入般涅槃，充满法界悉分别见，巧密语；见一切众生平等涅槃无变易故，而不舍大愿，以一切智愿未得圆满令满足故，巧密语；虽知一切法不由他悟，而不舍离诸善知识，于如来所转加尊敬，与善知识和合无二，于诸善根修习种植，回向安住，同一所作，同一体性，同一出离，同一成就，巧密语。是为十。若诸菩萨安住其中，则得如来无上善巧微密语。

“佛子，菩萨摩诃萨有十种巧分别智。何等为十？所谓：入一切刹巧分别智；入一切众生处巧分别智；入一切众生心行巧分别智；入一切众生根巧分别智；入一切众生业报巧分别智；入一切声闻行巧分别智；入一切独觉行巧分别智；入一切菩萨行巧分别智；入一切世间法巧分别智；入一切佛法巧分别智。是为十。若诸菩萨安住其中，则得一切诸佛无上善巧分别诸法智。

“佛子，菩萨摩诃萨有十种入三昧。何等为十？所谓：于一切世界入三昧；于一切众生身入三昧；于一切法入三昧；见一切佛入三昧；住一切劫入三昧；从三昧起现不思议身入三昧；于一切佛身入三昧；觉悟一切众生平等入三昧；一念中入一切菩萨三昧智入三昧；一念中以无碍智成就一切诸菩萨行愿无有休息入三昧。是为十。若诸菩萨安住其中，则得一切诸佛无上善巧三昧法。

“佛子，菩萨摩诃萨有十种遍入。何等为十？所谓：众生遍入；国土遍入；世间种种相遍入；火灾遍入；水灾遍入；佛遍入；庄严遍入；如来无边功德身遍入；一切种种说法遍入；一切如来种种供养遍入。是为十。若诸菩萨安住其中，则得如来无上大智遍入法。

“佛子，菩萨摩诃萨有十种解脱门。何等为十？所谓：一身周遍一切世界解脱门；于一切世界示现无量种种色相解脱门；以一切世界入一佛刹解脱门；普加持一切众生界解脱门；以一切佛庄严身充满一切世界解脱门；于自身中见一切世界解脱门；一念中往一切世界解脱门；于一世界示现一切如来出世解脱门；一身充满一切法界解脱门；一念中示现一切佛游戏神通解脱门。是为十。若诸菩萨安住其中，则得如来无上解脱门。

“佛子，菩萨摩诃萨有十种神通。何等为十？所谓：忆念宿命方便智通；天耳无碍方便智通；知他众生不思议心行方便智通；天眼观察无有障碍方便智通；随众生心现不思议大神通力方便智通；一身普现无量世界方便智通；一念遍入不可说不可说世界方便智通；出生无量庄严具，庄严不思议世界方便智通；示现不可说变化身方便智通；随不思议众生心，于不可说世界现成阿耨多罗三藐三菩提方便智通。是为十。若诸菩萨安住其中，则得如来无上大善巧神通，为一切众生种种示现，令其修学。

“佛子，菩萨摩诃萨有十种明。何等为十？所谓：知一切众生业报，善巧智明。知一切众生境界，寂灭清净，无诸戏论，善巧智明。知一切众生种种所缘唯是一相悉不可得，一切诸法皆如金刚，善巧智明。能以无量微妙音声，普闻十方一切世界，善巧智明。普坏一切心所染著，善巧智明。能以方便示现受生或不受生，善巧智明。舍离一切想、受境界，善巧智明。知一切法非相、非无相，一性无性，无所分别，而能了知种种诸法，于无量劫分别演说，住于法界，成阿耨多罗三藐三菩提，善巧智明。菩萨摩诃萨知一切众生生本无有生，了达受生不可得故，而知因、知缘、知事、知境界、知行、知生、知灭、知言说、知迷惑、知离迷惑、知颠倒、知离颠倒、知杂染、知清净、知生死、知涅槃、知可得、知不可得、知执著、知无执著、知住、知动、知去、知还、知起、知不起、知失坏、知出离、知成熟、知诸根、知调伏，随其所应种种教化，未曾忘失菩萨所行。何以故？菩萨但为利益众生故，发阿耨多罗三藐三菩提心，无余所为。是故，菩萨常化众生，身无疲倦，不违一切世间所作。是名缘起善巧智明。菩萨摩诃萨于佛无著，不起著心；于法无著，不起著心；于刹无著，不起著心；于众生无著，不起著心；不见有众生而行教化调伏说法，然亦不舍菩萨诸行，大悲大愿，见佛闻法，随顺修行，依于如来种诸善根，恭敬供养无有休息，能以神力震动十方无量世界，其心广大等法界故，知种种说法，知众生数，知众生差别，知苦生，知苦灭，知一切行皆如影像，行菩萨行，永断一切受生根本，但为救护一切众生，行菩萨行而无所行，随顺一切诸佛种性，发如大山王心，知一切虚妄颠倒，入一切种智门，智慧广大不可倾动，当成正觉，于生死海平等济渡一切众生，善巧智明。是为十。若诸菩萨安住其中，则得如来无上大善巧智明。

“佛子，菩萨摩诃萨有十种解脱。何等为十？所谓：烦恼解脱；邪见解脱；诸取解脱；蕴、处、界解脱；超二乘解脱；无生法忍解脱；于一切世间、一切刹、一切众生、一切法离著解脱；无边住解脱；发起一切菩萨行入如来无分别地解脱；于一念中悉能了知一切三世解脱。是为十。若诸菩萨安住此法，则能施作无上佛事，教化成熟一切众生。

“佛子，菩萨摩诃萨有十种园林。何等为十？所谓：生死是菩萨园林，无厌舍故；教化众生是菩萨园林，不疲倦故；住一切劫是菩萨园林，摄诸大行故；清净世界是菩萨园林，自所止住故；一切魔宫殿是菩萨园林，降伏彼众故；思惟所闻法是菩萨园林，如理观察故；六波罗蜜、四摄事、三十七菩提分法是菩萨园林，绍继慈父境界故；十力、四无所畏、十八不共乃至一切佛法是菩萨园林，不念余法故；示现一切菩萨威力自在神通是菩萨园林，以大神力转正法轮调伏众生无休息故；一念于一切处为一切众生示成正觉是菩萨园林，法身周遍尽虚空一切世界故。是为十。若诸菩萨安住此法，则得如来无上离忧恼、大安乐行。

“佛子，菩萨摩诃萨有十种宫殿。何等为十？所谓：菩提心是菩萨宫殿，恒不忘失故；十善业道福德智慧是菩萨宫殿，教化欲界众生故；四梵住禅定是菩萨宫殿，教化色界众生故；生净居天是菩萨宫殿，一切烦恼不染故；生无色界是菩萨宫殿，令诸众生离难处故；生杂染世界是菩萨宫殿，令一切众生断烦恼故；现处内宫妻子、眷属是菩萨宫殿，成就往昔同行众生故；现居轮王、护世、释、梵是菩萨宫殿，为调伏自在心众生故；住一切菩萨行游戏神通皆得自在是菩萨宫殿，善游戏诸禅解脱三昧智慧故；一切佛所受无上自在、一切智王灌顶记是菩萨宫殿，住十力庄严作一切法王自在事故。是为十。若诸菩萨安住其中，则得法灌顶，于一切世间神力自在。

“佛子，菩萨摩诃萨有十种所乐。何等为十？所谓：乐正念，心不散乱故；乐智慧，分别诸法故；乐往诣一切佛所，听法无厌故；乐诸佛，充满十方无边际故；乐菩萨，自在为诸众生以无量门而现身故；乐诸三昧门，于一三昧门入一切三昧门故；乐陀罗尼，持法不忘转受众生故；乐无碍辩才，于一文一句经不可说劫分别演说无穷尽故；乐成正觉，为一切众生以无量门示现于身成正觉故；乐转法轮，摧灭一切异道法故。是为十。若诸菩萨安住此法，则得一切诸佛如来无上法乐。

“佛子，菩萨摩诃萨有十种庄严。何等为十？所谓：力庄严，不可坏故；无畏庄严，无能伏故；义庄严，说不可说义无穷尽故；法庄严，八万四千法聚观察演说无忘失故；愿庄严，一切菩萨所发弘誓无退转故；行庄严，修普贤行而出离故；刹庄严，以一切刹作一刹故；普音庄严，周遍一切诸佛世界雨法雨故；力持庄严，于一切劫行无数行不断绝故；变化庄严，于一众生身示现一切众生数等身，令一切众生悉得知见，求一切智无退转故。是为十。若诸菩萨安住此法，则得如来一切无上法庄严。

“佛子，菩萨摩诃萨发十种不动心。何等为十？所谓：于一切所有悉皆能舍不动心；思惟观察一切佛法不动心；忆念供养一切诸佛不动心；于一切众生誓无恼害不动心；普摄众生不拣怨亲不动心；求一切佛法无有休息不动心；一切众生数等不可说不可说劫，行菩萨行不生疲厌亦无退转不动心；成就有根信、无浊信、清净信、极清净信、离垢信、明彻信、恭敬供养一切佛信、不退转信、不可尽信、无能坏信、大欢喜踊跃信不动心；成就出生一切智方便道不动心；闻一切菩萨行法信受不谤不动心。是为十。若诸菩萨安住此法，则得无上一切智不动心。

“佛子，菩萨摩诃萨有十种不舍深大心。何等为十？所谓：不舍成满一切佛菩提深大心；不舍教化调伏一切众生深大心；不舍不断一切诸佛种性深大心；不舍亲近一切善知识深大心；不舍供养一切诸佛深大心；不舍专求一切大乘功德法深大心；不舍于一切佛所修行梵行、护持净戒深大心；不舍亲近一切菩萨深大心；不舍求一切佛法方便护持深大心；不舍满一切菩萨行愿、集一切诸佛法深大心。是为十。若诸菩萨安住其中，则能不舍一切佛法。

“佛子，菩萨摩诃萨有十种智慧观察。何等为十？所谓：善巧分别说一切法智慧观察；了知三世一切善根智慧观察；了知一切诸菩萨行自在变化智慧观察；了知一切诸法义门智慧观察；了知一切诸佛威力智慧观察；了知一切陀罗尼门智慧观察；于一切世界普说正法智慧观察；入一切法界智慧观察；知一切十方不可思议智慧观察；知一切佛法智慧光明无有障碍智慧观察。是为十。若诸菩萨安住其中，则得如来无上大智慧观察。

“佛子，菩萨摩诃萨有十种说法。何等为十？所谓：说一切法皆从缘起；说一切法皆悉如幻；说一切法无有乖诤；说一切法无有边际；说一切法无所依止；说一切法犹如金刚；说一切法皆悉如如；说一切法皆悉寂静；说一切法皆悉出离；说一切法皆住一义，本性成就。是为十。若诸菩萨安住其中，则能善巧说一切法。

“佛子，菩萨摩诃萨有十种清净。何等为十？所谓：深心清净；断疑清净；离见清净；境界清净；求一切智清净；辩才清净；无畏清净；住一切菩萨智清净；受一切菩萨律仪清净；具足成就无上菩提、三十二种百福相、白净法、一切善根清净。是为十。若诸菩萨安住其中，则得一切如来无上清净法。

“佛子，菩萨摩诃萨有十种印。何等为十？所谓：菩萨摩诃萨知苦苦、坏苦、行苦，专求佛法，不生懈怠，行菩萨行无有疲懈，不惊不畏，不恐不怖，不舍大愿，求一切智坚固不退，究竟阿耨多罗三藐三菩提，是为第一印。菩萨摩诃萨见有众生愚痴狂乱，或以粗弊恶语而相毁辱，或以刀杖瓦石而加损害，终不以此境界舍菩萨心，但忍辱柔和，专修佛法，住最胜道，入离生位，是为第二印。菩萨摩诃萨闻说与一切智相应甚深佛法，能以自智，深信忍可，解了趣入，是为第三印。菩萨摩诃萨又作是念：‘我发深心求一切智，我当成佛得阿耨多罗三藐三菩提。一切众生流转五趣受无量苦，亦当令其发菩提心，深信欢喜，勤修精进，坚固不退。’是为第四印。菩萨摩诃萨知如来智无有边际，不以齐限测如来智；菩萨曾于无量佛所闻如来智无有边际故，能不以齐限测度；一切世间文字所说皆有齐限，悉不能知如来智慧；是为第五印。菩萨摩诃萨于阿耨多罗三藐三菩提得最胜欲、甚深欲、广欲、大欲、种种欲、无能胜欲、无上欲、坚固欲、众魔外道并其眷属无能坏欲、求一切智不退转欲，菩萨住如是等欲，于无上菩提毕竟不退，是为第六印。菩萨摩诃萨行菩萨行，不顾身命，无能沮坏，发心趣向一切智故，一切智性常现前故，得一切佛智光明故，终不舍离佛菩提，终不舍离善知识，是为第七印。菩萨摩诃萨若见善男子、善女人趣大乘者，令其增长求佛法心，令其安住一切善根，令其摄取一切智心，令其不退无上菩提，是为第八印。菩萨摩诃萨令一切众生得平等心，劝令勤修一切智道，以大悲心而为说法，令于阿耨多罗三藐三菩提永不退转，是为第九印。菩萨摩诃萨与三世诸佛同一善根，不断一切诸佛种性，究竟得至一切智智，是为第十印。佛子，是为菩萨摩诃萨十种印。菩萨以此速成阿耨多罗三藐三菩提，具足如来一切法无上智印。

“佛子，菩萨摩诃萨有十种智光照。何等为十？所谓：知定当成阿耨多罗三藐三菩提智光照；见一切佛智光照；见一切众生死此生彼智光照；解一切修多罗法门智光照；依善知识发菩提心集诸善根智光照；示现一切诸佛智光照；教化一切众生悉令安住如来地智光照；演说不可思议广大法门智光照；善巧了知一切诸佛神通威力智光照；满足一切诸波罗蜜智光照。是为十。若诸菩萨安住此法，则得一切诸佛无上智光照。

“佛子，菩萨摩诃萨有十种无等住，一切众生、声闻、独觉悉无与等。何等为十？所谓：菩萨摩诃萨虽观实际而不取证，以一切愿未成满故，是为第一无等住。菩萨摩诃萨种等法界一切善根，而不于中有少执著，是为第二无等住。菩萨摩诃萨修菩萨行，知其如化，以一切法悉寂灭故，而于佛法不生疑惑，是为第三无等住。菩萨摩诃萨虽离世间所有妄想，然能作意，于不可说劫行菩萨行，满足大愿，终不中起疲厌之心，是为第四无等住。菩萨摩诃萨于一切法无所取著，以一切法性寂灭故，而不证涅槃。何以故？一切智道未成满故，是为第五无等住。菩萨摩诃萨知一切劫皆即非劫，而真实说一切劫数，是为第六无等住。菩萨摩诃萨知一切法悉无所作，而不舍作道，求诸佛法，是为第七无等住。菩萨摩诃萨知三界唯心、三世唯心，而了知其心无量无边，是为第八无等住。菩萨摩诃萨为一众生，于不可说劫行菩萨行，欲令安住一切智地；如为一众生，为一切众生悉亦如是，而不生疲厌，是为第九无等住。菩萨摩诃萨虽修行圆满，而不证菩提。何以故？菩萨作如是念：‘我之所作本为众生，是故我应久处生死，方便利益，皆令安住无上佛道。’是为第十无等住。佛子，是为菩萨摩诃萨十种无等住。若诸菩萨安住其中，则得无上大智、一切佛法无等住。

“佛子，菩萨摩诃萨发十种无下劣心。何等为十？佛子，菩萨摩诃萨作如是念：‘我当降伏一切天魔及其眷属。’是为第一无下劣心。又作是念：‘我当悉破一切外道及其邪法。’是为第二无下劣心。又作是念：‘我当于一切众生善言开喻皆令欢喜。’是为第三无下劣心。又作是念：‘我当成满遍法界一切波罗蜜行。’是为第四无下劣心。又作是念：‘我当积集一切福德藏。’是为第五无下劣心。又作是念：‘无上菩提广大难成，我当修行悉令圆满。’是为第六无下劣心。又作是念：‘我当以无上教化、无上调伏，教化调伏一切众生。’是为第七无下劣心。又作是念：‘一切世界种种不同，我当以无量身成等正觉。’是为第八无下劣心。又作是念：‘我修菩萨行时，若有众生来从我乞手足、耳鼻、血肉、骨髓、妻子、象马乃至王位，如是一切悉皆能舍，不生一念忧悔之心，但为利益一切众生，不求果报，以大悲为首，大慈究竟。’是为第九无下劣心。又作是念：‘三世所有一切诸佛，一切佛法、一切众生、一切国土、一切世间、一切三世、一切虚空界、一切法界、一切语言施设界、一切寂灭涅槃界，如是一切种种诸法，我当以一念相应慧，悉知悉觉，悉见悉证，悉修悉断，然于其中无分别、离分别、无种种差别、无功德、无境界、非有非无、非一非二。以不二智知一切二，以无相智知一切相，以无分别智知一切分别，以无异智知一切异，以无差别智知一切差别，以无世间智知一切世间，以无世智知一切世，以无众生智知一切众生，以无执著智知一切执著，以无住处智知一切住处，以无杂染智知一切杂染，以无尽智知一切尽，以究竟法界智于一切世界示现身，以离言音智示不可说言音，以一自性智入于无自性，以一境界智现种种境界；知一切法不可说，而现大自在言说，证一切智地；为教化调伏一切众生故，于一切世间示现大神通变化。’是为第十无下劣心。佛子，是为菩萨摩诃萨发十种无下劣心。若诸菩萨安住此心，则得一切最上无下劣佛法。

“佛子，菩萨摩诃萨于阿耨多罗三藐三菩提，有十种如山增上心。何等为十？佛子，菩萨摩诃萨常作意勤修一切智法，是为第一如山增上心。恒观一切法本性空无所得，是为第二如山增上心。愿于无量劫行菩萨行，修一切白净法，以住一切白净法故，知见如来无量智慧，是为第三如山增上心。为求一切佛法故，等心敬奉诸善知识，无异希求，无盗法心，唯生尊重，未曾有意，一切所有悉皆能舍，是为第四如山增上心。若有众生骂辱、毁谤、打棒、屠割，苦其形体，乃至断命，如是等事悉皆能受，终不因此生动乱心、生瞋害心，亦不退舍大悲弘誓，更令增长无有休息。何以故？菩萨于一切法如实出离，舍成就故；证得一切诸如来法，忍辱柔和已自在故。是为第五如山增上心。菩萨摩诃萨成就增上大功德，所谓：天增上功德、人增上功德、色增上功德、力增上功德、眷属增上功德、欲增上功德、王位增上功德、自在增上功德、福德增上功德、智慧增上功德。虽复成就如是功德，终不于此而生染著，所谓：不著味、不著欲、不著财富、不著眷属；但深乐法，随法去、随法住、随法趣向、随法究竟，以法为依、以法为救、以法为归、以法为舍，守护法、爱乐法、希求法、思惟法。佛子，菩萨摩诃萨虽复具受种种法乐，而常远离众魔境界。何以故？菩萨摩诃萨于过去世发如是心：‘我当令一切众生皆悉永离众魔境界，住佛境故。’是为第六如山增上心。菩萨摩诃萨为求阿耨多罗三藐三菩提，已于无量阿僧祇劫行菩萨道精勤匪懈，犹谓：‘我今始发阿耨多罗三藐三菩提心。’行菩萨行，亦不惊、亦不怖、亦不畏。虽能一念即成阿耨多罗三藐三菩提，然为众生故，于无量劫行菩萨行无有休息，是为第七如山增上心。菩萨摩诃萨知一切众生性不和善，难调难度，不能知恩，不能报恩，是故为其发大誓愿，欲令皆得心意自在，所行无碍，舍离恶念，不于他所生诸烦恼，是为第八如山增上心。菩萨摩诃萨复作是念：‘非他令我发菩提心，亦不待人助我修行。我自发心，集诸佛法，誓期自勉，尽未来劫行菩萨道，成阿耨多罗三藐三菩提。是故我今修菩萨行，当净自心亦净他心，当知自境界亦知他境界，我当悉与三世诸佛境界平等。’是为第九如山增上心。菩萨摩诃萨作如是观：‘无有一法修菩萨行，无有一法满菩萨行，无有一法教化调伏一切众生，无有一法供养恭敬一切诸佛，无有一法于阿耨多罗三藐三菩提已成、今成、当成，无有一法已说、今说、当说，说者及法俱不可得，而亦不舍阿耨多罗三藐三菩提愿。’何以故？菩萨求一切法皆无所得，如是出生阿耨多罗三藐三菩提。是故，于法虽无所得，而勤修习增上善业，清净对治，智慧圆满，念念增长，一切具足。其心于此不惊不怖，不作是念：‘若一切法皆悉寂灭，我有何义求于无上菩提之道？’是为第十如山增上心。佛子，是为菩萨摩诃萨于阿耨多罗三藐三菩提十种如山增上心。若诸菩萨安住其中，则得如来无上大智山王增上心。

“佛子，菩萨摩诃萨有十种入阿耨多罗三藐三菩提如海智。何等为十？所谓：入一切无量众生界，是为第一如海智。入一切世界而不起分别，是为第二如海智。知一切虚空界无量无碍，普入十方一切差别世界网，是为第三如海智。菩萨摩诃萨善入法界，所谓：无碍入、不断入、不常入、无量入、不生入、不灭入、一切入，悉了知故，是为第四如海智。菩萨摩诃萨于过去、未来、现在诸佛、菩萨、法师、声闻、独觉及一切凡夫所集善根已集、现集、当集，三世诸佛于阿耨多罗三藐三菩提已成、今成、当成所有善根，三世诸佛说法调伏一切众生已说、今说、当说所有善根，于彼一切皆悉了知，深信随喜，愿乐修习，无有厌足，是为第五如海智。菩萨摩诃萨于念念中入过去世不可说劫，于一劫中，或百亿佛出世，或千亿佛出世，或百千亿佛出世，或无数、或无量、或无边、或无等、或不可数、或不可称、或不可思、或不可量、或不可说、或不可说不可说，超过算数诸佛世尊出兴于世，及彼诸佛道场众会声闻、菩萨说法调伏，一切众生寿命延促，法住久近，如是一切悉皆明见；如一劫，一切诸劫皆亦如是。其无佛劫所有众生，有于阿耨多罗三藐三菩提种诸善根，亦悉了知；若有众生善根熟已，于未来世当得见佛，亦悉了知。如是观察过去世不可说不可说劫，心无厌足，是为第六如海智。菩萨摩诃萨入未来世，观察分别一切诸劫无量无边，知何劫有佛，何劫无佛，何劫有几如来出世，一一如来名号何等，住何世界，世界名何，度几众生，寿命几时。如是观察，尽未来际皆悉了知，不可穷尽而无厌足，是为第七如海智。菩萨摩诃萨入现在世观察思惟，于念念中普见十方无边品类不可说世界，皆有诸佛于无上菩提已成、今成、当成，往诣道场菩提树下，坐吉祥草，降伏魔军，成阿耨多罗三藐三菩提；从此起已，入于城邑，升天宫殿，说微妙法，转大法轮，示现神通，调伏众生，乃至付嘱阿耨多罗三藐三菩提法，舍于寿命，入般涅槃；入涅槃已，结集法藏令久住世，庄严佛塔种种供养。亦见彼世界所有众生，值佛闻法，受持讽诵，忆念思惟，增长慧解。如是观察普遍十方，而于佛法无有错谬。何以故？菩萨摩诃萨了知诸佛皆悉如梦，而能往诣一切佛所恭敬供养。菩萨尔时，不著自身、不著诸佛、不著世界、不著众会、不著说法、不著劫数，然见佛闻法，观察世界，入诸劫数，无有厌足，是为第八如海智。菩萨摩诃萨于不可说不可说劫一一劫中，供养恭敬不可说不可说无量诸佛，示现自身殁此生彼，以出过三界一切供具而为供养，并及供养菩萨、声闻、一切大众；一一如来般涅槃后，皆以无上供具供养舍利，及广行惠施满足众生。佛子，菩萨摩诃萨以不可思议心、不求报心、究竟心、饶益心，于不可说不可说劫，为阿耨多罗三藐三菩提故，供养诸佛，饶益众生，护持正法，开示演说，是为第九如海智。菩萨摩诃萨于一切佛所、一切菩萨所、一切法师所，一向专求菩萨所说法、菩萨所学法、菩萨所教法、菩萨修行法、菩萨清净法、菩萨成熟法、菩萨调伏法、菩萨平等法、菩萨出离法、菩萨总持法；得此法已，受持读诵，分别解说，无有厌足；令无量众生，于佛法中，发一切智相应心，入真实相，于阿耨多罗三藐三菩提得不退转。菩萨如是于不可说不可说劫无有厌足，是为第十如海智。佛子，是为菩萨摩诃萨十种入阿耨多罗三藐三菩提如海智。若诸菩萨安住此法，则得一切诸佛无上大智慧海。

“佛子，菩萨摩诃萨于阿耨多罗三藐三菩提，有十种如宝住。何等为十？佛子，菩萨摩诃萨悉能往诣无数世界诸如来所，瞻觐顶礼，承事供养，是为第一如宝住。于不思议诸如来所，听闻正法，受持忆念，不令忘失，分别思惟，觉慧增长，如是所作充满十方，是为第二如宝住。于此刹殁，余处现生，而于佛法无所迷惑，是为第三如宝住。知从一法出一切法，而能各各分别演说，以一切法种种义究竟皆是一义故，是为第四如宝住。知厌离烦恼，知止息烦恼，知防护烦恼，知除断烦恼，修菩萨行不证实际，究竟到于实际彼岸，方便善巧，善学所学，令往昔愿行皆得成满，身不疲倦，是为第五如宝住。知一切众生心所分别皆无处所，而亦说有种种方处；虽无分别、无所造作，为欲调伏一切众生而有修行、而有所作，是为第六如宝住。知一切法皆同一性，所谓：无性，无种种性，无无量性，无可算数性，无可称量性，无色无相，若一若多皆不可得，而决定了知此是诸佛法、此是菩萨法、此是独觉法、此是声闻法、此是凡夫法、此是善法、此是不善法、此是世间法、此是出世间法、此是过失法、此是无过失法、此是有漏法、此是无漏法，乃至此是有为法、此是无为法，是为第七如宝住。菩萨摩诃萨求佛不可得、求菩萨不可得、求法不可得、求众生不可得，而亦不舍调伏众生令于诸法成正觉愿。何以故？菩萨摩诃萨善巧观察，知一切众生分别，知一切众生境界，方便化导令得涅槃；为欲满足化众生愿，炽然修行菩萨行故。是为第八如宝住。菩萨摩诃萨知善巧说法、示现涅槃，为度众生所有方便，一切皆是心想建立，非是颠倒，亦非虚诳。何以故？菩萨了知一切诸法三世平等、如如不动、实际无住，不见有一众生已受化、今受化、当受化，亦自了知无所修行，无有少法若生若灭而可得者，而依于一切法，令所愿不空。是为第九如宝住。菩萨摩诃萨于不思议无量诸佛一一佛所，闻不可说不可说授记法，名号各异，劫数不同；从于一劫乃至不可说不可说劫常如是闻，闻已修行，不惊不怖，不迷不惑，知如来智不思议故，如来授记言无二故，自身行愿殊胜力故，随应受化令成阿耨多罗三藐三菩提满等法界一切愿故，是为第十如宝住。佛子，是为菩萨摩诃萨于阿耨多罗三藐三菩提十种如宝住。若诸菩萨安住此法，则得诸佛无上大智慧宝。

“佛子，菩萨摩诃萨发十种如金刚大乘誓愿心。何等为十？佛子，菩萨摩诃萨作如是念：‘一切诸法，无有边际，不可穷尽。我当以尽三世智，普皆觉了，无有遗余。’是为第一如金刚大乘誓愿心。菩萨摩诃萨又作是念：‘于一毛端处有无量无边众生，何况一切法界！我当皆以无上涅槃而灭度之。’是为第二如金刚大乘誓愿心。菩萨摩诃萨又作是念：‘十方世界，无量无边，无有齐限，不可穷尽。我当以诸佛国土最上庄严，庄严如是一切世界，所有庄严皆悉真实。’是为第三如金刚大乘誓愿心。菩萨摩诃萨又作是念：‘一切众生，无量无边，无有齐限，不可穷尽。我当以一切善根，回向于彼无上智光，照耀于彼。’是为第四如金刚大乘誓愿心。菩萨摩诃萨又作是念：‘一切诸佛，无量无边，无有齐限，不可穷尽。我当以所种善根回向供养，悉令周遍，无所缺少，然后我当成阿耨多罗三藐三菩提。’是为第五如金刚大乘誓愿心。佛子，菩萨摩诃萨见一切佛，闻所说法生大欢喜，不著自身，不著佛身，解如来身非实非虚、非有非无、非性非无性、非色非无色、非相非无相、非生非灭，实无所有，亦不坏有。何以故？不可以一切性相而取著故。是为第六如金刚大乘誓愿心。佛子，菩萨摩诃萨，或被众生诃骂毁呰、挝打楚挞，或截手足，或割耳鼻，或挑其目，或级其头；如是一切皆能忍受，终不因此生恚害心。于不可说不可说无央数劫修菩萨行，摄受众生恒无废舍。何以故？菩萨摩诃萨已善观察一切诸法无有二相，心不动乱，能舍自身忍其苦故。是为第七如金刚大乘誓愿心。佛子，菩萨摩诃萨又作是念：‘未来世劫，无量无边，无有齐限，不可穷尽。我当尽彼劫，于一世界，行菩萨道教化众生；如一世界，尽法界、虚空界、一切世界悉亦如是，而心不惊、不怖、不畏。何以故？为菩萨道法应如是，为一切众生而修行故。’是为第八如金刚大乘誓愿心。佛子，菩萨摩诃萨又作是念：‘阿耨多罗三藐三菩提以心为本，心若清净，则能圆满一切善根，于佛菩提必得自在，欲成阿耨多罗三藐三菩提随意即成。若欲除断一切取缘，住一向道，我亦能得，而我不断，为欲究竟佛菩提故，亦不即证无上菩提。何以故？为满本愿，尽一切世界行菩萨行化众生故。’是为第九如金刚大乘誓愿心。佛子，菩萨摩诃萨知佛不可得、菩提不可得、菩萨不可得、一切法不可得、众生不可得、心不可得、行不可得、过去不可得、未来不可得、现在不可得、一切世间不可得、有为无为不可得。菩萨如是寂静住、甚深住、寂灭住、无诤住、无言住、无二住、无等住、自性住、如理住、解脱住、涅槃住、实际住，而亦不舍一切大愿，不舍萨婆若心，不舍菩萨行，不舍教化众生，不舍诸波罗蜜，不舍调伏众生，不舍承事诸佛，不舍演说诸法，不舍庄严世界。何以故？菩萨摩诃萨发大愿故，虽复了达一切法相，大慈悲心转更增长，无量功德皆具修行，于诸众生心不舍离。何以故？‘一切诸法皆无所有，凡夫愚迷不知不觉，我当令彼悉得开悟，于诸法性分明照了。’何以故？‘一切诸佛安住寂灭，而以大悲心，于诸世间说法教化曾无休息。我今云何而舍大悲？又我先发广大誓愿心，发决定利益一切众生心，发积集一切善根心，发安住善巧回向心，发出生甚深智慧心，发含受一切众生心，发于一切众生平等心；作真实语、不虚诳语，愿与一切众生无上大法，愿不断一切诸佛种性。今一切众生未得解脱、未成正觉、未具佛法，大愿未满，云何而欲舍离大悲？’是为第十如金刚大乘誓愿心。佛子，是为菩萨摩诃萨发十种如金刚大乘誓愿心。若诸菩萨安住此法，则得如来金刚性无上大神通智

“佛子，菩萨摩诃萨有十种大发起。何等为十？佛子，菩萨摩诃萨作如是念：‘我当供养恭敬一切诸佛。’是为第一大发起。又作是念：‘我当长养一切菩萨所有善根。’是为第二大发起。又作是念：‘我当于一切如来般涅槃后，庄严佛塔，以一切华、一切鬘、一切香、一切涂香、一切末香、一切衣、一切盖、一切幢、一切幡而供养之，受持守护彼佛正法。’是为第三大发起。又作是念：‘我当教化调伏一切众生，令得阿耨多罗三藐三菩提。’是为第四大发起。又作是念：‘我当以诸佛国土无上庄严，而以庄严一切世界。’是为第五大发起。又作是念：‘我当发大悲心，为一众生，于一切世界，一一各尽未来际劫行菩萨行；如为一众生，为一切众生悉亦如是，皆令得佛无上菩提，乃至不生一念疲懈。’是为第六大发起。又作是念：‘彼诸如来无量无边，我当于一如来所，经不思议劫恭敬供养；如于一如来，于一切如来悉亦如是。’是为第七大发起。菩萨摩诃萨又作是念：‘彼诸如来灭度之后，我当为一一如来所有舍利各起宝塔，其量高广与不可说诸世界等；造佛形像亦复如是，于不可思议劫以一切宝幢、幡盖、香华、衣服而为供养，不生一念厌倦之心。为成就佛法故，为供养诸佛故，为教化众生故，为护持正法开示演说故。’是为第八大发起。菩萨摩诃萨又作是念：‘我当以此善根成无上菩提，得入一切诸如来地，与一切如来体性平等。’是为第九大发起。菩萨摩诃萨复作是念：‘我当成正觉已，于一切世界不可说劫，演说正法，示现不可思议自在神通，身、语及意不生疲倦，不离正法。以佛力所持故，为一切众生勤行大愿故，大慈为首故，大悲究竟故，达无相法故，住真实语故，证一切法皆寂灭故；知一切众生悉不可得而亦不违诸业所作故，与三世佛同一体故，周遍法界、虚空界故，通达诸法无相故，成就不生不灭故，具足一切佛法故，以大愿力调伏众生，作大佛事无有休息。’是为第十大发起。佛子，是为菩萨摩诃萨十种大发起。若诸菩萨安住此法，则不断菩萨行，具足如来无上大智。

“佛子，菩萨摩诃萨有十种究竟大事。何等为十？所谓：恭敬供养一切如来究竟大事；随所念众生悉能救护究竟大事；专求一切佛法究竟大事；积集一切善根究竟大事；思惟一切佛法究竟大事；满足一切誓愿究竟大事；成就一切菩萨行究竟大事；奉事一切善知识究竟大事；往诣一切世界诸如来所究竟大事；闻持一切诸佛正法究竟大事。是为十。若诸菩萨安住此法，则得阿耨多罗三藐三菩提大智慧究竟事。

“佛子，菩萨摩诃萨有十种不坏信。何等为十？所谓：于一切佛不坏信；于一切佛法不坏信；于一切圣僧不坏信；于一切菩萨不坏信；于一切善知识不坏信；于一切众生不坏信；于一切菩萨大愿不坏信；于一切菩萨行不坏信；于恭敬供养一切诸佛不坏信；于菩萨巧密方便教化调伏一切众生不坏信。是为十。若诸菩萨安住此法，则得诸佛无上大智慧不坏信。

“佛子，菩萨摩诃萨有十种得授记。何等为十？所谓：内有甚深解得授记；能随顺起菩萨诸善根得授记；修广大行得授记；现前得授记；不现前得授记；因自心证菩提得授记；成就忍得授记；教化调伏众生得授记；究竟一切劫数得授记；一切菩萨行自在得授记。是为十。若诸菩萨安住此法，则于一切诸佛所而得授记。

“佛子，菩萨摩诃萨有十种善根回向，菩萨由此能以一切善根悉皆回向。何等为十？所谓：以我善根同善知识愿，如是成就，莫别成就；以我善根同善知识心，如是成就，莫别成就；以我善根同善知识行，如是成就，莫别成就；以我善根同善知识善根，如是成就，莫别成就；以我善根同善知识平等，如是成就，莫别成就；以我善根同善知识念，如是成就，莫别成就；以我善根同善知识清净，如是成就，莫别成就；以我善根同善知识所住，如是成就，莫别成就；以我善根同善知识成满，如是成就，莫别成就；以我善根同善知识不坏，如是成就，莫别成就。是为十。若诸菩萨安住此法，则得无上善根回向。

“佛子，菩萨摩诃萨有十种得智慧。何等为十？所谓：于施自在得智慧；深解一切佛法得智慧；入如来无边智得智慧；于一切问答中能断疑得智慧；入于智者义得智慧；深解一切如来于一切佛法中言音善巧得智慧；深解于诸佛所种少善根必能满足一切白净法获如来无量智得智慧；成就菩萨不思议住得智慧；于一念中悉能往诣不可说佛刹得智慧；觉一切佛菩提、入一切法界闻持一切佛所说法、深入一切如来种种庄严言音得智慧。是为十。若诸菩萨安住此法，则得一切诸佛无上现证智。

“佛子，菩萨摩诃萨有十种发无量无边广大心。何等为十？所谓：于一切诸佛所，发无量无边广大心；观一切众生界，发无量无边广大心；观一切刹、一切世、一切法界，发无量无边广大心；观察一切法皆如虚空，发无量无边广大心；观察一切菩萨广大行，发无量无边广大心；正念三世一切诸佛，发无量无边广大心；观不思议诸业果报，发无量无边广大心；严净一切佛刹，发无量无边广大心；遍入一切诸佛大会，发无量无边广大心；观察一切如来妙音，发无量无边广大心。是为十。若诸菩萨安住此心，则得一切佛法无量无边广大智慧海。

“佛子，菩萨摩诃萨有十种伏藏。何等为十？所谓：知一切法是起功德行藏；知一切法是正思惟藏；知一切法是陀罗尼照明藏；知一切法是辩才开演藏；知一切法是不可说善觉真实藏；知一切佛自在神通是观察示现藏；知一切法是善巧出生平等藏；知一切法是常见一切诸佛藏；知一切不思议劫是善了皆如幻住藏；知一切诸佛菩萨是发生欢喜净信藏。是为十。若诸菩萨安住此法，则得一切诸佛无上智慧法藏，悉能调伏一切众生。

“佛子，菩萨摩诃萨有十种律仪。何等为十？所谓：于一切佛法不生诽谤律仪；于一切佛所信乐心不可坏律仪；于一切菩萨所起尊重恭敬律仪；于一切善知识所终不舍爱乐心律仪；于一切声闻、独觉不生忆念心律仪；远离一切退菩萨道律仪；不起一切损害众生心律仪；修一切善根皆令究竟律仪；于一切魔悉能降伏律仪；于一切波罗蜜皆令满足律仪。是为十。若诸菩萨安住此法，则得无上大智律仪。

“佛子，菩萨摩诃萨有十种自在。何等为十？所谓：命自在，于不可说劫住寿命故；心自在，智慧能入阿僧祇诸三昧故；资具自在，能以无量庄严庄严一切世界故；业自在，随时受报故；受生自在，于一切世界示现受生故；解自在，于一切世界见佛充满故；愿自在，随欲随时于诸刹中成正觉故；神力自在，示现一切大神变故；法自在，示现无边诸法门故；智自在，于念念中示现如来十力、无畏、成正觉故。是为十。若诸菩萨安住此法，则得圆满一切诸佛诸波罗蜜智慧神力菩提自在。

“佛子，菩萨摩诃萨有十种无碍用。何等为十？所谓：众生无碍用；国土无碍用；法无碍用；身无碍用；愿无碍用；境界无碍用；智无碍用；神通无碍用；神力无碍用；力无碍用。

“佛子，云何为菩萨摩诃萨众生等无碍用？

“佛子，菩萨摩诃萨有十种众生无碍用。何者为十？所谓：知一切众生无众生无碍用；知一切众生但想所持无碍用；为一切众生说法未曾失时无碍用；普化现一切众生界无碍用；置一切众生于一毛孔中而不迫隘无碍用；为一切众生示现他方一切世界令其悉见无碍用；为一切众生示现释、梵、护世诸天身无碍用；为一切众生示现声闻、辟支佛寂静威仪无碍用；为一切众生示现菩萨行无碍用；为一切众生示现诸佛色身相好、一切智力、成等正觉无碍用。是为十。

“佛子，菩萨摩诃萨有十种国土无碍用。何等为十？所谓：一切刹作一刹无碍用；一切刹入一毛孔无碍用；知一切刹无有尽无碍用；一身结跏趺坐充满一切刹无碍用；一身中现一切刹无碍用；震动一切刹不令众生恐怖无碍用；以一切刹庄严具庄严一刹无碍用；以一刹庄严具庄严一切刹无碍用；以一如来一众会遍一切佛刹示现众生无碍用；一切小刹、中刹、大刹、广刹、深刹、仰刹、覆刹、侧刹、正刹，遍诸方网，无量差别，以此普示一切众生无碍用。是为十。

“佛子，菩萨摩诃萨有十种法无碍用。何等为十？所谓：知一切法入一法、一法入一切法，而亦不违众生心解无碍用；从般若波罗蜜出生一切法，为他解说悉令开悟无碍用；知一切法离文字，而令众生皆得悟入无碍用；知一切法入一相，而能演说无量法相无碍用；知一切法离言说，能为他说无边法门无碍用；于一切法善转普门字轮无碍用；以一切法入一法门而不相违，于不可说劫说不穷尽无碍用；以一切法悉入佛法，令诸众生皆得悟解无碍用；知一切法无有边际无碍用；知一切法无障碍际，犹如幻网无量差别，于无量劫为众生说不可穷尽无碍用。是为十。

“佛子，菩萨摩诃萨有十种身无碍用。何等为十？所谓：以一切众生身入己身无碍用；以己身入一切众生身无碍用；一切佛身入一佛身无碍用；一佛身入一切佛身无碍用；一切刹入己身无碍用；以一身充遍一切三世法示现众生无碍用；于一身示现无边身入三昧无碍用；于一身示现众生数等身成正觉无碍用；于一切众生身现一众生身、于一众生身现一切众生身无碍用；于一切众生身示现法身、于法身示现一切众生身无碍用。是为十。

“佛子，菩萨摩诃萨有十种愿无碍用。何等为十？所谓：以一切菩萨愿作自愿无碍用；以一切佛成菩提愿力示现自成正觉无碍用；随所化众生自成阿耨多罗三藐三菩提无碍用；于一切无边际劫大愿不断无碍用；远离识身，不著智身，以自在愿现一切身无碍用；舍弃自身成满他愿无碍用；普教化一切众生而不舍大愿无碍用；于一切劫行菩萨行而大愿不断无碍用；于一毛孔现成正觉，以愿力故，充遍一切诸佛国土，于不可说不可说世界，为一一众生如是示现无碍用；说一句法遍一切法界，兴大正法云，耀解脱电光，震实法雷音，雨甘露味雨，以大愿力充洽一切诸众生界无碍用。是为十。

“佛子，菩萨摩诃萨有十种境界无碍用。何等为十？所谓：在法界境界而不舍众生境界无碍用；在佛境界而不舍魔境界无碍用；在涅槃境界而不舍生死境界无碍用；入一切智境界而不断菩萨种性境界无碍用；住寂静境界而不舍散乱境界无碍用；住无去、无来、无戏论、无相状、无体性、无言说、如虚空境界而不舍一切众生戏论境界无碍用；住诸力解脱境界而不舍一切诸方所境界无碍用；入无众生际境界而不舍教化一切众生无碍用；住禅定解脱、神通明智、寂静境界而于一切世界示现受生无碍用；住如来一切行庄严成正觉境界而现一切声闻、辟支佛寂静威仪无碍用。是为十。

“佛子，菩萨摩诃萨有十种智无碍用。何等为十？所谓：无尽辩才无碍用；一切总持无有忘失无碍用；能决定知、决定说一切众生诸根无碍用；于一念中以无碍智知一切众生心之所行无碍用；知一切众生欲乐、随眠、习气、烦恼病，随应授药无碍用；一念能入如来十力无碍用；以无碍智知三世一切劫及其中众生无碍用；于念念中现成正觉示现众生无有断绝无碍用；于一众生想知一切众生业无碍用；于一众生音解一切众生语无碍用。是为十。

“佛子，菩萨摩诃萨有十种神通无碍用。何等为十？所谓：于一身示现一切世界身无碍用；于一佛众会听受一切佛众会中所说法无碍用；于一众生心念中成就不可说无上菩提开悟一切众生心无碍用；以一音现一切世界差别言音，令诸众生各得解了无碍用；一念中现尽前际一切劫所有业果种种差别，令诸众生悉得知见无碍用；一微尘出现广大佛刹无量庄严无碍用；令一切世界具足庄严无碍用；普入一切三世无碍用；放大法光明现一切诸佛菩提、众生行愿无碍用；善守护一切天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世、声闻、独觉、菩萨、所有如来十力、菩萨善根无碍用。是为十。若诸菩萨得此无碍用，则能普入一切佛法。

“佛子，菩萨摩诃萨有十种神力无碍用。何等为十？所谓：以不可说世界置一尘中无碍用；于一尘中现等法界一切佛刹无碍用；以一切大海水置一毛孔，周旋往返十方世界，而于众生无所触娆无碍用；以不可说世界内自身中，示现一切神通所作无碍用；以一毛系不可数金刚围山，持以游行一切世界，不令众生生恐怖心无碍用；以不可说劫作一劫，一劫作不可说劫，于中示现成坏差别，不令众生心有恐怖无碍用；于一切世界现水、火、风灾种种变坏而不恼众生无碍用；一切世界三灾坏时，悉能护持一切众生资生之具不令损缺无碍用；以一手持不思议世界，掷不可说世界之外，不令众生有惊怖想无碍用；说一切刹同于虚空，令诸众生悉得悟解无碍用。是为十。

“佛子，菩萨摩诃萨有十种力无碍用。何等为十？所谓：众生力无碍用，教化调伏不舍离故；刹力无碍用，示现不可说庄严而庄严故；法力无碍用，令一切身入无身故；劫力无碍用，修行不断故；佛力无碍用，觉悟睡眠故；行力无碍用，摄取一切菩萨行故；如来力无碍用，度脱一切众生故；无师力无碍用，自觉一切诸法故；一切智力无碍用，以一切智成正觉故；大悲力无碍用，不舍一切众生故。是为十。

“佛子，如是名为菩萨摩诃萨十种无碍用。若有得此十无碍用者，于阿耨多罗三藐三菩提欲成、不成，随意无违，虽成正觉而亦不断行菩萨行。何以故？菩萨摩诃萨发大誓愿，入无边无碍用门，善巧示现故。

“佛子，菩萨摩诃萨有十种游戏，何等为十？所谓：以众生身作刹身，而亦不坏众生身，是菩萨游戏；以刹身作众生身，而亦不坏于刹身，是菩萨游戏；于佛身示现声闻、独觉身，而不损减如来身，是菩萨游戏；于声闻、独觉身示现如来身，而不增长声闻、独觉身，是菩萨游戏；于菩萨行身示现成正觉身，而亦不断菩萨行身，是菩萨游戏；于成正觉身示现修菩萨行身，而亦不减成菩提身，是菩萨游戏；于涅槃界示现生死身，而不著生死，是菩萨游戏；于生死界示现涅槃，亦不究竟入于涅槃，是菩萨游戏；入于三昧而示现行、住、坐、卧一切业，亦不舍三昧正受，是菩萨游戏；在一佛所闻法受持，其身不动，而以三昧力，于不可说诸佛会中各各现身，亦不分身，亦不起定，而闻法受持相续不断，如是念念于一一三昧身各出生不可说不可说三昧身，如是次第一切诸劫犹可穷尽，而菩萨三昧身不可穷尽，是菩萨游戏。是为十。若诸菩萨安住此法，则得如来无上大智游戏。

“佛子，菩萨摩诃萨有十种境界。何等为十？所谓：示现无边法界门，令众生得入，是菩萨境界；示现一切世界无量妙庄严，令众生得入，是菩萨境界；化往一切众生界，悉方便开悟，是菩萨境界；于如来身出菩萨身，于菩萨身出如来身，是菩萨境界；于虚空界现世界，于世界现虚空界，是菩萨境界；于生死界现涅槃界，于涅槃界现生死界，是菩萨境界；于一众生语言中，出生一切佛法语言，是菩萨境界；以无边身现作一身，一身作一切差别身，是菩萨境界；以一身充满一切法界，是菩萨境界；于一念中，令一切众生发菩提心，各现无量身成等正觉，是菩萨境界。是为十。若诸菩萨安住此法，则得如来无上大智慧境界。

“佛子，菩萨摩诃萨有十种力。何等为十？所谓：深心力，不杂一切世情故；增上深心力，不舍一切佛法故；方便力，诸有所作究竟故；智力，了知一切心行故；愿力，一切所求令满故；行力，尽未来际不断故；乘力，能出生一切乘，而不舍大乘故；神变力，于一一毛孔中，各各示现一切清净世界一切如来出兴世故；菩提力，令一切众生发心成佛无断绝故；转法轮力，说一句法悉称一切众生诸根性欲故。是为十。若诸菩萨安住此法，则得诸佛无上一切智十力。

“佛子，菩萨摩诃萨有十种无畏。何等为十？佛子，菩萨摩诃萨悉能闻持一切言说，作如是念：‘设有众生无量无边从十方来，以百千大法而问于我。我于彼问不见微少难可答相；以不见故，心得无畏，究竟到彼大无畏岸，随其所问悉能酬对，断其疑惑无有怯弱。’是为菩萨第一无畏。佛子，菩萨摩诃萨得如来灌顶无碍辩才，到于一切文字言音开示秘密究竟彼岸，作如是念：‘设有众生无量无边从十方来，以无量法而问于我。我于彼问不见微少难可答相；以不见故，心得无畏，究竟到彼大无畏岸，随其所问悉能酬对，断其疑惑无有恐惧。’是为菩萨第二无畏。佛子，菩萨摩诃萨知一切法空，离我、离我所，无作、无作者，无知者，无命者，无养育者，无补伽罗，离蕴、界、处，永出诸见，心如虚空，作如是念：‘不见众生有微少相能损恼我身、语、意业。’何以故？菩萨远离我、我所故，不见诸法有少性相。以不见故，心得无畏，究竟到彼大无畏岸，坚固勇猛，不可沮坏，是为菩萨第三无畏。佛子，菩萨摩诃萨佛力所护、佛力所持，住佛威仪，所行真实，无有变易，作如是念：‘我不见有少分威仪，令诸众生生诃责相。’以不见故，心得无畏，于大众中安隐说法，是为菩萨第四无畏。佛子，菩萨摩诃萨身、语、意业皆悉清净，鲜白柔和，远离众恶，作如是念：‘我不自见身、语、意业而有少分可诃责相。’以不见故，心得无畏，能令众生住于佛法，是为菩萨第五无畏。佛子，菩萨摩诃萨，金刚力士、天、龙、夜叉、乾闼婆、阿修罗、帝释、梵王、四天王等常随侍卫，一切如来护念不舍。菩萨摩诃萨作如是念：‘我不见有众魔外道有见众生能来障我行菩萨道少分之相。’以不见故，心得无畏，究竟到彼大无畏岸，发欢喜心行菩萨行，是为菩萨第六无畏。佛子，菩萨摩诃萨已得成就第一念根，心无忘失佛所悦可，作如是念：‘如来所说成菩提道文字句法，我不于中见有少分忘失之相。’以不见故，心得无畏，受持一切如来正法行菩萨行，是为菩萨第七无畏。佛子，菩萨摩诃萨智慧方便悉已通达，菩萨诸力皆得究竟，常勤教化一切众生，恒以愿心系佛菩提，而为悲愍众生故，成就众生故，于烦恼浊世示现受生、种族尊贵、眷属圆满、所欲从心、欢娱快乐，而作是念：‘我虽与此眷属聚会，不见少相而可贪著，废我修行禅定、解脱，及诸三昧、总持、辩才、菩萨道法。’何以故？菩萨摩诃萨于一切法已得自在到于彼岸，修菩萨行誓不断绝，不见世间有一境界而能惑乱菩萨道者。以不见故，心得无畏，究竟到彼大无畏岸，以大愿力于一切世界示现受生，是为菩萨第八无畏。佛子，菩萨摩诃萨恒不忘失萨婆若心，乘于大乘行菩萨行，以一切智大心势力，示现一切声闻、独觉寂静威仪，作如是念：‘我不自见当于二乘而取出离少分之相。’以不见故，心得无畏，到彼无上大无畏岸，普能示现一切乘道，究竟满足平等大乘，是为菩萨第九无畏。佛子，菩萨摩诃萨成就一切诸白净法，具足善根，圆满神通，究竟住于诸佛菩提，满足一切诸菩萨行，于诸佛所受一切智灌顶之记，而常化众生行菩萨道，作如是念：‘我不自见有一众生应可成熟而不能现诸佛自在而成熟相。’以不见故，心得无畏，究竟到彼大无畏岸，不断菩萨行，不舍菩萨愿，随所应化一切众生现佛境界而化度之，是为菩萨第十无畏。佛子，是为菩萨摩诃萨十种无畏。若诸菩萨安住此法，则得诸佛无上大无畏，而亦不舍菩萨无畏。

“佛子，菩萨摩诃萨有十种不共法。何等为十？佛子，菩萨摩诃萨不由他教，自然修行六波罗蜜──常乐大施，不生悭吝；恒持净戒，无所毁犯；具足忍辱，心不动摇；有大精进，未曾退转；善入诸禅，永无散乱；巧修智慧，悉除恶见。是为第一不由他教随顺波罗蜜道修六度不共法。佛子，菩萨摩诃萨普能摄受一切众生。所谓：以财及法而行惠施，正念现前，和颜爱语，其心欢喜，示如实义，令得悟解诸佛菩提，无有憎嫌，平等利益。是为第二不由他教顺四摄道勤摄众生不共法。佛子，菩萨摩诃萨善巧回向，所谓：不求果报回向、顺佛菩提回向、不著一切世间禅定三昧回向、为利益一切众生回向、为不断如来智慧回向。是为第三不由他教为诸众生发起善根求佛智慧不共法。佛子，菩萨摩诃萨到善巧方便究竟彼岸，心恒顾复一切众生，不厌世俗凡愚境界，不乐二乘出离之道，不著己乐，唯勤化度，善能入出禅定解脱，于诸三昧悉得自在，往来生死如游园观，未曾暂起疲厌之心；或住魔宫，或为释天、梵王、世主，一切生处靡不于中而现其身；或于外道众中出家，而恒远离一切邪见；一切世间文词、咒术、字印、算数，乃至游戏、歌舞之法，悉皆示现，无不精巧；或时示作端正妇人，智慧才能世中第一；于诸世间、出世间法能问能说，问答断疑皆得究竟；一切世间、出世间事亦悉通达到于彼岸，一切众生恒来瞻仰；虽现声闻、辟支佛威仪，而不失大乘心；虽念念中示成正觉，而不断菩萨行。是为第四不由他教方便善巧究竟彼岸不共法。佛子，菩萨摩诃萨善知权实双行道，智慧自在，到于究竟。所谓：住于涅槃而示现生死，知无众生而勤行教化，究竟寂灭而现起烦恼，住一坚密智慧法身而普现无量诸众生身，常入深禅定而示受欲乐，常远离三界而不舍众生，常乐法乐而现有婇女歌咏嬉戏，虽以众相好庄严其身而示受丑陋贫贱之形，常积集众善无诸过恶而现生地狱、畜生、饿鬼，虽已到于佛智彼岸而亦不舍菩萨智身。菩萨摩诃萨成就如是无量智慧，声闻、独觉尚不能知，何况一切童蒙众生？是为第五不由他教权实双行不共法。佛子，菩萨摩诃萨身、口、意业，随智慧行皆悉清净。所谓：具足大慈永离杀心，乃至具足正解无有邪见。是为第六不由他教身、口、意业随智慧行不共法。佛子，菩萨摩诃萨具足大悲，不舍众生，代一切众生而受诸苦，所谓：地狱苦、畜生苦、饿鬼苦。为利益故，不生劳倦，唯专度脱一切众生，未曾耽染五欲境界，常为精勤灭除众苦。是为第七不由他教常起大悲不共法。佛子，菩萨摩诃萨常为众生之所乐见，梵王、帝释、四天王等一切众生见无厌足。何以故？菩萨摩诃萨久远世来，行业清净无有过失，是故众生见者无厌。是为第八不由他教一切众生皆悉乐见不共法。佛子，菩萨摩诃萨于萨婆若大誓庄严志乐坚固，虽处凡夫、声闻、独觉险难之处，终不退失一切智心明净妙宝。佛子，如有宝珠，名净庄严，置泥潦中光色不改，能令浊水悉皆澄净。菩萨摩诃萨亦复如是，虽在凡愚杂浊等处，终不失坏求一切智清净宝心，而能令彼诸恶众生远离妄见、烦恼、秽浊，得求一切智清净心宝。是为第九不由他教在众难处不失一切智心宝不共法。佛子，菩萨摩诃萨成就自觉境界智，无师自悟，究竟自在到于彼岸，离垢法缯以冠其首，而于善友不舍亲近，于诸如来常乐尊重，是为第十不由他教得最上法不离善知识、不舍尊重佛不共法。佛子，是为菩萨摩诃萨十种不共法。若诸菩萨安住其中，则得如来无上广大不共法。

“佛子，菩萨摩诃萨有十种业。何等为十？所谓：一切世界业，悉能严净故；一切诸佛业，悉能供养故；一切菩萨业，同种善根故；一切众生业，悉能教化故；一切未来业，尽未来际摄取故；一切神力业，不离一世界遍至一切世界故；一切光明业，放无边色光明，一一光中有莲华座，各有菩萨结跏趺坐而显现故；一切三宝种不断业，诸佛灭后，守护住持诸佛法故；一切变化业，于一切世界说法教化诸众生故；一切加持业，于一念中随诸众生心之所欲皆为示现，令一切愿悉成满故。是为十。若诸菩萨安住此法，则得如来无上广大业。

“佛子，菩萨摩诃萨有十种身。何等为十？所谓：不来身，于一切世间不受生故；不去身，于一切世间求不得故；不实身，一切世间如实得故；不虚身，以如实理示世间故；不尽身，尽未来际无断绝故；坚固身，一切众魔不能坏故；不动身，众魔外道不能动故；具相身，示现清净百福相故；无相身，法相究竟悉无相故；普至身，与三世佛同一身故。是为十。若诸菩萨安住此法，则得如来无上无尽之身。

“佛子，菩萨摩诃萨有十种身业。何等为十？所谓：一身充满一切世界身业；于一切众生前悉能示现身业；于一切趣悉能受生身业；游行一切世界身业；往诣一切诸佛众会身业；能以一手普覆一切世界身业；能以一手磨一切世界金刚围山碎如微尘身业；于自身中现一切佛刹成坏示于众生身业；以一身容受一切众生界身业；于自身中普现一切清净佛刹，一切众生于中成道身业。是为十。若诸菩萨安住此法，则得如来无上佛业，悉能觉悟一切众生。

“佛子，菩萨摩诃萨复有十种身。何等为十？所谓：诸波罗蜜身，悉正修行故；四摄身，不舍一切众生故；大悲身，代一切众生受无量苦无疲厌故；大慈身，救护一切众生故；福德身，饶益一切众生故；智慧身，与一切佛身同一性故；法身，永离诸趣受生故；方便身，于一切处现前故；神力身，示现一切神变故；菩提身，随乐、随时成正觉故。是为十。若诸菩萨安住此法，则得如来无上大智慧身。

“佛子，菩萨摩诃萨有十种语。何等为十？所谓：柔软语，使一切众生皆安隐故；甘露语，令一切众生悉清凉故；不诳语，所有言说皆如实故；真实语，乃至梦中无妄语故；广大语，一切释、梵、四天王等皆尊敬故；甚深语，显示法性故；坚固语，说法无尽故；正直语，发言易了故；种种语，随时示现故；开悟一切众生语，随其欲乐令解了故。是为十。若诸菩萨安住此法，则得如来无上微妙语。

“佛子，菩萨摩诃萨有十种净修语业。何等为十？所谓：乐听闻如来音声净修语业；乐闻说菩萨功德净修语业；不说一切众生不乐闻语净修语业；真实远离语四过失净修语业；欢喜踊跃赞叹如来净修语业；如来塔所高声赞佛如实功德净修语业；以深净心施众生法净修语业；音乐歌颂赞叹如来净修语业；于诸佛所听闻正法不惜身命净修语业；舍身承事一切菩萨及诸法师而受妙法净修语业。是为十。

“若菩萨摩诃萨以此十事净修语业，则得十种守护。何等为十？所谓：天王为首，一切天众而为守护；龙王为首，一切龙众而为守护；夜叉王为首，乾闼婆王为首，阿修罗王为首，迦楼罗王为首，紧那罗王为首，摩睺罗伽王为首，梵王为首，一一皆与自己徒众而为守护；如来法王为首，一切法师皆悉守护。是为十。

“佛子，菩萨摩诃萨得此守护已，则能成办十种大事。何等为十？所谓：一切众生皆令欢喜，一切世界悉能往诣，一切诸根皆能了知，一切胜解悉令清净，一切烦恼皆令除断，一切习气皆令舍离，一切欲乐皆令明洁，一切深心悉使增长，一切法界悉令周遍，一切涅槃普令明见。是为十。

“佛子，菩萨摩诃萨有十种心。何等为十？所谓：如大地心，能持、能长一切众生诸善根故；如大海心，一切诸佛无量无边大智法水悉流入故；如须弥山王心，置一切众生于出世间最上善根处故；如摩尼宝王心，乐欲清净无杂染故；如金刚心，决定深入一切法故；如金刚围山心，诸魔外道不能动故；如莲华心，一切世法不能染故；如优昙钵华心，一切劫中难值遇故；如净日心，破暗障故；如虚空心，不可量故。是为十。若诸菩萨安住其中，则得如来无上大清净心。

“佛子，菩萨摩诃萨有十种发心。何等为十？所谓：发我当度脱一切众生心；发我当令一切众生除断烦恼心；发我当令一切众生消灭习气心；发我当断除一切疑惑心；发我当除灭一切众生苦恼心；发我当除灭一切恶道诸难心；发我当敬顺一切如来心；发我当善学一切菩萨所学心；发我当于一切世间一一毛端处现一切佛成正觉心；发我当于一切世界击无上法鼓，令诸众生随其根欲悉得悟解心。是为十。若诸菩萨安住其中，则得如来无上大发起能事心。

“佛子，菩萨摩诃萨有十种周遍心。何等为十？所谓：周遍一切虚空心，发意广大故；周遍一切法界心，深入无边故；周遍一切三世心，一念悉知故；周遍一切佛出现心，于入胎、诞生、出家、成道、转法轮、般涅槃悉明了故；周遍一切众生心，悉知根、欲、习气故；周遍一切智慧心，随顺了知法界故；周遍一切无边心，知诸幻网差别故；周遍一切无生心，不得诸法自性故；周遍一切无碍心，不住自心、他心故；周遍一切自在心，一念普现成佛故。是为十。若诸菩萨安住其中，则得无量无上佛法周遍庄严。

“佛子，菩萨摩诃萨有十种根。何等为十？所谓：欢喜根，见一切佛信不坏故；希望根，所闻佛法皆悟解故；不退根，一切作事皆究竟故；安住根，不断一切菩萨行故；微细根，入般若波罗蜜微妙理故；不休息根，究竟一切众生事故；如金刚根，证知一切诸法性故；金刚光焰根，普照一切佛境界故；无差别根，一切如来同一身故；无碍际根，深入如来十种力故。是为十。若诸菩萨安住其中，则得如来无上大智圆满根。

“佛子，菩萨摩诃萨有十种深心。何等为十？所谓：不染一切世间法深心；不杂一切二乘道深心；了达一切佛菩提深心；随顺一切智智道深心；不为一切众魔外道所动深心；净修一切如来圆满智深心；受持一切所闻法深心；不著一切受生处深心；具足一切微细智深心；修一切诸佛法深心。是为十。若诸菩萨安住其中，则得一切智无上清净深心。

“佛子，菩萨摩诃萨有十种增上深心。何等为十？所谓：不退转增上深心，积集一切善根故；离疑惑增上深心，解一切如来密语故；正持增上深心，大愿大行所流故；最胜增上深心，深入一切佛法故；为主增上深心，一切佛法自在故；广大增上深心，普入种种法门故；上首增上深心，一切所作成办故；自在增上深心，一切三昧神通变化庄严故；安住增上深心，摄受本愿故；无休息增上深心，成熟一切众生故。是为十。若诸菩萨安住此法，则得一切诸佛无上清净增上深心。

“佛子，菩萨摩诃萨有十种勤修。何等为十？所谓：布施勤修，悉舍一切，不求报故；持戒勤修，头陀苦行，少欲知足，无所欺故；忍辱勤修，离自他想，忍一切恶，毕竟不生恚害心故；精进勤修，身、语、意业未曾散乱，一切所作皆不退转，至究竟故；禅定勤修，解脱三昧，出现神通，离一切欲烦恼斗诤诸眷属故；智慧勤修，修习积聚一切功德无厌倦故；大慈勤修，知诸众生无自性故；大悲勤修，知诸法空，普代一切众生受苦无疲厌故；觉悟如来十力勤修，了达无碍示众生故；不退法轮勤修，转至一切众生心故。是为十。若诸菩萨安住此法，则得如来无上大智慧勤修。

“佛子，菩萨摩诃萨有十种决定解。何等为十？所谓：最上决定解，种植尊重善根故；庄严决定解，出生种种庄严故；广大决定解，其心未曾狭劣故；寂灭决定解，能入甚深法性故；普遍决定解，发心无所不及故；堪任决定解，能受佛力加持故；坚固决定解，摧破一切魔业故；明断决定解，了知一切业报故；现前决定解，随意能现神通故；绍隆决定解，一切佛所得记故；自在决定解，随意、随时成佛故。是为十。若诸菩萨安住此法，则得如来无上决定解。

“佛子，菩萨摩诃萨有十种决定解知诸世界。何等为十？所谓：知一切世界入一世界；知一世界入一切世界；知一切世界，一如来身、一莲华座皆悉周遍；知一切世界皆如虚空；知一切世界具佛庄严；知一切世界菩萨充满；知一切世界入一毛孔；知一切世界入一众生身；知一切世界，一佛菩提树、一佛道场皆悉周遍；知一切世界一音普遍，令诸众生各别了知，心生欢喜。是为十。若诸菩萨安住此法，则得如来无上佛刹广大决定解。

“佛子，菩萨摩诃萨有十种决定解知众生界。何等为十？所谓：知一切众生界本性无实；知一切众生界悉入一众生身；知一切众生界悉入菩萨身；知一切众生界悉入如来藏；知一众生身普入一切众生界；知一切众生界悉堪为诸佛法器；知一切众生界，随其所欲，为现释、梵、护世身；知一切众生界，随其所欲，为现声闻、独觉寂静威仪；知一切众生界，为现菩萨功德庄严身；知一切众生界，为现如来相好寂静威仪，开悟众生。是为十。若诸菩萨安住此法，则得如来无上大威力决定解。

“佛子，菩萨摩诃萨有十种习气。何等为十？所谓：菩提心习气；善根习气；教化众生习气；见佛习气；于清净世界受生习气；行习气；愿习气；波罗蜜习气；思惟平等法习气；种种境界差别习气。是为十。若诸菩萨安住此法，则永离一切烦恼习气，得如来大智习气非习气智。

“佛子，菩萨摩诃萨有十种取，以此不断诸菩萨行。何等为十？所谓：取一切众生界，究竟教化故；取一切世界，究竟严净故；取如来，修菩萨行为供养故；取善根，积集诸佛相好功德故；取大悲，灭一切众生苦故；取大慈，与一切众生一切智乐故；取波罗蜜，积集菩萨诸庄严故；取善巧方便，于一切处皆示现故；取菩提，得无碍智故；略说菩萨取一切法，于一切处悉以明智而现了故。是为十。若诸菩萨安住此取，则能不断诸菩萨行，得一切如来无上无所取法。

“佛子，菩萨摩诃萨有十种修。何等为十？所谓：修诸波罗蜜；修学；修慧；修义；修法；修出离；修示现；修勤行匪懈；修成等正觉；修转正法轮。是为十。若诸菩萨安住其中，则得无上修修一切法。

“佛子，菩萨摩诃萨有十种成就佛法。何等为十？所谓：不离善知识成就佛法；深信佛语成就佛法；不谤正法成就佛法；以无量无尽善根回向成就佛法；信解如来境界无边际成就佛法；知一切世界境界成就佛法；不舍法界境界成就佛法；远离诸魔境界成就佛法；正念一切诸佛境界成就佛法；乐求如来十力境界成就佛法。是为十。若诸菩萨安住此法，则得成就如来无上大智慧。

“佛子，菩萨摩诃萨有十种退失佛法，应当远离。何等为十？所谓：轻慢善知识退失佛法；畏生死苦退失佛法；厌修菩萨行退失佛法；不乐住世间退失佛法；耽著三昧退失佛法；执取善根退失佛法；诽谤正法退失佛法；断菩萨行退失佛法；乐二乘道退失佛法；嫌恨诸菩萨退失佛法。是为十。若诸菩萨远离此法，则入菩萨离生道。

“佛子，菩萨摩诃萨有十种离生道。何等为十？所谓：出生般若波罗蜜而恒观察一切众生，是为一；远离诸见而度脱一切见缚众生，是为二；不念一切相而不舍一切著相众生，是为三；超过三界而常在一切世界，是为四；永离烦恼而与一切众生共居，是为五；得离欲法而常以大悲哀愍一切著欲众生，是为六；常乐寂静而恒示现一切眷属，是为七；离世间生而死此生彼起菩萨行，是为八；不染一切世间法而不断一切世间所作，是为九；诸佛菩提已现其前而不舍菩萨一切愿行，是为十。佛子，是为菩萨摩诃萨十种离生道，出离世间，不与世共，而亦不杂二乘之行。若诸菩萨安住此法，则得菩萨决定法。

“佛子，菩萨摩诃萨有十种决定法。何等为十？所谓；决定于如来种族中生；决定于诸佛境界中住；决定了知菩萨所作事；决定安住诸波罗蜜；决定得预如来众会；决定能显如来种性；决定安住如来力；决定深入佛菩提；决定与一切如来同一身；决定与一切如来所住无有二。是为十。

“佛子，菩萨摩诃萨有十种出生佛法道。何等为十？所谓：随顺善友是出生佛法道，同种善根故；深心信解是出生佛法道，知佛自在故；发大誓愿是出生佛法道，其心宽广故；忍自善根是出生佛法道，知业不失故；一切劫修行无厌足是出生佛法道，尽未来际故；阿僧祇世界皆示现是出生佛法道，成熟众生故；不断菩萨行是出生佛法道，增长大悲故；无量心是出生佛法道，一念遍一切虚空界故；殊胜行是出生佛法道，本所修行无失坏故；如来种是出生佛法道，令一切众生乐发菩提心，以一切善法资持故。是为十。若诸菩萨安住此法，则得大丈夫名号。

“佛子，菩萨摩诃萨有十种大丈夫名号。何等为十？所谓：名为菩提萨埵，菩提智所生故；名为摩诃萨埵，安住大乘故；名为第一萨埵，证第一法故；名为胜萨埵，觉悟胜法故；名为最胜萨埵，智慧最胜故；名为上萨埵，起上精进故；名为无上萨埵，开示无上法故；名为力萨埵，广知十力故；名为无等萨埵，世间无比故；名为不思议萨埵，一念成佛故。是为十。若诸菩萨得此名号，则成就菩萨道。

“佛子，菩萨摩诃萨有十种道。何等为十？所谓：一道是菩萨道，不舍独一菩提心故。二道是菩萨道，出生智慧及方便故。三道是菩萨道，行空、无相、无愿，不著三界故。四行是菩萨道，忏除罪障，随喜福德，恭敬尊重劝请如来，善巧回向无休息故。五根是菩萨道，安住净信坚固不动，起大精进所作究竟，一向正念无异攀缘，巧知三昧入出方便，善能分别智慧境界故。六通是菩萨道。所谓；天眼，悉见一切世界所有众色，知诸众生死此生彼故；天耳，悉闻诸佛说法，受持忆念，广为众生随根演畅故；他心智，能知他心，自在无碍故；宿命念，忆知过去一切劫数，增长善根故；神足通，随所应化一切众生，种种为现，令乐法故；漏尽智，现证实际，起菩萨行不断绝故。七念是菩萨道。所谓：念佛，于一毛孔见无量佛，开悟一切众生心故；念法，不离一如来众会，于一切如来众会中亲承妙法，随诸众生根性欲乐而为演说，令悟入故；念僧，恒相续见无有休息，于一切世间见菩萨故；念舍，了知一切菩萨舍行，增长广大布施心故；念戒，不舍菩提心，以一切善根回向众生故；念天，常忆念兜率陀天宫一生补处菩萨故；念众生，智慧方便教化调伏，普及一切无间断故。随顺菩提八圣道是菩萨道。所谓：行正见道，远离一切诸邪见故；起正思惟，舍妄分别，心常随顺一切智故；常行正语，离语四过，顺圣言故；恒修正业，教化众生令调伏故；安住正命，头陀知足，威仪审正，随顺菩提行四圣种，一切过失皆永离故；起正精进，勤修一切菩萨苦行，入佛十力无挂碍故；心常正念，悉能忆持一切言音，除灭世间散动心故；心常正定，善入菩萨不思议解脱门，于一三昧中出生一切诸三昧故。入九次第定是菩萨道。所谓；离欲恚害，而以一切语业说法无碍；灭除觉观，而以一切智觉观教化众生；舍离喜爱，而见一切佛，心大欢喜；离世间乐，而随顺出世菩萨道乐；从此不动，入无色定，而亦不舍欲、色受生；虽住灭一切想受定，而亦不息菩萨行故。学佛十力是菩萨道。所谓：善知是处、非处智；善知一切众生、去、来现在业报因果智；善知一切众生上、中、下根不同随宜说法智；善知一切众生种种无量性智；善知一切众生软、中、上解差别令入法方便智；遍一切世间、一切刹、一切三世、一切劫，普现如来形相威仪而亦不舍菩萨所行智；善知一切诸禅解脱及诸三昧若垢若净、时与非时，方便出生诸菩萨解脱门智；知一切众生于诸趣中死此生彼差别智；于一念中悉知三世一切劫数智；善知一切众生乐欲、诸使、惑习灭尽智，而不舍离诸菩萨行。是为十。若诸菩萨安住此法，则得一切如来无上巧方便道。

“佛子，菩萨摩诃萨有无量道、无量助道、无量修道、无量庄严道。

“佛子，菩萨摩诃萨有十种无量道。何等为十？所谓：虚空无量故，菩萨道亦无量；法界无边故，菩萨道亦无量；众生界无尽故，菩萨道亦无量；世界无际故，菩萨道亦无量；劫数不可尽故，菩萨道亦无量；一切众生语言法无量故，菩萨道亦无量；如来身无量故，菩萨道亦无量；佛音声无量故，菩萨道亦无量；如来力无量故，菩萨道亦无量；一切智智无量故，菩萨道亦无量。是为十。

“佛子，菩萨摩诃萨有十种无量助道。所谓：如虚空界无量，菩萨集助道亦无量；如法界无边，菩萨集助道亦无边；如众生界无尽，菩萨集助道亦无尽；如世界无际，菩萨集助道亦无际；如劫数说不可尽，菩萨集助道亦一切世间说不能尽；如众生语言法无量，菩萨集助道出生智慧知语言法亦无量；如如来身无量，菩萨集助道遍一切众生、一切刹、一切世、一切劫亦无量；如佛音声无量，菩萨出一言音周遍法界，一切众生无不闻知故，所集助道亦无量；如佛力无量，菩萨承如来力积集助道亦无量；如一切智智无量，菩萨积集助道亦如是无有量。是为十。若诸菩萨安住此法，则得如来无量智慧。

“佛子，菩萨摩诃萨有十种无量修道。何等为十？所谓：不来不去修，身、语、意业无动作故；不增不减修，如本性故；非有非无修，无自性故；如幻如梦、如影如响、如镜中像、如热时焰、如水中月修，离一切执著故；空、无相、无愿、无作修，明见三界而集福德不休息故；不可说、无言说、离言说修，远离施设安立法故；不坏法界修，智慧现知一切法故；不坏真如实际修，普入真如实际虚空际故；广大智慧修，诸有所作力无尽故；住如来十力、四无所畏、一切智智平等修，现见一切法无疑惑故。是为十。若诸菩萨安住此法，则得如来一切智无上善巧修。

“佛子，菩萨摩诃萨有十种庄严道。何等为十？佛子，菩萨摩诃萨不离欲界，入色界、无色界禅定解脱及诸三昧，亦不因此而受彼生，是为第一庄严道。智慧现前，入声闻道，不以此道而取出离，是为第二庄严道。智慧现前，入辟支佛道，而起大悲无有休息，是为第三庄严道。虽有人、天眷属围绕，百千婇女歌舞侍从，未曾暂舍禅定解脱及诸三昧，是为第四庄严道。与一切众生受诸欲乐共相娱乐，乃至未曾于一念间舍离菩萨平等三昧，是为第五庄严道。已到一切世间彼岸，于诸世法悉无所著，而亦不舍度众生行，是为第六庄严道。安住正道、正智、正见，而能示入一切邪道，不取为实，不执为净，令彼众生远离邪法，是为第七庄严道。常善护持如来净戒，身、语、意业无诸过失，为欲教化犯戒众生，示行一切凡愚之行，虽已具足清净福德住菩萨趣，而示生于一切地狱、畜生、饿鬼及诸险难、贫穷等处，令彼众生皆得解脱，而实菩萨不生彼趣，是为第八庄严道。不由他教，得无碍辩，智慧光明普能照了一切佛法，为一切如来神力所持，与一切诸佛同一法身，成就一切坚固大人明净密法，安住一切平等诸乘，诸佛境界皆现其前，具足一切世智光明，照见一切诸众生界，能为众生作知法师，而示求正法未曾休息，虽实与众生作无上师，而示行尊敬阇梨和尚。何以故？菩萨摩诃萨善巧方便住菩萨道，随其所应皆为示现。是为第九庄严道。善根具足，诸行究竟，一切如来所共灌顶，到一切法自在彼岸，无碍法缯以冠其首；其身遍至一切世界，普现如来无碍之身，于法自在最上究竟，转于无碍清净法轮；一切菩萨自在之法皆已成就，而为众生故，于一切国土示现受生；与三世诸佛同一境界，而不废菩萨行，不舍菩萨法，不懈菩萨业，不离菩萨道，不弛菩萨仪，不断菩萨取，不息菩萨巧方便，不绝菩萨所作事，不厌菩萨生成用，不止菩萨住持力。何以故？菩萨欲疾证阿耨多罗三藐三菩提，观一切智门修菩萨行无休息故。是为第十庄严道。若诸菩萨安住此法，则得如来无上大庄严道，亦不舍菩萨道。

“佛子，菩萨摩诃萨有十种足。何等为十？所谓持戒足，殊胜大愿悉成满故；精进足，集一切菩提分法不退转故；神通足，随众生欲令欢喜故；神力足，不离一佛刹往一切佛刹故；深心足，愿求一切殊胜法故；坚誓足，一切所作咸究竟故；随顺足，不违一切尊者教故；乐法足，闻持一切佛所说法不疲懈故；法雨足，为众演说无怯弱故；修行足，一切诸恶悉远离故。是为十。若诸菩萨安住此法，则得如来无上最胜足，若一举步，悉能遍至一切世界。

“佛子，菩萨摩诃萨有十种手。何等为十？所谓：深信手，于佛所说，一向忍可，究竟受持故；布施手，有来求者，随其所欲皆令充满故；先意问讯手，舒展右掌相迎引故；供养诸佛手，集众福德无疲厌故；多闻善巧手，悉断一切众生疑故；令超三界手，授与众生拔出欲泥故；置于彼岸手，四暴流中救溺众生故；不吝正法手，所有妙法悉以开示故；善用众论手，以智慧药灭身心病故；恒持智宝手，开法光明破烦恼暗故。是为十。若诸菩萨安住此法，则得如来无上手，普覆十方一切世界。

“佛子，菩萨摩诃萨有十种腹。何等为十？所谓；离谄曲腹，心清净故；离幻伪腹，性质直故；不虚假腹，无险诐故；无欺夺腹，于一切物无所贪故；断烦恼腹，具智慧故；清净心腹，离诸恶故；观察饮食腹，念如实法故；观察无作腹，觉悟缘起故；觉悟一切出离道腹，善成熟深心故；远离一切边见垢腹，令一切众生得入佛腹故。是为十。若诸菩萨安住此法，则得如来无上广大腹，悉能容受一切众生。

“佛子，菩萨摩诃萨有十种藏。何等为十？所谓：不断佛种是菩萨藏，开示佛法无量威德故；增长法种是菩萨藏，出生智慧广大光明故；住持僧种是菩萨藏，令其得入不退法轮故；觉悟正定众生是菩萨藏，善随其时不逾一念故；究竟成熟不定众生是菩萨藏，令因相续无有间断故；为邪定众生发起大悲是菩萨藏，令未来因悉得成就故；满佛十力不可坏因是菩萨藏，具降伏魔军无对善根故；最胜无畏大师子吼是菩萨藏，令一切众生皆欢喜故；得佛十八不共法是菩萨藏，智慧普入一切处故；普了知一切众生、一切刹、一切法、一切佛是菩萨藏，于一念中悉明见故。是为十。若诸菩萨安住此法，则得如来无上善根不可坏大智慧藏。

“佛子，菩萨摩诃萨有十种心。何等为十？所谓：精勤心，一切所作悉究竟故；不懈心，积集相好福德行故；大勇健心，摧破一切诸魔军故；如理行心，除灭一切诸烦恼故；不退转心，乃至菩提终不息故；性清净心，知心不动无所著故；知众生心，随其解欲令出离故；令入佛法大梵住心，知诸众生种种解欲，不以别乘而救护故；空、无相、无愿、无作心，见三界相不取著故；卍字相金刚坚固胜藏庄严心，一切众生数等魔来乃至不能动一毛故。是为十。若诸菩萨安住此法，则得如来无上大智光明藏心。

“佛子，菩萨摩诃萨有十种被甲。何等为十？所谓：被大慈甲，救护一切众生故；被大悲甲，堪忍一切诸苦故；被大愿甲，一切所作究竟故；被回向甲，建立一切佛庄严故；被福德甲，饶益一切诸众生故，被波罗蜜甲，度脱一切诸含识故；被智慧甲，灭一切众生烦恼暗故；被善巧方便甲，生普门善根故；被一切智心坚固不散乱甲，不乐余乘故；被一心决定甲，于一切法离疑惑故。是为十。若诸菩萨安住此法，则被如来无上甲胄，悉能摧伏一切魔军。

“佛子，菩萨摩诃萨有十种器仗。何等为十？所谓；布施是菩萨器仗，摧破一切悭吝故；持戒是菩萨器仗，弃舍一切毁犯故；平等是菩萨器仗，断除一切分别故；智慧是菩萨器仗，消灭一切烦恼故；正命是菩萨器仗，远离一切邪命故；善巧方便是菩萨器仗，于一切处示现故；略说贪、瞋、痴等一切烦恼是菩萨器仗，以烦恼门度众生故；生死是菩萨器仗，不断菩萨行教化众生故；说如实法是菩萨器仗，能破一切执著故；一切智是菩萨器仗，不舍菩萨行门故。是为十。若诸菩萨安住此法，则能除灭一切众生长夜所集烦恼结使。

“佛子，菩萨摩诃萨有十种首。何等为十？所谓：涅槃首，无能见顶故；尊敬首，一切人、天所敬礼故；广大胜解首，三千界中最为胜故；第一善根首，三界众生咸供养故；荷戴众生首，成就顶上肉髻相故；不轻贱他首，于一切处常尊胜故；般若波罗蜜首，长养一切功德法故；方便智相应首，普现一切同类身故；教化一切众生首，以一切众生为弟子故；守护诸佛法眼首，能令三宝种不断绝故。是为十。若诸菩萨安住此法，则得如来无上大智慧首。

“佛子，菩萨摩诃萨有十种眼。所谓：肉眼，见一切色故；天眼，见一切众生心故；慧眼，见一切众生诸根境界故；法眼，见一切法如实相故；佛眼，见如来十力故；智眼，知见诸法故；光明眼，见佛光明故；出生死眼，见涅槃故；无碍眼，所见无障故；一切智眼，见普门法界故。是为十。若诸菩萨安住此法，则得如来无上大智慧眼。

“佛子，菩萨摩诃萨有十种耳。何等为十？所谓：闻赞叹声，断除贪爱；闻毁呰声，断除瞋恚；闻说二乘，不著不求；闻菩萨道，欢喜踊跃；闻地狱等诸苦难处，起大悲心，发弘誓愿；闻说人、天胜妙之事，知彼皆是无常之法；闻有赞叹诸佛功德，勤加精进，令速圆满；闻说六度、四摄等法，发心修行，愿到彼岸；闻十方世界一切音声，悉知如响，入不可说甚深妙义；菩萨摩诃萨从初发心乃至道场，常闻正法未曾暂息，而恒不舍化众生事。是为十。若诸菩萨成就此法，则得如来无上大智慧耳。

“佛子，菩萨摩诃萨有十种鼻。何等为十？所谓：闻诸臭物不以为臭；闻诸香气不以为香；香臭俱闻，其心平等；非香非臭，安住于舍；若闻众生衣服、卧具及其肢体所有香臭，则能知彼贪、恚、愚痴等分之行；若闻诸伏藏草木等香，皆如对目前，分明辨了；若闻下至阿鼻地狱、上至有顶众生之香，皆知彼过去所行之行；若闻诸声闻布施、持戒、多闻慧香，住一切智心，不令散动；若闻一切菩萨行香，以平等慧入如来地；闻一切佛智境界香，亦不废舍诸菩萨行。是为十。若诸菩萨成就此法，则得如来无量无边清净鼻。

“佛子，菩萨摩诃萨有十种舌。何等为十？所谓：开示演说无尽众生行舌；开示演说无尽法门舌；赞叹诸佛无尽功德舌；演畅词辩无尽舌；开阐大乘助道舌；遍覆十方虚空舌；普照一切佛刹舌；普使众生悟解舌；悉令诸佛欢喜舌；降伏一切诸魔外道，除灭一切生死烦恼，令至涅槃舌。是为十。若诸菩萨成就此法，则得如来遍覆一切诸佛国土无上舌。

“佛子，菩萨摩诃萨有十种身。何等为十？所谓：人身，为教化一切诸人故；非人身，为教化地狱、畜生、饿鬼故；天身，为教化欲界、色界、无色界众生故；学身，示现学地故；无学身，示现阿罗汉地故；独觉身，教化令入辟支佛地故；菩萨身，令成就大乘故；如来身，智水灌顶故；意生身，善巧出生故；无漏法身，以无功用示现一切众生身故。是为十。若诸菩萨成就此法，则得如来无上之身。

“佛子，菩萨摩诃萨有十种意。何等为十？所谓上首意，发起一切善根故；安住意，深信坚固不动故；深入意，随顺佛法而解故；内了意，知诸众生心乐故；无乱意，一切烦恼不杂故；明净意，客尘不能染著故；善观众生意，无有一念失时故；善择所作意，未曾一处生过故；密护诸根意，调伏不令驰散故；善入三昧意，深入佛三昧无我、我所故。是为十。若诸菩萨安住此法，则得一切佛无上意。

“佛子，菩萨摩诃萨有十种行。何等为十？所谓：闻法行，爱乐于法故；说法行，利益众生故；离贪、恚，痴怖畏行，调伏自心故；欲界行，教化欲界众生故；色、无色界三昧行，令速转还故；趣向法义行，速得智慧故；一切生处行，自在教化众生故；一切佛刹行，礼拜供养诸佛故；涅槃行，不断生死相续故；成满一切佛法行，不舍菩萨法行故。是为十。若诸菩萨安住此法，则得如来无来无去行。

“佛子，菩萨摩诃萨有十种住。何等为十？所谓：菩提心住，曾不忘失故；波罗蜜住，不厌助道故；说法住，增长智慧故；阿兰若住，证大禅定故；随顺一切智头陀知足四圣种住，少欲少事故；深信住，荷负正法故；亲近如来住，学佛威仪故；出生神通住，圆满大智故；得忍住，满足授记故；道场住，具足力、无畏、一切佛法故。是为十。若诸菩萨安住此法，则得一切智无上住。

“佛子，菩萨摩诃萨有十种坐。何等为十？所谓：转轮王坐，兴十善道故；四天王坐，于一切世间自在安立佛法故；帝释坐，与一切众生为胜主故；梵天坐，于自他心得自在故；师子坐，能说法故；正法坐，以总持辩才力而开示故；坚固坐，誓愿究竟故；大慈坐，令恶众生悉欢喜故；大悲坐，忍一切苦不疲厌故；金刚坐，降伏众魔及外道故。是为十。若诸菩萨安住此法，则得如来无上正觉坐。

“佛子，菩萨摩诃萨有十种卧。何等为十？所谓：寂静卧，身心憺怕故；禅定卧，如理修行故；三昧卧，身心柔软故；梵天卧，不恼自他故；善业卧，于后不悔故；正信卧，不可倾动故；正道卧，善友开觉故；妙愿卧，善巧回向故；一切事毕卧，所作成办故；舍诸功用卧，一切惯习故。是为十。若诸菩萨安住此法，则得如来无上大法卧，悉能开悟一切众生。

“佛子，菩萨摩诃萨有十种所住处。何等为十？所谓；以大慈为所住处，于一切众生心平等故；以大悲为所住处，不轻未学故；以大喜为所住处，离一切忧恼故；以大舍为所住处，于有为、无为平等故；以一切波罗蜜为所住处，菩提心为首故；以一切空为所住处，善巧观察故；以无相为所住处，不出正位故；以无愿为所住处，观察受生故；以念慧为所住处，忍法成满故；以一切法平等为所住处，得授记莂故。是为十。若诸菩萨安住此法，则得如来无上无碍所住处。

“佛子，菩萨摩诃萨有十种所行处。何等为十？所谓：以正念为所行处，满足念处故；以诸趣为所行处，正觉法趣故；以智慧为所行处，得佛欢喜故；以波罗蜜为所行处，满足一切智智故；以四摄为所行处，教化众生故；以生死为所行处，积集善根故；以与一切众生杂谈戏为所行处，随应教化令永离故；以神通为所行处，知一切众生诸根境界故；以善巧方便为所行处，般若波罗蜜相应故；以道场为所行处，成一切智而不断菩萨行故。是为十。若诸菩萨安住此法，则得如来无上大智慧所行处。

“佛子，菩萨摩诃萨有十种观察。何等为十？所谓：知诸业观察，微细悉见故；知诸趣观察，不取众生故；知诸根观察，了达无根故；知诸法观察，不坏法界故；见佛法观察，勤修佛眼故；得智慧观察，如理说法故；无生忍观察，决了佛法故；不退地观察，灭一切烦恼，超出三界、二乘地故；灌顶地观察，于一切佛法自在不动故；善觉智三昧观察，于一切十方施作佛事故。是为十。若诸菩萨安住此法，则得如来无上大观察智。

“佛子，菩萨摩诃萨有十种普观察。何等为十？所谓：普观一切诸来求者，以无违心满其意故；普观一切犯戒众生，安置如来净戒中故；普观一切害心众生，安置如来忍力中故；普观一切懈怠众生，劝令精勤不舍荷负大乘担故；普观一切乱心众生，令住如来一切智地无散动故；普观一切恶慧众生，令除疑惑破有见故；普观一切平等善友，顺其教命住佛法故；普观一切所闻之法，疾得证见最上义故；普观一切无边众生，常不舍离大悲力故；普观一切诸佛之法，速得成就一切智故。是为十。若诸菩萨安住此法，则得如来无上大智慧普观察。

“佛子，菩萨摩诃萨有十种奋迅。何等为十？所谓：牛王奋迅，映蔽一切天、龙、夜叉、乾闼婆等诸大众故；象王奋迅，心善调柔，荷负一切诸众生故；龙王奋迅，兴大法密云，耀解脱电光，震如实义雷，降诸根、力、觉分、禅定、解脱、三昧甘露雨故；大金翅鸟王奋迅，竭贪爱水，破愚痴⛔，搏撮烦恼诸恶毒龙，令出生死大苦海故；大师子王奋迅，安住无畏平等大智以为器仗，摧伏众魔及外道故；勇健奋迅，能于生死大战阵中摧灭一切烦恼冤故；大智奋迅，知蕴、界、处及诸缘起，自在开示一切法故；陀罗尼奋迅，以念慧力持法不忘，随众生根为宣说故；辩才奋迅，无碍迅疾分别一切，咸令受益心欢喜故；如来奋迅，一切智智助道之法皆悉成满，以一念相应慧，所应得者一切皆得，所应悟者一切皆悟，坐师子座降魔冤敌，成阿耨多罗三藐三菩提故。是为十。若诸菩萨安住此法，则得诸佛于一切法无上自在奋迅。

“佛子，菩萨摩诃萨有十种师子吼。何等为十？所谓：唱言：‘我当必定成正等觉。’是菩提心大师子吼。‘我当令一切众生，未度者度，未脱者脱，未安者安，未涅槃者令得涅槃。’是大悲大师子吼。‘我当令佛、法、僧种无有断绝。’是报如来恩大师子吼。‘我当严净一切佛刹。’是究竟坚誓大师子吼。‘我当除灭一切恶道及诸难处。’是自持净戒大师子吼。‘我当满足一切诸佛身、语及意相好庄严。’是求福无厌大师子吼。‘我当成满一切诸佛所有智慧。’是求智无厌大师子吼。‘我当除灭一切众魔及诸魔业。’是修正行断诸烦恼大师子吼。‘我当了知一切诸法无我，无众生、无寿命、无补伽罗，空、无相、无愿，净如虚空。’是无生法忍大师子吼。最后生菩萨震动一切诸佛国土悉令严净，是时，一切释、梵、四王咸来赞请：‘唯愿菩萨以无生法而现受生！’菩萨则以无碍慧眼普观世间：‘一切众生无如我者。’即于王宫示现诞生，自行七步大师子吼：‘我于世间最胜第一，我当永尽生死边际。’是如说而作大师子吼。是为十。若诸菩萨安住此法，则得如来无上大师子吼。

“佛子，菩萨摩诃萨有十种清净施。何等为十？所谓：平等施，不拣众生故；随意施，满其所愿故；不乱施，令得利益故；随宜施，知上、中、下故；不住施，不求果报故；开舍施，心不恋著故；一切施，究竟清净故；回向菩提施，远离有为、无为故；教化众生施，乃至道场不舍故；三轮清净施，于施者、受者及以施物正念观察如虚空故。是为十。若诸菩萨安住此法，则得如来无上清净广大施。

“佛子，菩萨摩诃萨有十种清净戒。何等为十？所谓：身清净戒，护身三恶故；语清净戒，离语四过故；心清净戒，永离贪、瞋、邪见故；不破一切学处清净戒，于一切人、天中作尊主故；守护菩提心清净戒，不乐小乘故；守护如来所制清净戒，乃至微细罪生大怖畏故；隐密护持清净戒，善拔犯戒众生故；不作一切恶清净戒，誓修一切善法故；远离一切有见清净戒，于戒无著故；守护一切众生清净戒，发起大悲故。是为十。若诸菩萨安住此法，则得如来无上无过失清净戒。

“佛子，菩萨摩诃萨有十种清净忍。何等为十？所谓：安受呰辱清净忍，护诸众生故；安受刀杖清净忍，善护自他故；不生恚害清净忍，其心不动故；不责卑贱清净忍，为上能宽故；有归咸救清净忍，舍自身命故；远离我慢清净忍，不轻未学故；残毁不瞋清净忍，观察如幻故；有犯无报清净忍，不见自他故；不随烦恼清净忍，离诸境界故；随顺菩萨真实智知一切法无生清净忍，不由他教，入一切智境界故。是为十。若诸菩萨安住其中，则得一切诸佛不由他悟无上法忍。

“佛子，菩萨摩诃萨有十种清净精进。何等为十？所谓：身清净精进，承事供养诸佛菩萨及诸师长，尊重福田不退转故；语清净精进，随所闻法广为他说，赞佛功德无疲倦故；意清净精进，善能入出慈、悲、喜、舍、禅定、解脱及诸三昧无休息故；正直心清净精进，无诳无谄，无曲无伪，一切勤修无退转故；增胜心清净精进，志常趣求上上智慧，愿具一切白净法故；不唐捐清净精进，摄取布施、戒、忍、多闻及不放逸乃至菩提无中息故；摧伏一切魔清净精进，悉能除灭贪欲、瞋恚、愚痴、邪见、一切烦恼、诸缠盖故；成满智慧光清净精进，有所施为悉善观察，咸使究竟，不令后悔，得一切佛不共法故；无来无去清净精进，得如实智，入法界门，身、语及心皆悉平等，了相非相，无所著故；成就法光清净精进，超过诸地，得佛灌顶，以无漏身而示殁生、出家、成道、说法、灭度，具足如是普贤事故。是为十。若诸菩萨安住此法，则得如来无上大清净精进。

“佛子，菩萨摩诃萨有十种清净禅。何等为十？所谓：常乐出家清净禅，舍一切所有故；得真善友清净禅，示教正道故；住阿兰若忍风雨等清净禅，离我、我所故；离愦闹众生清净禅，常乐寂静故；心业调柔清净禅，守护诸根故；心智寂灭清净禅，一切音声、诸禅定刺不能乱故；觉道方便清净禅，观察一切皆现证故；离于味著清净禅，不舍欲界故；发起通明清净禅，知一切众生根性故；自在游戏清净禅，入佛三昧，知无我故。是为十。若诸菩萨安住其中，则得如来无上大清净禅。

“佛子，菩萨摩诃萨有十种清净慧。何等为十？所谓：知一切因清净慧，不坏果报故；知一切缘清净慧，不违和合故；知不断不常清净慧，了达缘起皆如实故；拔一切见清净慧，于众生相无取舍故；观一切众生心行清净慧，了知如幻故；广大辩才清净慧，分别诸法、问答无碍故；一切诸魔、外道、声闻、独觉所不能知清净慧，深入一切如来智故；见一切佛微妙法身、见一切众生本性清净、见一切法皆悉寂灭、见一切刹同于虚空清净慧，知一切相皆无碍故；一切总持、辩才、方便波罗蜜清净慧，令得一切最胜智故；一念相应金刚智了一切法平等清净慧，得一切法最尊智故。是为十。若诸菩萨安住其中，则得如来无障碍大智慧。

“佛子，菩萨摩诃萨有十种清净慈。何等为十？所谓：等心清净慈，普摄众生无所拣择故；饶益清净慈，随有所作皆令欢喜故；摄物同己清净慈，究竟皆令出生死故；不舍世间清净慈，心常缘念集善根故；能至解脱清净慈，普使众生除灭一切诸烦恼故；出生菩提清净慈，普使众生发求一切智心故；世间无碍清净慈，放大光明平等普照故；充满虚空清净慈，救护众生无处不至故；法缘清净慈，证于如如真实法故；无缘清净慈，入于菩萨离生性故。是为十。若诸菩萨安住此法，则得如来无上广大清净慈。

“佛子，菩萨摩诃萨有十种清净悲。何等为十？所谓：无俦伴清净悲，独发其心故。无疲厌清净悲，代一切众生受苦，不以为劳故。难处受生清净悲，为度众生故。善趣受生清净悲，示现无常故。为邪定众生清净悲，历劫不舍弘誓故。不著己乐清净悲，普与众生快乐故。不求恩报清净悲，修洁其心故。能除颠倒清净悲，说如实法故。菩萨摩诃萨知一切法本性清净、无染著、无热恼，以客尘烦恼故而受众苦；如是知已，于诸众生而起大悲，名本性清净，为说无垢清净光明法故。菩萨摩诃萨知一切法如空中鸟迹，众生痴翳不能照了；观察于彼，起大悲心，名真实智，为其开示涅槃法故。是为十。若诸菩萨安住此法，则得如来无上广大清净悲。

“佛子，菩萨摩诃萨有十种清净喜。何等为十？所谓：发菩提心清净喜；悉舍所有清净喜；不嫌弃破戒众生而教化成就清净喜；能忍受造恶众生，誓愿救度清净喜；舍身求法不生悔心清净喜；自舍欲乐，常乐法乐清净喜；令一切众生舍资生乐，常乐法乐清净喜；见一切佛恭敬供养无有厌足，法界平等清净喜；令一切众生爱乐禅定、解脱、三昧游戏入出清净喜；心乐具行顺菩萨道一切苦行，证得牟尼寂静不动无上定慧清净喜。是为十。若诸菩萨安住此法，则得如来无上广大清净喜。

“佛子，菩萨摩诃萨有十种清净舍。何等为十？所谓：一切众生恭敬供养，不生爱著清净舍；一切众生轻慢毁辱，不生瞋恚清净舍；常行世间，不为世间八法所染清净舍；于法器众生待时而化，于无法器亦不生嫌清净舍；不求二乘学、无学法清净舍；心常远离一切欲乐、顺烦恼法清净舍；不叹二乘，厌离生死清净舍；远离一切世间语，非涅槃语、非离欲语、不顺理语、恼乱他语、声闻独觉语，略说乃至一切障菩萨道语皆悉远离清净舍；或有众生，根已成熟发生念慧而未能知最上之法，待时方化清净舍；或有众生，菩萨往昔已曾教化至于佛地方可调伏，彼亦待时清净舍；菩萨摩诃萨于彼二人，无高无下，无取无舍，远离一切种种分别，恒住正定，入如实法，心得堪忍清净舍。是为十。若诸菩萨安住其中，则得如来无上广大清净舍。

“佛子，菩萨摩诃萨有十种义。何等为十？所谓：多闻义，坚固修行故；法义，善巧思择故；空义，第一义空故；寂静义，离诸众生喧愦故；不可说义，不著一切语言故；如实义，了达三世平等故；法界义，一切诸法一味故；真如义，一切如来顺入故；实际义，了知究竟如实故；大般涅槃义，灭一切苦而修菩萨诸行故。是为十。若诸菩萨安住此法，则得一切智无上义。

“佛子，菩萨摩诃萨有十种法。何等为十？所谓：真实法，如说修行故；离取法，能取、所取悉离故；无诤法，无有一切惑诤故；寂灭法，灭除一切热恼故；离欲法，一切贪欲皆断故；无分别法，攀缘分别永息故；无生法，犹如虚空不动故；无为法，离生、住、灭诸相故；本性法，自性无染清净故；舍一切乌波提涅槃法，能生一切菩萨行，修习不断故。是为十。若诸菩萨安住其中，则得如来无上广大法。

“佛子，菩萨摩诃萨有十种福德助道具。何等为十？所谓：劝众生起菩提心，是菩萨福德助道具；不断三宝种故。随顺十种回向，是菩萨福德助道具；断一切不善法，集一切善法故。智慧诱诲，是菩萨福德助道具；超过三界福德故。心无疲倦，是菩萨福德助道具；究竟度脱一切众生故。悉舍内外一切所有，是菩萨福德助道具；于一切物无所著故。为满足相好精进不退，是菩萨福德助道具；开门大施无所限故。上、中、下三品善根，悉以回向无上菩提，心无所轻，是菩萨福德助道具；善巧方便相应故。于邪定、下劣、不善众生，皆生大悲，不怀轻贱，是菩萨福德助道具；常起大人弘誓心故。恭敬供养一切如来，于一切菩萨起如来想，令一切众生皆生欢喜，是菩萨福德助道具；守本志愿极坚牢故。菩萨摩诃萨于阿僧祇劫积集善根，自欲取证无上菩提如在掌中，然悉舍与一切众生，心无忧恼亦无悔恨，其心广大等虚空界，此是菩萨福德助道具；起大智慧证大法故。是为十。若诸菩萨安住其中，则具足如来无上广大福德聚。

“佛子，菩萨摩诃萨有十种智慧助道具。何等为十？所谓：亲近多闻真善知识，恭敬供养，尊重礼拜，种种随顺，不违其教，是为一；一切正直无虚矫故。永离憍慢，常行谦敬，身、语、意业无有粗犷，柔和善顺，不伪不曲，是为二；其身堪作佛法器故。念慧随觉未曾散乱，惭愧柔和，心安不动，常忆六念，常行六敬，常随顺住六坚固法，是为三；与十种智为方便故。乐法、乐义，以法为乐，常乐听闻无有厌足，舍离世论及世言说，专心听受出世间语，远离小乘，入大乘慧，是为四；一心忆念无散动故。六波罗蜜心专荷负，四种梵住行已成熟，随顺明法悉善修行，聪敏智人皆勤请问，远离恶趣，归向善道，心常爱乐，正念观察，调伏己情，守护他意，是为五；坚固修行真实行故。常乐出离，不著三有，恒觉自心，曾无恶念，三觉已绝，三业皆善，决定了知心之自性，是为六；能令自他心清净故。观察五蕴皆如幻事，界如毒蛇，处如空聚，一切诸法如幻、如焰、如水中月、如梦、如影、如响、如像、如空中画、如旋火轮、如虹霓色、如日月光，无相无形，非常非断，不来不去，亦无所住，如是观察，知一切法无生无灭，是为七；知一切法性空寂故。菩萨摩诃萨闻一切法无我、无众生、无寿者、无补伽罗、无心、无境、无贪瞋痴、无身、无物、无主、无待、无著、无行，如是一切皆无所有、悉归寂灭，闻已深信，不疑不谤，是为八；以能成就圆满解故。菩萨摩诃萨善调诸根，如理修行，恒住止观，心意寂静，一切动念皆悉不生，无我、无人、无作、无行、无计我想、无计我业、无有疮疣、无有瘢痕，亦无于此所得之忍，身、语、意业无来无去，无有精进亦无勇猛，观一切众生、一切诸法，心皆平等而无所住，非此岸、非彼岸，此彼性离，无所从来，无所至去，常以智慧如是思惟，是为九；到分别相彼岸处故。菩萨摩诃萨见缘起法故见法清净，见法清净故见国土清净，见国土清净故见虚空清净，见虚空清净故见法界清净，见法界清净故见智慧清净，是为十；修行积集一切智故。佛子，是为菩萨摩诃萨十种智慧助道具。若诸菩萨安住此法，则得如来一切法无障碍清净微妙智慧聚。

“佛子，菩萨摩诃萨有十种明足。何等为十？所谓：善分别诸法明足；不取著诸法明足；离颠倒见明足；智慧光照诸根明足；巧发起正精进明足；能深入真谛智明足；灭烦恼业成就尽智无生智明足；天眼智普观察明足；宿住念知前际清净明足；漏尽神通智断众生诸漏明足。是为十。若诸菩萨安住此法，则得如来于一切佛法无上大光明。

“佛子，菩萨摩诃萨有十种求法。何等为十？所谓：直心求法，无有谄诳故；精进求法，远离懈慢故；一向求法，不惜身命故；为除一切众生烦恼求法，不为名利恭敬故；为饶益自他一切众生求法，不但自利故；为入智慧求法，不乐文字故；为出生死求法，不贪世乐故；为度众生求法，发菩提心故；为断一切众生疑求法，令无犹豫故；为满足佛法求法，不乐余乘故。是为十。若诸菩萨安住此法，则得不由他教一切佛法大智慧。

“佛子，菩萨摩诃萨有十种明了法。何等为十？所谓：随顺世俗生长善根，是童蒙凡夫明了法；得无碍不坏信，觉法自性，是随信行人明了法；勤修习法，随顺法住，是随法行人明了法；远离八邪，向八正道，是第八人明了法；除灭众结，断生死漏，见真实谛，是须陀洹人明了法；观味是患，知无往来，是斯陀含人明了法；不乐三界，求尽有漏，于受生法乃至一念不生爱著，是阿那含人明了法；获六神通，得八解脱，九定、四辩悉皆成就，是阿罗汉人明了法；性乐观察一味缘起，心常寂静，知足少事，解因自得，悟不由他，成就种种神通智慧，是辟支佛人明了法；智慧广大，诸根明利，常乐度脱一切众生，勤修福智助道之法，如来所有十力、无畏、一切功德具足圆满，是菩萨人明了法。是为十。若诸菩萨安住此法，则得如来无上大智明了法。

“佛子，菩萨摩诃萨有十种修行法。何等为十？所谓：恭敬尊重诸善知识修行法；常为诸天之所觉悟修行法；于诸佛所常怀惭愧修行法；哀愍众生不舍生死修行法；事必究竟心无变动修行法；专念随逐发大乘心诸菩萨众精勤修学修行法；远离邪见勤求正道修行法；摧破众魔及烦恼业修行法；知诸众生根性胜劣而为说法令住佛地修行法；安住无边广大法界除灭烦恼令身清净修行法。是为十。若诸菩萨安住其中，则得如来无上修行法。

“佛子，菩萨摩诃萨有十种魔。何等为十？所谓：蕴魔，生诸取故；烦恼魔，恒杂染故；业魔，能障碍故；心魔，起高慢故；死魔，舍生处故；天魔，自憍纵故；善根魔，恒执取故；三昧魔，久耽味故；善知识魔，起著心故；菩提法智魔，不愿舍离故。是为十。菩萨摩诃萨应作方便，速求远离。

“佛子，菩萨摩诃萨有十种魔业。何等为十？所谓：忘失菩提心修诸善根，是为魔业；恶心布施，瞋心持戒，舍恶性人，远懈怠者，轻慢乱意，讥嫌恶慧，是为魔业；于甚深法心生悭吝，有堪化者而不为说，若得财利恭敬供养，虽非法器而强为说，是为魔业；不乐听闻诸波罗蜜，假使闻说而不修行，虽亦修行多生懈怠，以懈怠故，志意狭劣，不求无上大菩提法，是为魔业；远善知识，近恶知识，乐求二乘，不乐受生，志尚涅槃离欲寂静，是为魔业；于菩萨所起瞋恚心，恶眼视之，求其罪衅，说其过恶，断彼所有财利供养，是为魔业；诽谤正法不乐听闻，假使得闻便生毁呰，见人说法不生尊重，言自说是，余说悉非，是为魔业；乐学世论巧述文词，开阐二乘，隐覆深法，或以妙义授非其人，远离菩提住于邪道，是为魔业；已得解脱、已安隐者常乐亲近而供养之，未得解脱、未安隐者不肯亲近亦不教化，是为魔业；增长我慢，无有恭敬，于诸众生多行恼害，不求正法真实智慧，其心弊恶难可开悟，是为魔业。是为十。菩萨摩诃萨应速远离，勤求佛业。

“佛子，菩萨摩诃萨有十种舍离魔业。何等为十？所谓：近善知识恭敬供养，舍离魔业；不自尊举，不自赞叹，舍离魔业；于佛深法信解不谤，舍离魔业；未曾忘失一切智心，舍离魔业；勤修妙行恒不放逸，舍离魔业；常求一切菩萨藏法，舍离魔业；恒演说法，心无疲倦，舍离魔业；归依十方一切诸佛，起救护想，舍离魔业；信受忆念一切诸佛，神力加持，舍离魔业；与一切菩萨同种善根，平等无二，舍离魔业。是为十。若诸菩萨安住此法，则能出离一切魔道。

“佛子，菩萨摩诃萨有十种见佛。何等为十？所谓：于安住世间成正觉佛无著见；愿佛出生见；业报佛深信见；住持佛随顺见；涅槃佛深入见；法界佛普至见；心佛安住见；三昧佛无量无依见；本性佛明了见；随乐佛普受见。是为十。若诸菩萨安住此法，则常得见无上如来。

“佛子，菩萨摩诃萨有十种佛业。何等为十？所谓：随时开导，是佛业；令正修行故。梦中令见，是佛业；觉昔善根故。为他演说所未闻经，是佛业；令生智断疑故。为悔缠所缠者说出离法，是佛业；令离疑心故。若有众生起悭吝心，乃至恶慧心、二乘心、损害心、疑惑心、散动心、憍慢心，为现如来众相庄严身，是佛业；生长过去善根故。于正法难遇时，广为说法，令其闻已，得陀罗尼智、神通智，普能利益无量众生，是佛业；胜解清净故。若有魔事起，能以方便现虚空界等声，说不损恼他法以为对治，令其开悟，众魔闻已威光歇灭，是佛业；志乐殊胜，威德大故。其心无间，常自守护，不令证入二乘正位，若有众生根性未熟，终不为说解脱境界，是佛业；本愿所作故。生死结漏一切皆离，修菩萨行相续不断，以大悲心摄取众生，令其起行究竟解脱，是佛业；不断修行菩萨行故。菩萨摩诃萨了达自身及以众生本来寂灭不惊不怖而勤修福智无有厌足，虽知一切法无有造作而亦不舍诸法自相，虽于诸境界永离贪欲而常乐瞻奉诸佛色身，虽知不由他悟入于法而种种方便求一切智，虽知诸国土皆如虚空而常乐庄严一切佛刹，虽恒观察无人无我而教化众生无有疲厌，虽于法界本来不动而以神通智力现众变化，虽已成就一切智智而修菩萨行无有休息，虽知诸法不可言说而转净法轮令众心喜，虽能示现诸佛神力而不厌舍菩萨之身，虽现入于大般涅槃而一切处示现受生，能作如是权实双行法，是佛业。是为十。若诸菩萨安住其中，则得不由他教无上无师广大业。

“佛子，菩萨摩诃萨有十种慢业。何等为十？所谓：于师、僧、父母、沙门、婆罗门、住于正道向正道者，尊重福田所而不恭敬，是慢业；或有法师获最胜法，乘于大乘，知出要道，得陀罗尼，演说契经广大之法无有休息，而于其所起高慢心，及于所说法不生恭敬，是慢业；于众会中闻说妙法，不肯叹美令人信受，是慢业；好起过慢，自高陵物，不见己失，不知自短，是慢业；好起过过慢，见有德人应赞不赞，见他赞叹不生欢喜，是慢业；见有法师为人说法，知是法、是律、是真实、是佛语，为嫌其人亦嫌其法，自起诽谤亦令他谤，是慢业；自求高座，自称法师，应受供给，不应执事，见有耆旧久修行人不起逢迎、不肯承事，是慢业；见有德人，颦蹙不喜，言辞粗犷，伺其过失，是慢业；见有聪慧知法之人，不肯亲近恭敬供养，不肯咨问：‘何等为善？何等不善？何等应作？何等不应作？作何等业，于长夜中而得种种利益安乐？’愚痴顽很，我慢所吞，终不能见出要之道，是慢业；复有众生慢心所覆，诸佛出世不能亲近恭敬供养，新善不起，旧善消灭，不应说而说，不应诤而诤，未来必堕险难深坑，于百千劫尚不值佛，何况闻法！但以曾发菩提心故，终自醒悟，是慢业。是为十。

“若诸菩萨离此慢业，则得十种智业。何等为十？所谓：信解业报，不坏因果，是智业；不舍菩提心，常念诸佛，是智业；近善知识恭敬供养，其心尊重终无厌怠，是智业；乐法、乐义无有厌足，远离邪念，勤修正念，是智业；于一切众生离于我慢，于诸菩萨起如来想，爱重正法如惜己身，尊奉如来如护己命，于修行者生诸佛想，是智业；身、语、意业无诸不善，赞美贤圣，随顺菩提，是智业；不坏缘起，离诸邪见，破暗得明，照一切法，是智业；十种回向随顺修行，于诸波罗蜜起慈母想，于善巧方便起慈父想，以深净心入菩提舍，是智业；施、戒、多闻、止观、福慧，如是一切助道之法常勤积集无有厌倦，是智业；若有一业为佛所赞，能破众魔烦恼斗诤，能离一切障、盖、缠、缚，能教化调伏一切众生，能随顺智慧摄取正法，能严净佛刹，能发起通明，皆勤修习无有懈退，是智业。是为十。若诸菩萨安住其中，则得如来一切善巧方便无上大智业。

“佛子，菩萨摩诃萨有十种魔所摄持。何等为十？所谓：懈怠心，魔所摄持；志乐狭劣，魔所摄持；于少行生足，魔所摄持；受一非余，魔所摄持；不发大愿，魔所摄持；乐处寂灭，断除烦恼，魔所摄持；永断生死，魔所摄持；舍菩萨行，魔所摄持；不化众生，魔所摄持；疑谤正法，魔所摄持。是为十。

“若诸菩萨能弃舍此魔所摄持，则得十种佛所摄持。何等为十？所谓：初始能发菩提之心，佛所摄持；于生生中持菩提心不令忘失，佛所摄持；觉诸魔事，悉能远离，佛所摄持；闻诸波罗蜜，如说修行，佛所摄持；知生死苦而不厌恶，佛所摄持；观甚深法，得无量果，佛所摄持；为诸众生说二乘法，而不证取彼乘解脱，佛所摄持；乐观无为法而不住其中，于有为、无为不生二想，佛所摄持；至无生处而现受生，佛所摄持；虽证得一切智，而起菩萨行，不断菩萨种，佛所摄持。是为十。若诸菩萨安住其中，则得诸佛无上摄持力。

“佛子，菩萨摩诃萨有十种法所摄持。何等为十？所谓：知一切行无常，法所摄持；知一切行苦，法所摄持；知一切行无我，法所摄持；知一切法寂灭涅槃，法所摄持；知诸法从缘起，无缘则不起，法所摄持；知不正思惟故起于无明，无明起故乃至老死起，不正思惟灭故无明灭，无明灭故乃至老死灭，法所摄持；知三解脱门出生声闻乘，证无诤法出生独觉乘，法所摄持；知六波罗蜜、四摄法出生大乘，法所摄持；知一切刹、一切法、一切众生、一切世是佛智境界，法所摄持；知断一切念，舍一切取，离前后际，随顺涅槃，法所摄持。是为十。若诸菩萨安住其中，则得一切诸佛无上法所摄持。

“佛子，菩萨摩诃萨住兜率天，有十种所作业。何等为十？所谓：为欲界诸天子说厌离法言：‘一切自在皆是无常，一切快乐悉当衰谢。’劝彼诸天发菩提心。是为第一所作业。为色界诸天说入出诸禅解脱三昧，若于其中而生爱著，因爱复起身见、邪见、无明等者，则为其说如实智慧；若于一切色、非色法起颠倒想，以为清净，为说不净皆是无常，劝其令发菩提之心。是为第二所作业。菩萨摩诃萨住兜率天，入三昧，名光明庄严，身放光明，遍照三千大千世界，随众生心，以种种音而为说法；众生闻已，信心清净，命终生于兜率天中，劝其令发菩提之心。是为第三所作业。菩萨摩诃萨在兜率天，以无障碍眼普见十方兜率天中一切菩萨，彼诸菩萨皆亦见此；互相见已，论说妙法，谓：降神母胎、初生、出家、往诣道场、具大庄严；而复示现往昔已来所行之行，以彼行故成此大智；所有功德不离本处，而能示现如是等事。是为第四所作业。菩萨摩诃萨住兜率天，十方一切兜率天宫诸菩萨众，皆悉来集，恭敬围绕；尔时，菩萨摩诃萨欲令彼诸菩萨皆满其愿生欢喜故，随彼菩萨所应住地、所行所断、所修所证，演说法门；彼诸菩萨闻说法已，皆大欢喜，得未曾有，各还本土所住宫殿。是为第五所作业。菩萨摩诃萨住兜率天时，欲界主天魔波旬，为欲坏乱菩萨业故，眷属围绕诣菩萨所；尔时，菩萨为摧伏魔军故，住金刚道所摄般若波罗蜜方便善巧智慧门，以柔软、粗犷二种语而为说法，令魔波旬不得其便；魔见菩萨自在威力，皆发阿耨多罗三藐三菩提心。是为第六所作业。菩萨摩诃萨住兜率天，知欲界诸天子不乐闻法；尔时，菩萨出大音声，遍告之言：‘今日菩萨当于宫中现希有事，若欲见者宜速往诣。’时，诸天子闻是语已，无量百千亿那由他皆来集会；尔时，菩萨见诸天众皆来集已，为现宫中诸希有事；彼诸天子曾未见闻，既得见已，皆大欢喜，其心醉没；又于乐中出声告言：‘诸仁者，一切诸行皆悉无常，一切诸行皆悉是苦，一切诸法皆悉无我，涅槃寂灭。’又复告言：‘汝等皆应修菩萨行，皆当圆满一切智智。’彼诸天子闻此法音，忧叹咨嗟而生厌离，靡不皆发菩提之心。是为第七所作业。菩萨摩诃萨住兜率宫，不舍本处，悉能往诣十方无量一切佛所，见诸如来亲近礼拜恭敬听法；尔时，诸佛欲令菩萨获得最上灌顶法故，为说菩萨地，名一切神通，以一念相应慧，具足一切最胜功德，入一切智智位。是为第八所作业。菩萨摩诃萨住兜率宫，为欲供养诸如来故，以大神力兴起种种诸供养具，名殊胜可乐，遍法界、虚空界、一切世界供养诸佛；彼世界中无量众生见此供养，皆发阿耨多罗三藐三菩提心。是为第九所作业。菩萨摩诃萨住兜率天，出无量无边如幻如影法门，周遍十方一切世界，示现种种色、种种相、种种形体、种种威仪、种种事业、种种方便、种种譬喻、种种言说，随众生心皆令欢喜。是为第十所作业。佛子，是为菩萨摩诃萨住兜率天十种所作业。若诸菩萨成就此法，则能于后下生人间。

“佛子，菩萨摩诃萨于兜率天将下生时，现十种事。何等为十？佛子，菩萨摩诃萨于兜率天下生之时，从于足下放大光明，名安乐庄严，普照三千大千世界一切恶趣诸难众生；触斯光者，莫不皆得离苦安乐；得安乐已，悉知将有奇特大人出兴于世。是为第一所示现事。佛子，菩萨摩诃萨于兜率天下生之时，从于眉间白毫相中放大光明，名曰觉悟，普照三千大千世界，照彼宿世一切同行诸菩萨身；彼诸菩萨蒙光照已，咸知菩萨将欲下生，各各出兴无量供具，诣菩萨所而为供养。是为第二所示现事。佛子，菩萨摩诃萨于兜率天将下生时，于右掌中放大光明，名清净境界，悉能严净一切三千大千世界，其中若有已得无漏诸辟支佛觉斯光者，即舍寿命；若不觉者，光明力故，徙置他方；余世界中一切诸魔及诸外道、有见众生，皆亦徙置他方世界，唯除诸佛神力所持应化众生。是为第三所示现事。佛子，菩萨摩诃萨于兜率天将下生时，从其两膝放大光明，名清净庄严，普照一切诸天宫殿，下从护世，上至净居，靡不周遍；彼诸天等，咸知菩萨于兜率天将欲下生，俱怀恋慕，悲叹忧恼，各持种种华鬘、衣服、涂香、末香、幡盖、妓乐，诣菩萨所恭敬供养，随逐下生乃至涅槃。是为第四所示现事。佛子，菩萨摩诃萨在兜率天将下生时，于卍字金刚庄严心藏中放大光明，名无能胜幢，普照十方一切世界金刚力士；时，有百亿金刚力士皆悉来集，随逐侍卫，始于下生，乃至涅槃。是为第五所示现事。佛子，菩萨摩诃萨于兜率天将下生时，从其身上一切毛孔放大光明，名分别众生，普照一切大千世界，遍触一切诸菩萨身，复触一切诸天世人；诸菩萨等咸作是念：‘我应住此，供养如来，教化众生。’是为第六所示现事。佛子，菩萨摩诃萨于兜率天将下生时，从大摩尼宝藏殿中放大光明，名善住观察，照此菩萨当生之处所托王宫；其光照已，诸余菩萨皆共随逐下阎浮提，若于其家、若其聚落、若其城邑而现受生，为欲教化诸众生故。是为第七所示现事。佛子，菩萨摩诃萨于兜率天临下生时，从天宫殿及大楼阁诸庄严中放大光明，名一切宫殿清净庄严，照所生母腹；光明照已，令菩萨母安隐快乐，具足成就一切功德，其母腹中自然而有广大楼阁大摩尼宝而为庄严，为欲安处菩萨身故。是为第八所示现事。佛子，菩萨摩诃萨于兜率天临下生时，从两足下放大光明，名为善住；若诸天子及诸梵天其命将终，蒙光照触皆得住寿，供养菩萨从初下生乃至涅槃。是为第九所示现事。佛子，菩萨摩诃萨于兜率天临下生时，从随好中放大光明，名日月庄严，示现菩萨种种诸业；时，诸人、天或见菩萨住兜率天，或见入胎，或见初生，或见出家，或见成道，或见降魔，或见转法轮，或见入涅槃。是为第十所示现事。佛子，菩萨摩诃萨于身、于座、于宫殿、于楼阁中，放如是等百万阿僧祇光明，悉现种种诸菩萨业；现是业已，具足一切功德法故，从兜率天下生人间。

“佛子，菩萨摩诃萨示现处胎，有十种事。何等为十？佛子，菩萨摩诃萨为欲成就小心劣解诸众生故，不欲令彼起如是念：‘今此菩萨自然化生，智慧善根不从修得。’是故菩萨示现处胎。是为第一事。菩萨摩诃萨为成熟父母及诸眷属、宿世同行众生善根，示现处胎。何以故？彼皆应以见于处胎成熟所有诸善根故。是为第二事。菩萨摩诃萨入母胎时，正念正知，无有迷惑；住母胎已，心恒正念，亦无错乱。是为第三事。菩萨摩诃萨在母胎中常演说法，十方世界诸大菩萨、释、梵、四王皆来集会，悉令获得无量神力、无边智慧，菩萨处胎成就如是辩才、胜用。是为第四事。菩萨摩诃萨在母胎中集大众会，以本愿力教化一切诸菩萨众。是为第五事。菩萨摩诃萨于人中成佛，应具人间最胜受生，以此示现处于母胎。是为第六事。菩萨摩诃萨在母胎中，三千大千世界众生悉见菩萨，如明镜中见其面像；尔时，大心天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，皆诣菩萨，恭敬供养。是为第七事。菩萨摩诃萨在母胎中，他方世界一切最后生菩萨在母胎者，皆来共会，说大集法门，名广大智慧藏。是为第八事。菩萨摩诃萨在母胎时，入离垢藏三昧，以三昧力，于母胎中现大宫殿，种种严饰悉皆妙好，兜率天宫不可为比，而令母身安隐无患。是为第九事。菩萨摩诃萨住母胎时，以大威力兴供养具，名开大福德离垢藏，普遍十方一切世界，供养一切诸佛如来，彼诸如来咸为演说无边菩萨住处法界藏。是为第十事。佛子，是为菩萨摩诃萨示现处胎十种事。若诸菩萨了达此法，则能示现甚微细趣。

“佛子，菩萨摩诃萨有十种甚微细趣。何等为十？所谓：在母胎中，示现初发菩提心，乃至灌顶地；在母胎中，示现住兜率天；在母胎中，示现初生；在母胎中，示现童子地；在母胎中，示现处王宫；在母胎中，示现出家；在母胎中，示现苦行，往诣道场，成等正觉；在母胎中，示现转法轮；在母胎中，示现般涅槃；在母胎中，示现大微细，谓：一切菩萨行一切如来自在神力无量差别门。佛子，是为菩萨摩诃萨在母胎中十种微细趣。若诸菩萨安住此法，则得如来无上大智慧微细趣。

“佛子，菩萨摩诃萨有十种生。何等为十？所谓：远离愚痴正念正知生；放大光明网普照三千大千世界生；住最后有更不受后身生；不生不起生；知三界如幻生；于十方世界普现身生；证一切智智身生；放一切佛光明普觉悟一切众生身生；入大智观察三昧身生；佛子，菩萨生时，震动一切佛刹，解脱一切众生，除灭一切恶道，映蔽一切诸魔，无量菩萨皆来集会。佛子，是为菩萨摩诃萨十种生，为调伏众生故，如是示现。

“佛子，菩萨摩诃萨以十事故，示现微笑心自誓。何等为十？所谓：菩萨摩诃萨念言：‘一切世间没在欲泥，除我一人无能勉济。’如是知已，熙怡微笑心自誓。复念言：‘一切世间烦恼所盲，唯我今者具足智慧。’如是知已，熙怡微笑心自誓。又念言：‘我今因此假名身故，当得如来充满三世无上法身。’如是知已，熙怡微笑心自誓。菩萨尔时，以无障碍眼，遍观十方所有梵天，乃至一切大自在天，作是念言：‘此等众生，皆自谓为有大智力。’如是知已，熙怡微笑心自誓。菩萨尔时观诸众生，久种善根，今皆退没；如是知已，熙怡微笑心自誓。菩萨观见世间种子，所种虽少，获果甚多；如是知已，熙怡微笑心自誓。菩萨观见一切众生，蒙佛所教，必得利益；如是知已，熙怡微笑心自誓。菩萨观见过去世中同行菩萨，染著余事，不得佛法广大功德；如是知已，熙怡微笑心自誓。菩萨观见过去世中共同集会诸天人等，至今犹在凡夫之地，不能舍离，亦不疲厌；如是知已，熙怡微笑心自誓。菩萨尔时，为一切如来光明所触，倍加欣慰，熙怡微笑心自誓。是为十。佛子，菩萨为调伏众生故，如是示现。

“佛子，菩萨摩诃萨以十事故，示行七步。何等为十？所谓：现菩萨力故，示行七步；现施七财故，示行七步；满地神愿故，示行七步；现超三界相故，示行七步；现菩萨最胜行超过象王、牛王、师子王行故，示行七步；现金刚地相故，示行七步；现欲与众生勇猛力故，示行七步；现修行七觉宝故，示行七步；现所得法不由他教故，示行七步；现于世间最胜无比故，示行七步。是为十。佛子，菩萨为调伏众生故，如是示现。

“佛子，菩萨摩诃萨以十事故，现处童子地。何等为十？所谓：为现通达一切世间文字、算计、图书、印玺种种业故，处童子地；为现通达一切世间象马、车乘、弧矢、剑戟种种业故，处童子地；为现通达一切世间文笔、谈论、博弈、嬉戏种种事故，处童子地；为现远离身、语、意业诸过失故，处童子地；为现入定住涅槃门，周遍十方无量世界故，处童子地；为现其力超过一切天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世、人非人等故，处童子地；为现菩萨色相威光超过一切释、梵、护世故，处童子地；为令耽著欲乐众生欢喜乐法故，处童子地；为尊重正法，勤供养佛，周遍十方一切世界故，处童子地；为现得佛加被蒙法光明故，处童子地。是为十。

“佛子，菩萨摩诃萨现童子地已，以十事故现处王宫。何等为十？所谓：为令宿世同行众生善根成熟故，现处王宫；为显示菩萨善根力故，现处王宫；为诸人、天耽著乐具，示现菩萨大威德乐具故，现处王宫；顺五浊世众生心故，现处王宫；为现菩萨大威德力能于深宫入三昧故，现处王宫；为令宿世同愿众生满其意故，现处王宫；欲令父母、亲戚、眷属满所愿故，现处王宫；欲以妓乐出妙法音供养一切诸如来故，现处王宫；欲于宫内住微妙三昧，始从成佛乃至涅槃皆示现故，现处王宫；为随顺守护诸佛法故，现处王宫。是为十。最后身菩萨如是示现处王宫已，然后出家。

“佛子，菩萨摩诃萨以十事故，示现出家。何等为十？所谓：为厌居家故，示现出家；为著家众生令舍离故，示现出家；为随顺信乐圣人道故，示现出家；为宣扬赞叹出家功德故，示现出家；为显永离二边见故，示现出家；为令众生离欲乐、我乐故，示现出家；为先现出三界相故，示现出家；为现自在不属他故，示现出家；为显当得如来十力、无畏法故，示现出家；最后菩萨法应尔故，示现出家。是为十。菩萨以此调伏众生。

“佛子，菩萨摩诃萨为十种事故，示行苦行。何等为十？所谓：为成就劣解众生故，示行苦行；为拔邪见众生故，示行苦行；为不信业报众生令见业报故，示行苦行；为随顺杂染世界法应尔故，示行苦行；示能忍劬劳勤修道故，示行苦行；为令众生乐求法故，示行苦行；为著欲乐、我乐众生故，示行苦行；为显菩萨起行殊胜，乃至最后生犹不舍勤精进故，示行苦行；为令众生乐寂静法，增长善根故，示行苦行；为诸天、世人诸根未熟，待时成熟故，示行苦行。是为十。菩萨以此方便调伏一切众生。

“佛子，菩萨摩诃萨往诣道场有十种事。何等为十？所谓：诣道场时，照耀一切世界；诣道场时，震动一切世界；诣道场时，于一切世界普现其身；诣道场时，觉悟一切菩萨及一切宿世同行众生；诣道场时，示现道场一切庄严；诣道场时，随诸众生心之所欲，而为现身种种威仪，及菩提树一切庄严；诣道场时，现见十方一切如来；诣道场时，举足、下足常入三昧，念念成佛无有超隔；诣道场时，一切天、龙、夜叉、乾闼婆、阿修罗、迦楼罗、紧那罗、摩睺罗伽、释、梵、护世一切诸王各不相知，而兴种种上妙供养；诣道场时，以无碍智，普观一切诸佛如来于一切世界修菩萨行而成正觉。是为十。菩萨以此教化众生。

“佛子，菩萨摩诃萨坐道场有十种事。何等为十？所谓：坐道场时，种种震动一切世界；坐道场时，平等照耀一切世界；坐道场时，除灭一切诸恶趣苦；坐道场时，令一切世界金刚所成；坐道场时，普观一切诸佛如来师子之座；坐道场时，心如虚空，无所分别；坐道场时，随其所应，现身威仪；坐道场时，随顺安住金刚三昧；坐道场时，受一切如来神力所持清净妙处；坐道场时，自善根力悉能加被一切众生。是为十。

“佛子，菩萨摩诃萨坐道场时，有十种奇特未曾有事。何等为十？佛子，菩萨摩诃萨坐道场时，十方世界一切如来皆现其前，咸举右手而称赞言：‘善哉！善哉！无上导师！’是为第一未曾有事。菩萨摩诃萨坐道场时，一切如来皆悉护念，与其威力，是为第二未曾有事。菩萨摩诃萨坐道场时，宿世同行诸菩萨众悉来围绕，以种种庄严具恭敬供养，是为第三未曾有事。菩萨摩诃萨坐道场时，一切世界草木、丛林诸无情物，皆曲身低影，归向道场，是为第四未曾有事。菩萨摩诃萨坐道场时，入三昧，名观察法界，此三昧力能令菩萨一切诸行悉得圆满，是为第五未曾有事。菩萨摩诃萨坐道场时，得陀罗尼，名最上离垢妙光海藏，能受一切诸佛如来大云法雨，是为第六未曾有事。菩萨摩诃萨坐道场时，以威德力兴上妙供具，遍一切世界供养诸佛，是为第七未曾有事。菩萨摩诃萨坐道场时，住最胜智，悉现了知一切众生诸根意行，是为第八未曾有事。菩萨摩诃萨坐道场时，入三昧，名善觉，此三昧力能令其身充满三世尽虚空界一切世界，是为第九未曾有事。菩萨摩诃萨坐道场时，得离垢光明无碍大智，令其身业普入三世，是为第十未曾有事。佛子，是为菩萨摩诃萨坐道场时，十种奇特未曾有事。

“佛子，菩萨摩诃萨坐道场时，观十种义故，示现降魔。何等为十？所谓：为浊世众生乐于斗战，欲显菩萨威德力故，示现降魔；为诸天、世人有怀疑者，断彼疑故，示现降魔；为教化调伏诸魔军故，示现降魔；为欲令诸天、世人乐军阵者，咸来聚观，心调伏故，示现降魔；为显示菩萨所有威力世无能敌故，示现降魔；为欲发起一切众生勇猛力故，示现降魔；为哀愍末世诸众生故，示现降魔；为欲显示乃至道场犹有魔军而来触恼，此后乃得超魔境界故，示现降魔；为显烦恼业用羸劣，大慈善根势力强盛故，示现降魔；为欲随顺浊恶世界所行法故，示现降魔。是为十。

“佛子，菩萨摩诃萨有十种成如来力。何等为十？所谓：超过一切众魔烦恼业故，成如来力；具足一切菩萨行，游戏一切菩萨三昧门故，成如来力；具足一切菩萨广大禅定故，成如来力；圆满一切白净助道法故，成如来力；得一切法智慧光明，善思惟分别故，成如来力；其身周遍一切世界故，成如来力；所出言音悉与一切众生心等故，成如来力；能以神力加持一切故，成如来力；与三世诸佛身、语、意业等无有异，于一念中了三世法故，成如来力；得善觉智三昧，具如来十力，所谓：是处非处智力乃至漏尽智力故，成如来力。是为十。若诸菩萨具此十力，则名如来、应、正等觉。

“佛子，如来、应、正等觉转大法轮有十种事。何等为十？一者、具足清净四无畏智；二者、出生四辩随顺音声；三者、善能开阐四真谛相；四者、随顺诸佛无碍解脱；五者、能令众生心皆净信；六者、所有言说皆不唐捐，能拔众生诸苦毒箭；七者、大悲愿力之所加持；八者、随出音声普遍十方一切世界；九者、于阿僧祇劫说法不断；十者、随所说法皆能生起根、力、觉道、禅定、解脱、三昧等法。佛子，诸佛如来转于法轮，有如是等无量种事。

“佛子，如来、应、正等觉转法轮时，以十事故，于众生心中种白净法，无空过者。何等为十？所谓：过去愿力故；大悲所持故；不舍众生故；智慧自在，随其所乐为说法故；必应其时，未曾失故；随其所宜，无妄说故；知三世智，善了知故；其身最胜，无与等故；言辞自在，无能测故；智慧自在，随所发言悉开悟故。是为十。

“佛子，如来、应、正等觉作佛事已，观十种义故，示般涅槃。何等为十？所谓：示一切行实无常故；示一切有为非安隐故；示大涅槃是安隐处，无怖畏故；以诸人、天乐著色身，为现色身是无常法，令其愿住净法身故；示无常力不可转故；示一切有为不随心住，不自在故；示一切三有皆如幻化，不坚牢故；示涅槃性究竟坚牢，不可坏故；示一切法无生无起而有聚集、散坏相故；佛子，诸佛世尊作佛事已，所愿满已，转法轮已，应化度者皆化度已，有诸菩萨应受尊号成记莂已，法应如是入于不变大般涅槃。佛子，是为如来、应、正等觉观十义故，示般涅槃。

“佛子，此法门名菩萨广大清净行。无量诸佛所共宣说，能令智者了无量义皆生欢喜，令一切菩萨大愿、大行皆得相续。佛子，若有众生得闻此法，闻已信解，解已修行，必得疾成阿耨多罗三藐三菩提。何以故？以如说修行故。佛子，若诸菩萨不如说行，当知是人于佛菩提则为永离，是故菩萨应如说行。佛子，此一切菩萨功德行处决定义华，普入一切法，普生一切智，超诸世间，离二乘道，不与一切诸众生共，悉能照了一切法门，增长众生出世善根，离世间法门品，应尊重，应听受，应诵持，应思惟，应愿乐，应修行；若能如是，当知是人疾得阿耨多罗三藐三菩提。”

说此品时，佛神力故，及此法门法如是故，十方无量无边阿僧祇世界皆大震动，大光普照。

尔时，十方诸佛皆现普贤菩萨前，赞言：“善哉！善哉！佛子，乃能说此诸菩萨摩诃萨功德行处决定义华普入一切佛法出世间法门品。佛子，汝已善学此法，善说此法。汝以威力护持此法，我等诸佛悉皆随喜；如我等诸佛随喜于汝，一切诸佛悉亦如是。佛子，我等诸佛悉共同心护持此经，令现在、未来诸菩萨众未曾闻者皆当得闻。”

尔时，普贤菩萨摩诃萨承佛神力，观察十方一切大众洎于法界而说颂言：

“于无量劫修苦行，从无量佛正法生，令无量众住菩提，彼无等行听我说。供无量佛而舍著，广度群生不作想，求佛功德心无依，彼胜妙行我今说。离三界魔烦恼业，具圣功德最胜行，灭诸痴惑心寂然，我今说彼所行道。永离世间诸诳幻，种种变化示众生，心生住灭现众事，说彼所能令众喜。见诸众生生老死，烦恼忧横所缠迫，欲令解脱教发心，彼功德行应听受。施戒忍进禅智慧，方便慈悲喜舍等，百千万劫常修行，彼人功德仁应听。千万亿劫求菩提，所有身命皆无吝，愿益群生不为己，彼慈愍行我今说。无量亿劫演其德，如海一滴未为少，功德无比不可喻，以佛威神今略说。其心不高下，求道无厌倦，普使诸众生，住善增净法。智慧普饶益，如树如河泉，亦如于大地，一切所依处。菩萨如莲华，慈根安隐茎，智慧为众蕊，戒品为香洁。佛放法光明，令彼得开敷，不著有为水，见者皆欣乐。菩萨妙法树，生于直心地，信种慈悲根，智慧以为身，方便为枝干，五度为繁密，定叶神通华，一切智为果。最上力为茑，垂阴覆三界。菩萨师子王，白净法为身。四谛为其足，正念以为颈，慈眼智慧首，顶系解脱缯，胜义空谷中，吼法怖众魔。菩萨为商主，普见诸群生，在生死旷野，烦恼险恶处，魔贼之所摄，痴盲失正道，示其正直路，令入无畏城。菩萨见众生，三毒烦恼病，种种诸苦恼，长夜所煎迫；为发大悲心，广说对治门，八万四千种，灭除众苦患。菩萨为法王，正道化众生，令远恶修善，专求佛功德；一切诸佛所，灌顶受尊记，广施众圣财，菩提分珍宝。菩萨转法轮，如佛之所转，戒毂三昧辋，智庄慧为剑，既破烦恼贼，亦殄众魔怨，一切诸外道，见之无不散。菩萨智慧海，深广无涯际，正法味盈洽，觉分宝充满，大心无边岸，一切智为潮，众生莫能测，说之不可尽。菩萨须弥山，超出于世间，神通三昧峰，大心安不动；若有亲近者，同其智慧色，迥绝众境界，一切无不睹。菩萨如金刚，志求一切智，信心及苦行，坚固不可动；其心无所畏，饶益诸群生，众魔与烦恼，一切悉摧灭。菩萨大慈悲，譬如重密云，三明发电光，神足震雷音，普以四辩才，雨八功德水，润洽于一切，令除烦恼热。菩萨正法城，般若以为墙，惭愧为深堑，智慧为却敌，广开解脱门，正念恒防守，四谛坦王道，六通集兵仗，复建大法幢，周回遍其下；三有诸魔众，一切无能入。菩萨迦楼罗，如意为坚足，方便勇猛翅，慈悲明净眼，住一切智树，观三有大海，搏撮天人龙，安置涅槃岸。菩萨正法日，出现于世间，戒品圆满轮，神足速疾行，照以智慧光，长诸根力药，灭除烦恼暗，消竭爱欲海。菩萨智光月，法界以为轮，游于毕竟空，世间无不见；三界识心内，随时有增减；二乘星宿中，一切无俦匹。菩萨大法王，功德庄严身，相好皆具足，人天悉瞻仰，方便清净目，智慧金刚杵，于法得自在，以道化群生。菩萨大梵王，自在超三有，业惑悉皆断，慈舍靡不具，处处示现身，开悟以法音，于彼三界中，拔诸邪见根。菩萨自在天，超过生死地，境界常清净，智慧无退转，绝彼下乘道，受诸灌顶法，功德智慧具，名称靡不闻。菩萨智慧心，清净如虚空，无性无依处，一切不可得，有大自在力，能成世间事，自具清净行，令众生亦然。菩萨方便地，饶益诸众生；菩萨慈悲水，浣涤诸烦恼；菩萨智慧火，烧诸惑习薪；菩萨无住风，游行三有空。菩萨如珍宝，能济贫穷厄；菩萨如金刚，能摧颠倒见；菩萨如璎珞，庄严三有身；菩萨如摩尼，增长一切行。菩萨德如华，常发菩提分；菩萨愿如鬘，恒系众生首。菩萨净戒香，坚持无缺犯；菩萨智涂香，普熏于三界。菩萨力如帐，能遮烦恼尘；菩萨智如幢，能摧我慢敌。妙行为缯彩，庄严于智慧，惭愧作衣服，普覆诸群生。菩萨无碍乘，巾之出三界；菩萨大力象，其心善调伏；菩萨神足马，腾步超诸有；菩萨说法龙，普雨众生心；菩萨优昙华，世间难值遇；菩萨大勇将，众魔悉降伏；菩萨转法轮，如佛之所转；菩萨灯破暗，众生见正道；菩萨功德河，恒顺正道流；菩萨精进桥，广度诸群品。大智与弘誓，共作坚牢船，引接诸众生，安置菩提岸。菩萨游戏园，真实乐众生；菩萨解脱华，庄严智宫殿；菩萨如妙药，灭除烦恼病；菩萨如雪山，出生智慧药。菩萨等于佛，觉悟诸群生，佛心岂有他，正觉觉世间。如佛之所来，菩萨如是来；亦如一切智，以智入普门。菩萨善开导，一切诸群生；菩萨自然觉，一切智境界。菩萨无量力，世间莫能坏；菩萨无畏智，知众生及法。一切诸世间，色相各差别，音声及名字，悉能分别知。虽离于名色，而现种种相；一切诸众生，莫能测其道。如是等功德，菩萨悉成就，了性皆无性，有无无所著。如是一切智，无尽无所依，我今当演说，令众生欢喜。虽知诸法相，如幻悉空寂，而以悲愿心，及佛威神力，现神通变化，种种无量事；如是诸功德，汝等应听受。一身能示现，无量差别身，无心无境界，普应一切众。一音中具演，一切诸言音；众生语言法，随类皆能作。永离烦恼身，而现自在身，知法不可说，而作种种说。其心常寂灭，清净如虚空，而普庄严刹，示现一切众。于身无所著，而能示现身；一切世间中，随应而受生。虽生一切处，亦不住受生，知身如虚空，种种随心现。菩萨身无边，普现一切处，常恭敬供养，最胜两足尊。香华众妓乐，幢幡及宝盖，恒以深净心，供养于诸佛。不离一佛会，普在诸佛所，于彼大众中，问难听受法。闻法入三昧，一一无量门，起定亦复然，示现无穷尽。智慧巧方便，了世皆如幻，而能现世间，无边诸幻法。示现种种色，亦现心及语，入诸想网中，而恒无所著。或现初发心，利益于世间；或现久修行，广大无边际，施戒忍精进，禅定及智慧，四梵四摄等，一切最胜法。或现行成满，得忍无分别；或现一生系，诸佛与灌顶。或现声闻相，或复现缘觉，处处般涅槃，不舍菩提行。或现为帝释，或现为梵王，或天女围绕，或时独宴默。或现为比丘，寂静调其心；或现自在王，统理世间法。或现巧术女，或现修苦行，或现受五欲，或现入诸禅。或现初始生，或少或老死。若有思议者，心疑发狂乱。或现在天宫，或现始降神，或入或住胎，或佛转法轮。或生或涅槃，或现入学堂，或在婇女中，或离俗修禅。或坐菩提树，自然成正觉；或现转法轮，或现始求道。或现为佛身，宴坐无量刹；或修不退道，积集菩提具。深入无数劫，皆悉到彼岸；无量劫一念，一念无量劫。一切劫非劫，为世示现劫，无来无积集，成就诸劫事。于一微尘中，普见一切佛；十方一切处，无处而不有。国土众生法，次第悉皆见；经无量劫数，究竟不可尽。菩萨知众生，广大无有边；彼一众生身，无量因缘起。如知一无量，一切悉亦然；随其所通达，教诸未学者。悉知众生根，上中下不同；亦知根转移，应化不应化；一根一切根，展转因缘力，微细各差别，次第无错乱。又知其欲解，一切烦恼习；亦知去来今，所有诸心行。了达一切行，无来亦无去；既知其行已，为说无上法。杂染清净行，种种悉了知，一念得菩提，成就一切智。住佛不思议，究竟智慧心，一念悉能知，一切众生行。菩萨神通智，功力已自在，能于一念中，往诣无边刹。如是速疾往，尽于无数劫，无处而不周，莫动毫端分。譬如工幻师，示现种种色，于彼幻中求，无色无非色。菩萨亦如是，以方便智幻，种种皆示现，充满于世间。譬如净日月，皎镜在虚空，影现于众水，不为水所杂。菩萨净法轮，当知亦如是，现世间心水，不为世所杂。如人睡梦中，造作种种事，虽经亿千岁，一夜未终尽。菩萨住法性，示现一切事，无量劫可极，一念智无尽。譬如山谷中，及以宫殿间，种种皆响应，而实无分别。菩萨住法性，能以自在智，广出随类音，亦复无分别。如有见阳焰，想之以为水，驰逐不得饮，展转更增渴。众生烦恼心，应知亦如是；菩萨起慈愍，救之令出离。观色如聚沫，受如水上泡，想如热时焰，诸行如芭蕉。心识犹如幻，示现种种事；如是知诸蕴，智者无所著。诸处悉空寂，如机关动转；诸界性永离，妄现于世间。菩萨住真实，寂灭第一义，种种广宣畅，而心无所依。无来亦无去，亦复无有住，烦恼业苦因，三种恒流转。缘起非有无，非实亦非虚，如是入中道，说之无所著。能于一念中，普现三世心，欲色无色界，一切种种事。随顺三律仪，演说三解脱，建立三乘道，成就一切智。了达处非处，诸业及诸根，界解与禅定，一切至处道。宿命念天眼，灭除一切惑，知佛十种力，而未能成就。了达诸法空，而常求妙法，不与烦恼合，而亦不尽漏。广知出离道，而以度众生，于此得无畏，不舍修诸行。无谬无违道，亦不失正念，精进欲三昧，观慧无损减。三聚皆清净，三世悉明达，大慈愍众生，一切无障碍。由入此法门，得成如是行，我说其少分，功德庄严义。穷于无数劫，说彼行无尽，我今说少分，如大地一尘。依于佛智住，起于奇特想，修行最胜行，具足大慈悲。精勤自安隐，教化诸含识，安住净戒中，具诸授记行。能入佛功德，众生行及刹，劫世悉亦知，无有疲厌想。差别智总持，通达真实义，思惟说无比，寂静等正觉。发于普贤心，及修其行愿，慈悲因缘力，趣道意清净。修行波罗蜜，究竟随觉智，证知力自在，成无上菩提。成就平等智，演说最胜法，能持具妙辩，逮得法王处。远离于诸著，演说心平等，出生于智慧，变化得菩提。住持一切劫，智者大欣慰，深入及依止，无畏无疑惑。了达不思议，巧密善分别，善入诸三昧，普见智境界。究竟诸解脱，游戏诸通明，缠缚悉永离，园林恣游处。白法为宫殿，诸行可欣乐，现无量庄严，于世心无动。深心善观察，妙辩能开演，清净菩提印，智光照一切。所住无等比，其心不下劣，立志如大山，种德若深海。如宝安住法，被甲誓愿心，发起于大事，究竟无能坏。得授菩提记，安住广大心，秘藏无穷尽，觉悟一切法。世智皆自在，妙用无障碍，众生一切刹，及以种种法。身愿与境界，智慧神通等，示现于世间，无量百千亿。游戏及境界，自在无能制，力无畏不共，一切业庄严。诸身及身业，语及净修语，以得守护故，成办十种事。菩萨心发心，及以心周遍，诸根无散动，获得最胜根。深心增胜心，远离于谄诳；种种决定解，普入于世间。舍彼烦恼习，取兹最胜道，巧修使圆满，逮成一切智。离退入正位，决定证寂灭，出生佛法道，成就功德号。道及无量道，乃至庄严道，次第善安住，悉皆无所著。手足及腹藏，金刚以为心，被以慈哀甲，具足众器仗。智首明达眼，菩提行为耳，清净戒为鼻，灭暗无障碍。辩才以为舌，无处不至身；最胜智为心，行住修诸业。道场师子座，梵卧空为住，所行及观察，普照如来境。遍观众生行，奋迅及哮吼，离贪行净施，舍慢持净戒，不瞋常忍辱，不懈恒精进，禅定得自在，智慧无所行，慈济悲无倦，喜法舍烦恼；于诸境界中，知义亦知法。福德悉成满，智慧如利剑，普照乐多闻，明了趣向法。知魔及魔道，誓愿咸舍离；见佛与佛业，发心皆摄取，离慢修智慧，不为魔力持；为佛所摄持，亦为法所持。现住兜率天，又现彼命终；示现住母胎，亦现微细趣。现生及微笑，亦现行七步；示修众技术，亦示处深宫。出家修苦行，往诣于道场，端坐放光明，觉悟诸群生，降魔成正觉，转无上法轮，所现悉已终，入于大涅槃。彼诸菩萨行，无量劫修习，广大无有边，我今说少分。虽令无量众，安住佛功德；众生及法中，毕竟无所取。具足如是行，游戏诸神通：毛端置众刹，经于亿千劫；掌持无量刹，遍往身无倦，还来置本处，众生不知觉。菩萨以一切，种种庄严刹，置于一毛孔，真实悉令见。复以一毛孔，普纳一切海，大海无增减，众生不娆害。无量铁围山，手执碎为尘，一尘下一刹，尽此诸尘数。以此诸尘刹，复更末为尘；如是尘可知，菩萨智难量。于一毛孔中，放无量光明；日月星宿光，摩尼珠火光，及以诸天光，一切皆映蔽，灭诸恶道苦，为说无上法。一切诸世间，种种差别音；菩萨以一音，一切皆能演。决定分别说，一切诸佛法，普使诸群生，闻之大欢喜。过去一切劫，安置未来今；未来现在劫，迴置过去世。示现无量刹，烧燃及成住；一切诸世间，悉在一毛孔。未来及现在，一切十方佛，靡不于身中，分明而显现。深知变化法，善应众生心，示现种种身，而皆无所著。或现于六趣，一切众生身，释梵护世身，诸天人众身，声闻缘觉身，诸佛如来身；或现菩萨身，修行一切智。善入软中上，众生诸想网，示现成菩提，及以诸佛刹。了知诸想网，于想得自在，示修菩萨行，一切方便事。示现如是等，广大诸神变；如是诸境界，举世莫能知。虽现无所现，究竟转增上，随顺众生心，令行真实道。身语及与心，平等如虚空，净戒为涂香，众行为衣服，法缯严净髻，一切智摩尼，功德靡不周，灌顶升王位。波罗蜜为轮，诸通以为象，神足以为马，智慧为明珠。妙行为婇女，四摄主藏神，方便为主兵，菩萨转轮王。三昧为城郭，空寂为宫殿，慈甲智慧剑，念弓明利箭。高张神力盖，迥建智慧幢，忍力不动摇，直破魔王军。总持为平地，众行为河水，净智为涌泉，妙慧作树林。空为澄净池，觉分菡萏华，神力自庄严，三昧常娱乐。思惟为婇女，甘露为美食，解脱味为浆，游戏于三乘。此诸菩萨行，微妙转增上，无量劫修行，其心不厌足。供养一切佛，严净一切刹，普令一切众，安住一切智。一切刹微尘，悉可知其数；一切虚空界，一沙可度量；一切众生心，念念可数知；佛子诸功德，说之不可尽。欲具此功德，及诸上妙法，欲使诸众生，离苦常安乐，欲令身语意，悉与诸佛等，应发金刚心，学此功德行。”

尔时，世尊在室罗筏国逝多林给孤独园大庄严重阁，与菩萨摩诃萨五百人俱，普贤菩萨、文殊师利菩萨而为上首。其名曰：光焰幢菩萨、须弥幢菩萨、宝幢菩萨、无碍幢菩萨、华幢菩萨、离垢幢菩萨、日幢菩萨、妙幢菩萨、离尘幢菩萨、普光幢菩萨、地威力菩萨、宝威力菩萨、大威力菩萨、金刚智威力菩萨、离尘垢威力菩萨、正法日威力菩萨、功德山威力菩萨、智光影威力菩萨、普吉祥威力菩萨、地藏菩萨、虚空藏菩萨、莲华藏菩萨、宝藏菩萨、日藏菩萨、净德藏菩萨、法印藏菩萨、光明藏菩萨、脐藏菩萨、莲华德藏菩萨、善眼菩萨、净眼菩萨、离垢眼菩萨、无碍眼菩萨、普见眼菩萨、善观眼菩萨、青莲华眼菩萨、金刚眼菩萨、宝眼菩萨、虚空眼菩萨、喜眼菩萨、普眼菩萨、天冠菩萨、普照法界智慧冠菩萨、道场冠菩萨、普照十方冠菩萨、一切佛藏冠菩萨、超出一切世间冠菩萨、普照冠菩萨、不可坏冠菩萨、持一切如来师子座冠菩萨、普照法界虚空冠菩萨、梵王髻菩萨、龙王髻菩萨、一切化佛光明髻菩萨、道场髻菩萨、一切愿海音宝王髻菩萨、一切佛光明摩尼髻菩萨、示现一切虚空平等相摩尼王庄严髻菩萨、示现一切如来神变摩尼王幢网垂覆髻菩萨、出一切佛转法轮音髻菩萨、说三世一切名字音髻菩萨、大光菩萨、离垢光菩萨、宝光菩萨、离尘光菩萨、焰光菩萨、法光菩萨、寂静光菩萨、日光菩萨、自在光菩萨、天光菩萨、福德幢菩萨、智慧幢菩萨、法幢菩萨、神通幢菩萨、光幢菩萨、华幢菩萨、摩尼幢菩萨、菩提幢菩萨、梵幢菩萨、普光幢菩萨、梵音菩萨、海音菩萨、大地音菩萨、世主音菩萨、山相击音菩萨、遍一切法界音菩萨、震一切法海雷音菩萨、降魔音菩萨、大悲方便云雷音菩萨、息一切世间苦安慰音菩萨、法上菩萨、胜上菩萨、智上菩萨、福德须弥上菩萨、功德珊瑚上菩萨、名称上菩萨、普光上菩萨、大慈上菩萨、智海上菩萨、佛种上菩萨、光胜菩萨、德胜菩萨、上胜菩萨、普明胜菩萨、法胜菩萨、月胜菩萨、虚空胜菩萨、宝胜菩萨、幢胜菩萨、智胜菩萨、娑罗自在王菩萨、法自在王菩萨、象自在王菩萨、梵自在王菩萨、山自在王菩萨、众自在王菩萨、速疾自在王菩萨、寂静自在王菩萨、不动自在王菩萨、势力自在王菩萨、最胜自在王菩萨、寂静音菩萨、无碍音菩萨、地震音菩萨、海震音菩萨、云音菩萨、法光音菩萨、虚空音菩萨、说一切众生善根音菩萨、示一切大愿音菩萨、道场音菩萨、须弥光觉菩萨、虚空觉菩萨、离染觉菩萨、无碍觉菩萨、善觉菩萨、普照三世觉菩萨、广大觉菩萨、普明觉菩萨、法界光明觉菩萨，如是等菩萨摩诃萨五百人俱。此诸菩萨皆悉成就普贤行愿，境界无碍，普遍一切诸佛刹故；现身无量，亲近一切诸如来故；净眼无障，见一切佛神变事故；至处无限，一切如来成正觉所恒普诣故；光明无际，以智慧光普照一切实法海故；说法无尽，清净辩才无边际劫无穷尽故；等虚空界，智慧所行悉清净故；无所依止，随众生心现色身故；除灭痴翳，了众生界无众生故；等虚空智，以大光网照法界故。及与五百声闻众俱，悉觉真谛，皆证实际，深入法性，永出有海；依佛功德，离结、使、缚，住无碍处；其心寂静犹如虚空，于诸佛所永断疑惑，于佛智海深信趣入。及与无量诸世主俱，悉曾供养无量诸佛，常能利益一切众生，为不请友，恒勤守护，誓愿不舍；入于世间殊胜智门，从佛教生，护佛正法，起于大愿，不断佛种，生如来家，求一切智。

时，诸菩萨大德、声闻、世间诸王并其眷属，咸作是念：“如来境界、如来智行、如来加持、如来力、如来无畏、如来三昧、如来所住、如来自在、如来身、如来智，一切世间诸天及人无能通达、无能趣入、无能信解、无能了知、无能忍受、无能观察、无能拣择、无能开示、无能宣明、无有能令众生解了，唯除诸佛加被之力、佛神通力、佛威德力、佛本愿力，及其宿世善根之力、诸善知识摄受之力、深净信力、大明解力、趣向菩提清净心力、求一切智广大愿力。唯愿世尊随顺我等及诸众生种种欲、种种解、种种智、种种语、种种自在、种种住地、种种根清净、种种意方便、种种心境界、种种依止如来功德、种种听受诸所说法，显示如来往昔趣求一切智心、往昔所起菩萨大愿、往昔所净诸波罗蜜、往昔所入菩萨诸地、往昔圆满诸菩萨行、往昔成就方便、往昔修行诸道、往昔所得出离法、往昔所作神通事、往昔所有本事因缘，及成等正觉、转妙法轮、净佛国土、调伏众生、开一切智法城、示一切众生道、入一切众生所住、受一切众生所施、为一切众生说布施功德、为一切众生现诸佛影像；如是等法，愿皆为说！”

尔时，世尊知诸菩萨心之所念，大悲为身，大悲为门，大悲为首，以大悲法而为方便，充遍虚空，入师子频申三昧；入此三昧已，一切世间普皆严净。于时，此大庄严楼阁忽然广博无有边际。金刚为地，宝王覆上，无量宝华及诸摩尼普散其中处处盈满。琉璃为柱，众宝合成，大光摩尼之所庄严，阎浮檀金如意宝王周置其上以为严饰。危楼迥带，阁道傍出，栋宇相承，窗闼交映，阶、墀、轩、槛种种备足，一切皆以妙宝庄严；其宝悉作人、天形像，坚固妙好，世中第一，摩尼宝网弥覆其上。于诸门侧悉建幢幡，咸放光明普周法界道场之外。阶蹬、栏楯，其数无量不可称说，靡不咸以摩尼所成。

尔时，复以佛神力故，其逝多林忽然广博，与不可说佛刹微尘数诸佛国土其量正等。一切妙宝间错庄严，不可说宝遍布其地，阿僧祇宝以为垣墙，宝多罗树庄严道侧。其间复有无量香河，香水盈满，湍激洄澓；一切宝华随流右转，自然演出佛法音声；不思议宝芬陀利华，菡萏芬敷，弥布水上；众宝华树列植其岸；种种台榭不可思议，皆于岸上次第行列，摩尼宝网之所弥覆。阿僧祇宝放大光明，阿僧祇宝庄严其地。烧众妙香，香气氛氲。复建无量种种宝幢，所谓：宝香幢、宝衣幢、宝幡幢、宝缯幢、宝华幢、宝璎珞幢、宝鬘幢、宝铃幢、摩尼宝盖幢、大摩尼宝幢、光明遍照摩尼宝幢、出一切如来名号音声摩尼王幢、师子摩尼王幢、说一切如来本事海摩尼王幢、现一切法界影像摩尼王幢，周遍十方，行列庄严。

时，逝多林上虚空之中，有不思议天宫殿云、无数香树云、不可说须弥山云、不可说妓乐云、出美妙音歌赞如来不可说宝莲华云、不可说宝座云、敷以天衣菩萨坐上叹佛功德不可说诸天王形像摩尼宝云、不可说白真珠云、不可说赤珠楼阁庄严具云、不可说雨金刚坚固珠云，皆住虚空，周匝遍满，以为严饰。何以故？如来善根不思议故，如来白法不思议故，如来威力不思议故，如来能以一身自在变化遍一切世界不思议故，如来能以神力令一切佛及佛国庄严皆入其身不思议故，如来能于一微尘内普现一切法界影像不思议故，如来能于一毛孔中示现过去一切诸佛不思议故，如来随放一一光明悉能遍照一切世界不思议故，如来能于一毛孔中出一切佛刹微尘数变化云充满一切诸佛国土不思议故，如来能于一毛孔中普现一切十方世界成、住、坏劫不思议故。如于此逝多林给孤独园见佛国土清净庄严，十方一切尽法界、虚空界、一切世界亦如是见。所谓：见如来身住逝多林，菩萨众会皆悉遍满；见普雨一切庄严云，见普雨一切宝光明照曜云，见普雨一切摩尼宝云，见普雨一切庄严盖弥覆佛刹云，见普雨一切天身云，见普雨一切华树云，见普雨一切衣树云，见普雨一切宝鬘、璎珞相续不绝周遍一切大地云，见普雨一切庄严具云，见普雨一切如众生形种种香云，见普雨一切微妙宝华网相续不断云，见普雨一切诸天女持宝幢幡于虚空中周旋来去云，见普雨一切众宝莲华于华叶间自然而出种种乐音云，见普雨一切师子座宝网璎珞而为庄严云。

尔时，东方过不可说佛刹微尘数世界海外有世界，名金灯云幢，佛号毗卢遮那胜德王。彼佛众中有菩萨，名毗卢遮那愿光明，与不可说佛刹微尘数菩萨俱，来向佛所，悉以神力兴种种云，所谓：天华云、天香云、天末香云、天鬘云、天宝云、天庄严具云、天宝盖云、天微妙衣云、天宝幢幡云、天一切妙宝诸庄严云，充满虚空。至佛所已，顶礼佛足，即于东方化作宝庄严楼阁及普照十方宝莲华藏师子之座，如意宝网罗覆其身，与其眷属结跏趺坐。

南方过不可说佛刹微尘数世界海外有世界，名金刚藏，佛号普光明无胜藏王。彼佛众中有菩萨，名不可坏精进王，与不可说佛刹微尘数菩萨俱，来向佛所，持一切宝香网，持一切宝璎珞，持一切宝华带，持一切宝鬘带，持一切金刚璎珞，持一切摩尼宝网，持一切宝衣带，持一切宝璎珞带，持一切最胜光明摩尼带，持一切师子摩尼宝璎珞，悉以神力充遍一切诸世界海。到佛所已，顶礼佛足，即于南方化作遍照世间摩尼宝庄严楼阁及普照十方宝莲华藏师子之座，以一切宝华网罗覆其身，与其眷属结跏趺坐。

西方过不可说佛刹微尘数世界海外有世界，名摩尼宝灯须弥山幢，佛号法界智灯。彼佛众中有菩萨，名普胜无上威德王，与世界海微尘数菩萨俱，来向佛所，悉以神力兴不可说佛刹微尘数种种涂香烧香须弥山云、不可说佛刹微尘数种种色香水须弥山云、不可说佛刹微尘数一切大地微尘等光明摩尼宝王须弥山云、不可说佛刹微尘数种种光焰轮庄严幢须弥山云、不可说佛刹微尘数种种色金刚藏摩尼王庄严须弥山云、不可说佛刹微尘数普照一切世界阎浮檀摩尼宝幢须弥山云、不可说佛刹微尘数现一切法界摩尼宝须弥山云、不可说佛刹微尘数现一切诸佛相好摩尼宝王须弥山云、不可说佛刹微尘数现一切如来本事因缘说诸菩萨所行之行摩尼宝王须弥山云、不可说佛刹微尘数现一切佛坐菩提场摩尼宝王须弥山云，充满法界。至佛所已，顶礼佛足，即于西方化作一切香王楼阁，真珠宝网弥覆其上，及化作帝释影幢宝莲华藏师子之座，以妙色摩尼网罗覆其身，心王宝冠以严其首，与其眷属结跏趺坐。

北方过不可说佛刹微尘数世界海外有世界，名宝衣光明幢，佛号照虚空法界大光明。彼佛众中有菩萨，名无碍胜藏王，与世界海微尘数菩萨俱，来向佛所，悉以神力兴一切宝衣云，所谓：黄色宝光明衣云、种种香所熏衣云、日幢摩尼王衣云、金色炽然摩尼衣云、一切宝光焰衣云、一切星辰像上妙摩尼衣云、白玉光摩尼衣云、光明遍照殊胜赫奕摩尼衣云、光明遍照威势炽盛摩尼衣云、庄严海摩尼衣云，充遍虚空。至佛所已，顶礼佛足，即于北方化作摩尼宝海庄严楼阁及毗琉璃宝莲华藏师子之座，以师子威德摩尼王网罗覆其身，清净宝王为髻明珠，与其眷属结跏趺坐。

东北方过不可说佛刹微尘数世界海外有世界，名一切欢喜清净光明网，佛号无碍眼。彼佛众中有菩萨，名化现法界愿月王，与世界海微尘数菩萨俱，来向佛所，悉以神力兴宝楼阁云、香楼阁云、烧香楼阁云、华楼阁云、栴檀楼阁云、金刚楼阁云、摩尼楼阁云、金楼阁云、衣楼阁云、莲华楼阁云，弥覆十方一切世界。至佛所已，顶礼佛足，即于东北方化作一切法界门大摩尼楼阁及无等香王莲华藏师子之座，摩尼华网罗覆其身，著妙宝藏摩尼王冠，与其眷属结跏趺坐。

东南方过不可说佛刹微尘数世界海外有世界，名香云庄严幢，佛号龙自在王。彼佛众中有菩萨，名法慧光焰王，与世界海微尘数菩萨俱，来向佛所，悉以神力兴金色圆满光明云、无量宝色圆满光明云、如来毫相圆满光明云、种种宝色圆满光明云、莲华藏圆满光明云、众宝树枝圆满光明云、如来顶髻圆满光明云、阎浮檀金色圆满光明云、日色圆满光明云、星月色圆满光明云，悉遍虚空。到佛所已，顶礼佛足，即于东南方化作毗卢遮那最上宝光明楼阁、金刚摩尼莲华藏师子之座，众宝光焰摩尼王网罗覆其身，与其眷属结跏趺坐。

西南方过不可说佛刹微尘数世界海外有世界，名日光摩尼藏，佛号普照诸法智月王。彼佛众中有菩萨，名摧破一切魔军智幢王，与世界海微尘数菩萨俱，来向佛所，于一切毛孔中出等虚空界华焰云、香焰云、宝焰云、金刚焰云、烧香焰云、电光焰云、毗卢遮那摩尼宝焰云、一切金光焰云、胜藏摩尼王光焰云、等三世如来海光焰云，一一皆从毛孔中出，遍虚空界。到佛所已，顶礼佛足，即于西南方化作普现十方法界光明网大摩尼宝楼阁及香灯焰宝莲华藏师子之座，以离垢藏摩尼网罗覆其身，著出一切众生发趣音摩尼王严饰冠，与其眷属结跏趺坐。

西北方过不可说佛刹微尘数世界海外，有世界，名毗卢遮那愿摩尼王藏，佛号普光明最胜须弥王。彼佛众中有菩萨，名愿智光明幢，与世界海微尘数菩萨俱，来向佛所，于念念中，一切相好、一切毛孔、一切身分，皆出三世一切如来形像云、一切菩萨形像云、一切如来众会形像云、一切如来变化身形像云、一切如来本生身形像云、一切声闻辟支佛形像云、一切如来菩提场形像云、一切如来神变形像云、一切世间主形像云、一切清净国土形像云，充满虚空。至佛所已，顶礼佛足，即于西北方化作普照十方摩尼宝庄严楼阁及普照世间宝莲华藏师子之座，以无能胜光明真珠网罗覆其身，著普光明摩尼宝冠，与其眷属结跏趺坐。

下方过不可说佛刹微尘数世界海外有世界，名一切如来圆满光普照，佛号虚空无碍相智幢王。彼佛众中有菩萨，名破一切障勇猛智王，与世界海微尘数菩萨俱，来向佛所，于一切毛孔中，出说一切众生语言海音声云，出说一切三世菩萨修行方便海音声云，出说一切菩萨所起愿方便海音声云，出说一切菩萨成满清净波罗蜜方便海音声云，出说一切菩萨圆满行遍一切刹音声云，出说一切菩萨成就自在用音声云，出说一切如来往诣道场破魔军众成等正觉自在用音声云，出说一切如来转法轮契经门名号海音声云，出说一切随应教化调伏众生法方便海音声云，出说一切随时、随善根、随愿力普令众生证得智慧方便海音声云。到佛所已，顶礼佛足，即于下方化作现一切如来宫殿形像众宝庄严楼阁及一切宝莲华藏师子之座，著普现道场影摩尼宝冠，与其眷属结跏趺坐。

上方过不可说佛刹微尘数世界海外有世界，名说佛种性无有尽，佛号普智轮光明音。彼佛众中有菩萨，名法界差别愿，与世界海微尘数菩萨俱，发彼道场来向此娑婆世界释迦牟尼佛所，于一切相好、一切毛孔、一切身分、一切肢节、一切庄严具、一切衣服中，现毗卢遮那等过去一切诸佛、未来一切诸佛、已得授记、未授记者，现在十方一切国土、一切诸佛并其众会，亦现过去行檀那波罗蜜及其一切受布施者诸本事海，亦现过去行尸罗波罗蜜诸本事海，亦现过去行羼提波罗蜜割截肢体心无动乱诸本事海，亦现过去行精进波罗蜜勇猛不退诸本事海，亦现过去求一切如来禅波罗蜜海而得成就诸本事海，亦现过去求一切佛所转法轮所成就法发勇猛心一切皆舍诸本事海，亦现过去乐见一切佛、乐行一切菩萨道、乐化一切众生界诸本事海，亦现过去所发一切菩萨大愿清净庄严诸本事海，亦现过去菩萨所成力波罗蜜勇猛清净诸本事海，亦现过去一切菩萨所修圆满智波罗蜜诸本事海；如是一切本事海，悉皆遍满广大法界。至佛所已，顶礼佛足，即于上方化作一切金刚藏庄严楼阁及帝青金刚王莲华藏师子之座，以一切宝光明摩尼王网罗覆其身，以演说三世如来名摩尼宝王为髻明珠，与其眷属结跏趺坐。

如是十方一切菩萨并其眷属，皆从普贤菩萨行愿中生，以净智眼见三世佛，普闻一切诸佛如来所转法轮、修多罗海，已得至于一切菩萨自在彼岸；于念念中现大神变，亲近一切诸佛如来，一身充满一切世界一切如来众会道场，于一尘中普现一切世间境界，教化成就一切众生未曾失时，一毛孔中出一切如来说法音声；知一切众生悉皆如幻，知一切佛悉皆如影，知一切诸趣受生悉皆如梦，知一切业报如镜中像，知一切诸有生起如热时焰，知一切世界皆如变化；成就如来十力、无畏，勇猛自在，能师子吼，深入无尽辩才大海，得一切众生言辞海诸法智；于虚空法界所行无碍，知一切法无有障碍；一切菩萨神通境界悉已清净，勇猛精进，摧伏魔军；恒以智慧了达三世，知一切法犹如虚空，无有违诤，亦无取著；虽勤精进而知一切智终无所来，虽观境界而知一切有悉不可得；以方便智入一切法界，以平等智入一切国土，以自在力令一切世界展转相入于一切世界；处处受生，见一切世界种种形相；于微细境现广大刹，于广大境现微细刹；于一佛所一念之顷，得一切佛威神所加，普见十方无所迷惑，于刹那顷悉能往诣。如是等一切菩萨满逝多林，皆是如来威神之力。

于时，上首诸大声闻──舍利弗、大目揵连、摩诃迦叶、离婆多、须菩提、阿⛔楼驮、难陀、劫宾那、迦旃延、富楼那等诸大声闻，在逝多林皆悉不见如来神力、如来严好、如来境界、如来游戏、如来神变、如来尊胜、如来妙行、如来威德、如来住持、如来净刹，亦复不见不可思议菩萨境界、菩萨大会、菩萨普入、菩萨普至、菩萨普诣、菩萨神变、菩萨游戏、菩萨眷属、菩萨方所、菩萨庄严师子座、菩萨宫殿、菩萨住处、菩萨所入三昧自在、菩萨观察、菩萨频申、菩萨勇猛、菩萨供养、菩萨受记、菩萨成熟、菩萨勇健、菩萨法身清净、菩萨智身圆满、菩萨愿身示现、菩萨色身成就、菩萨诸相具足清净、菩萨常光众色庄严、菩萨放大光网、菩萨起变化云、菩萨身遍十方、菩萨诸行圆满。如是等事，一切声闻诸大弟子皆悉不见。何以故？以善根不同故，本不修习见佛自在善根故，本不赞说十方世界一切佛刹清净功德故，本不称叹诸佛世尊种种神变故，本不于生死流转之中发阿耨多罗三藐三菩提心故，本不令他住菩提心故，本不能令如来种性不断绝故，本不摄受诸众生故，本不劝他修习菩萨波罗蜜故，本在生死流转之时不劝众生求于最胜大智眼故，本不修习生一切智诸善根故，本不成就如来出世诸善根故，本不得严净佛刹神通智故，本不得诸菩萨眼所知境故，本不求超出世间不共菩提诸善根故，本不发一切菩萨诸大愿故，本不从如来加被之所生故，本不知诸法如幻、菩萨如梦故，本不得诸大菩萨广大欢喜故。如是皆是普贤菩萨智眼境界，不与一切二乘所共。以是因缘，诸大声闻不能见、不能知、不能闻、不能入、不能得、不能念、不能观察、不能筹量、不能思惟、不能分别；是故，虽在逝多林中，不见如来诸大神变。

复次，诸大声闻无如是善根故，无如是智眼故，无如是三昧故，无如是解脱故，无如是神通故，无如是威德故，无如是势力故，无如是自在故，无如是住处故，无如是境界故，是故于此不能知、不能见、不能入、不能证、不能住、不能解、不能观察、不能忍受、不能趣向、不能游履；又亦不能广为他人，开阐解说，称扬示现，引导劝进，令其趣向，令其修习，令其安住，令其证入。何以故？诸大弟子依声闻乘而出离故，成就声闻道，满足声闻行，安住声闻果，于无有谛得决定智，常住实际究竟寂静，远离大悲，舍于众生，住于自事；于彼智慧，不能积集，不能修行，不能安住，不能愿求，不能成就，不能清净，不能趣入，不能通达，不能知见，不能证得。是故，虽在逝多林中对于如来，不见如是广大神变。

佛子，如恒河岸有百千亿无量饿鬼，裸形饥渴，举体焦然，乌鹫豺狼竞来搏撮，为渴所逼，欲求水饮，虽住河边而不见河；设有见者，见其枯竭。何以故？深厚业障之所覆故。彼大声闻亦复如是，虽复住在逝多林中，不见如来广大神力，舍一切智，无明瞖瞙覆其眼故，不曾种植萨婆若地诸善根故。譬如有人，于大会中昏睡安寝，忽然梦见须弥山顶帝释所住善见大城，宫殿、园林种种严好，天子、天女百千万亿，普散天华遍满其地，种种衣树出妙衣服，种种华树开敷妙华，诸音乐树奏天音乐，天诸婇女歌咏美音，无量诸天于中戏乐；其人自见著天衣服，普于其处住止周旋。其大会中一切诸人虽同一处，不知不见。何以故？梦中所见，非彼大众所能见故。一切菩萨、世间诸王亦复如是，以久积集善根力故，发一切智广大愿故，学习一切佛功德故，修行菩萨庄严道故，圆满一切智智法故，满足普贤诸行愿故，趣入一切菩萨智地故，游戏一切菩萨所住诸三昧故，已能观察一切菩萨智慧境界无障碍故，是故悉见如来世尊不可思议自在神变。一切声闻诸大弟子，皆不能见，皆不能知，以无菩萨清净眼故。譬如雪山具众药草，良医诣彼悉能分别；其诸捕猎、放牧之人恒住彼山，不见其药。此亦如是，以诸菩萨入智境界，具自在力，能见如来广大神变；诸大弟子唯求自利，不欲利他，唯求自安，不欲安他，虽在林中，不知不见。譬如地中有诸宝藏，种种珍异悉皆充满，有一丈夫聪慧明达，善能分别一切伏藏，其人复有大福德力，能随所欲自在而取，奉养父母，赈恤亲属，老、病、穷乏靡不均赡；其无智慧、无福德人，虽亦至于宝藏之处，不知不见，不得其益。此亦如是，诸大菩萨有净智眼，能入如来不可思议甚深境界，能见佛神力，能入诸法门，能游三昧海，能供养诸佛，能以正法开悟众生，能以四摄摄受众生；诸大声闻不能得见如来神力，亦不能见诸菩萨众。譬如盲人至大宝洲，若行、若住、若坐、若卧，不能得见一切众宝；以不见故，不能采取，不得受用。此亦如是，诸大弟子虽在林中亲近世尊，不见如来自在神力，亦不得见菩萨大会。何以故？无有菩萨无碍净眼，不能次第悟入法界见于如来自在力故。譬如有人得清净眼，名离垢光明，一切暗色不能为障。尔时，彼人于夜暗中，处在无量百千万亿人众之内，或行、或住、或坐、或卧，彼诸人众形相威仪，此明眼人莫不具见；其明眼者威仪进退，彼诸人众悉不能睹。佛亦如是，成就智眼，清净无碍，悉能明见一切世间；其所示现神通变化，大菩萨众所共围绕，诸大弟子悉不能见。譬如比丘在大众中入遍处定，所谓：地遍处定、水遍处定、火遍处定、风遍处定、青遍处定、黄遍处定、赤遍处定、白遍处定、天遍处定、种种众生身遍处定、一切语言音声遍处定、一切所缘遍处定；入此定者见其所缘，其余大众悉不能见，唯除有住此三昧者。如来所现不可思议诸佛境界亦复如是，菩萨具见，声闻莫睹。譬如有人以翳形药自涂其眼，在于众会去、来、坐、立无能见者，而能悉睹众会中事。应知如来亦复如是，超过于世，普见世间，非诸声闻所能得见，唯除趣向一切智境诸大菩萨。如人生已，则有二天，恒相随逐，一曰：同生，二曰：同名；天常见人，人不见天。应知如来亦复如是，在诸菩萨大集会中现大神通，诸大声闻悉不能见。譬如比丘得心自在，入灭尽定，六根作业皆悉不行，一切语言不知不觉；定力持故，不般涅槃。一切声闻亦复如是，虽复住在逝多林中，具足六根，而不知不见不解不入如来自在、菩萨众会诸所作事。何以故？如来境界甚深广大，难见难知，难测难量，超诸世间，不可思议，无能坏者，非是一切二乘境界；是故，如来自在神力、菩萨众会及逝多林普遍一切清净世界，如是等事，诸大声闻悉不知见，非其器故。

尔时，毗卢遮那愿光明菩萨，承佛神力，观察十方而说颂言：

“汝等应观察，佛道不思议，于此逝多林，示现神通力。善逝威神力，所现无央数；一切诸世间，迷惑不能了。法王深妙法，无量难思议，所现诸神通，举世莫能测。以了法无相，是故名为佛，而具相庄严，称扬不可尽。今于此林内，示现大神力，甚深无有边，言辞莫能辩。汝观大威德，无量菩萨众，十方诸国土，而来见世尊。所愿皆具足，所行无障碍；一切诸世间，无能测量者。一切诸缘觉，及彼大声闻，皆悉不能知，菩萨行境界。菩萨大智慧，诸地悉究竟，高建勇猛幢，难摧难可动。诸大名称士，无量三昧力，所现诸神变，法界悉充满。”

尔时，不可坏精进王菩萨，承佛神力，观察十方而说颂言：

“汝观诸佛子，智慧功德藏，究竟菩提行，安隐诸世间。其心本明达，善入诸三昧，智慧无边际，境界不可量。今此逝多林，种种皆严饰，菩萨众云集，亲近如来住。汝观无所著，无量大众海，十方来诣此，坐宝莲华座。无来亦无住，无依无戏论，离垢心无碍，究竟于法界。建立智慧幢，坚固不动摇，知无变化法，而现变化事。十方无量刹，一切诸佛所，同时悉往诣，而亦不分身。汝观释师子，自在神通力，能令菩萨众，一切俱来集。一切诸佛法，法界悉平等，言说故不同，此众咸通达。诸佛常安住，法界平等际，演说差别法，言辞无有尽。”

尔时，普胜无上威德王菩萨，承佛神力，观察十方而说颂言：

“汝观无上士，广大智圆满，善达时非时，为众演说法；摧伏众外道，一切诸异论，普随众生心，为现神通力。正觉非有量，亦复非无量；若量若无量，牟尼悉超越。如日在虚空，照临一切处；佛智亦如是，了达三世法。譬如十五夜，月轮无减缺；如来亦复然，白法悉圆满。譬如空中日，运行无暂已；如来亦如是，神变恒相续。譬如十方刹，于空无所碍，世灯现变化，于世亦复然。譬如世间地，群生之所依；照世灯法轮，为依亦如是。譬如猛疾风，所行无障碍；佛法亦如是，速遍于世间。譬如大水轮，世界所依住；智慧轮亦尔，三世佛所依。”

尔时，无碍胜藏王菩萨，承佛神力，观察十方而说颂言：

“譬如大宝山，饶益诸含识；佛山亦如是，普益于世间。譬如大海水，澄净无垢浊；见佛亦如是，能除诸渴爱。譬如须弥山，出于大海中；世间灯亦尔，从于法海出。如海具众宝，求者皆满足；无师智亦然，见者悉开悟。如来甚深智，无量无有数；是故神通力，示现难思议。譬如工幻师，示现种种事；佛智亦如是，现诸自在力。譬如如意宝，能满一切欲；最胜亦复然，满诸清净愿。譬如明净宝，普照一切物；佛智亦如是，普照群生心。譬如八面宝，等鉴于诸方；无碍灯亦然，普照于法界。譬如水清珠，能清诸浊水；见佛亦如是，诸根悉清净。”

尔时，化现法界愿月王菩萨，承佛神力，观察十方而说颂言：

“譬如帝青宝，能青一切色；见佛者亦然，悉发菩提行。一一微尘内，佛现神通力，令无量无边，菩萨皆清净。甚深微妙力，无边不可知；菩萨之境界，世间莫能测。如来所现身，清净相庄严，普入于法界，成就诸菩萨。难思佛国土，于中成正觉；一切诸菩萨，世主皆充满。释迦无上尊，于法悉自在，示现神通力，无边不可量。菩萨种种行，无量无有尽；如来自在力，为之悉示现。佛子善修学，甚深诸法界，成就无碍智，明了一切法。善逝威神力，为众转法轮，神变普充满，令世皆清净。如来智圆满，境界亦清净；譬如大龙王，普济诸群生。”

尔时，法慧光焰王菩萨，承佛神力，观察十方而说颂言：

“三世诸如来，声闻大弟子，悉不能知佛，举足下足事。去来现在世，一切诸缘觉，亦不知如来，举足下足事。况复诸凡夫，结使所缠缚，无明覆心识，而能知导师！正觉无碍智，超过语言道，其量不可测，孰有能知见！譬如明月光，无能测边际；佛神通亦尔，莫见其终尽。一一诸方便，念念所变化，尽于无量劫，思惟不能了。思惟一切智，不可思议法，一一方便门，边际不可得。若有于此法，而兴广大愿；彼于此境界，知见不为难。勇猛勤修习，难思大法海；其心无障碍，入此方便门。心意已调伏，志愿亦宽广，当获大菩提，最胜之境界。”

尔时，破一切魔军智幢王菩萨，承佛神力，观察十方而说颂言：

“智身非是身，无碍难思议；设有思议者，一切无能及。从不思议业，起此清净身，殊特妙庄严，不著于三界。光明照一切，法界悉清净，开佛菩提门，出生众智慧。譬如世间日，普放慧光明，远离诸尘垢，灭除一切障，普净三有处，永绝生死流，成就菩萨道，出生无上觉。示现无边色，此色无依处；所现虽无量，一切不思议。菩提一念顷，能觉一切法；云何欲测量，如来智边际？一念悉明达，一切三世法；故说佛智慧，无尽无能坏。智者应如是，专思佛菩提；此思难思议，思之不可得。菩提不可说，超过语言路；诸佛从此生，是法难思议。”

尔时，愿智光明幢王菩萨，承佛神力，观察十方而说颂言：

“若能善观察，菩提无尽海，则得离痴念，决定受持法。若得决定心，则能修妙行，禅寂自思虑，永断诸疑惑。其心不疲倦，亦复无懈怠，展转增进修，究竟诸佛法。信智已成就，念念令增长，常乐常观察，无得无依法。无量亿千劫，所修功德行；一切悉回向，诸佛所求道。虽在于生死，而心无染著，安住诸佛法，常乐如来行。世间之所有，蕴界等诸法；一切皆舍离，专求佛功德。凡夫婴妄惑，于世常流转；菩萨心无碍，救之令解脱。菩萨行难称，举世莫能思，遍除一切苦，普与群生乐。已获菩提智，复愍诸群生，光明照世间，度脱一切众。”

尔时，破一切障勇猛智王菩萨，承佛神力，观察十方而说颂言：

“无量亿千劫，佛名难可闻；况复得亲近，永断诸疑惑！如来世间灯，通达一切法，普生三世福，令众悉清净。如来妙色身，一切所钦叹，亿劫常瞻仰，其心无厌足。若有诸佛子，观佛妙色身，必舍诸有著，回向菩提道。如来妙色身，恒演广大音，辩才无障碍，开佛菩提门；晓悟诸众生，无量不思议，令入智慧门，授以菩提记。如来出世间，为世大福田，普导诸含识，令其集福行。若有供养佛，永除恶道畏，消灭一切苦，成就智慧身。若见两足尊，能发广大心；是人恒值佛，增长智慧力。若见人中胜，决意向菩提；是人能自知，必当成正觉。”

尔时，法界差别愿智神通王菩萨，承佛神力，观察十方而说颂言：

“释迦无上尊，具一切功德；见者心清净，回向大智慧。如来大慈悲，出现于世间，普为诸群生，转无上法轮。如来无数劫，勤苦为众生；云何诸世间，能报大师恩？宁于无量劫，受诸恶道苦；终不舍如来，而求于出离。宁代诸众生，备受一切苦；终不舍于佛，而求得安乐。宁在诸恶趣，恒得闻佛名；不愿生善道，暂时不闻佛。宁生诸地狱，一一无数劫；终不远离佛，而求出恶趣。何故愿久住，一切诸恶道？以得见如来，增长智慧故。若得见于佛，除灭一切苦；能入诸如来，大智之境界。若得见于佛，舍离一切障；长养无尽福，成就菩提道。如来能永断，一切众生疑，随其心所乐，普皆令满足。”