尔时，善财童子于普救众生妙德夜神所，闻菩萨普现一切世间调伏众生解脱门，了知信解，自在安住；而往寂静音海夜神所，顶礼其足，绕无数匝，于前合掌而作是言：“圣者，我已先发阿耨多罗三藐三菩提心，我欲依善知识，学菩萨行，入菩萨行，修菩萨行，住菩萨行。唯愿慈哀，为我宣说：菩萨云何学菩萨行？云何修菩萨道？”

时，彼夜神告善财言：“善哉！善哉！善男子，汝能依善知识求菩萨行。善男子，我得菩萨念念出生广大喜庄严解脱门。”

善财言：“大圣，此解脱门为何事业？行何境界？起何方便？作何观察？”

夜神言：“善男子，我发起清净平等乐欲心，我发起离一切世间尘垢清净坚固庄严不可坏乐欲心，我发起攀缘不退转位永不退转心，我发起庄严功德宝山不动心，我发起无住处心，我发起普现一切众生前救护心，我发起见一切佛海无厌足心，我发起求一切菩萨清净愿力心，我发起住大智光明海心，我发起令一切众生超过忧恼旷野心，我发起令一切众生舍离愁忧苦恼心，我发起令一切众生舍离不可意色、声、香、味、触、法心，我发起令一切众生舍离爱别离苦、冤憎会苦心，我发起令一切众生舍离恶缘、愚痴等苦心，我发起与一切险难众生作依怙心，我发起令一切众生出生死苦处心，我发起令一切众生舍离生、老、病、死等苦心，我发起令一切众生成就如来无上法乐心，我发起令一切众生皆受喜乐心。

“发是心已，复为说法，令其渐至一切智地。所谓：若见众生乐著所住宫殿、屋宅，我为说法，令其了达诸法自性，离诸执著；若见众生恋著父母、兄弟、姊妹，我为说法，令其得预诸佛菩萨清净众会；若见众生恋著妻子，我为说法，令其舍离生死爱染，起大悲心，于一切众生平等无二；若见众生住于王宫，采女侍奉，我为说法，令其得与众圣集会，入如来教；若见众生染著境界，我为说法，令其得入如来境界；若见众生多瞋恚者，我为说法，令住如来忍波罗蜜；若见众生其心懈怠，我为说法，令得清净精进波罗蜜；若见众生其心散乱，我为说法，令得如来禅波罗蜜；若见众生入见稠林无明暗障，我为说法，令得出离稠林黑暗；若见众生无智慧者，我为说法，令得般若波罗蜜；若见众生染著三界，我为说法，令出生死；若见众生志意下劣，我为说法，令其圆满佛菩提愿；若见众生住自利行，我为说法，令其发起利益一切诸众生愿；若见众生志力微弱，我为说法，令得菩萨力波罗蜜；若见众生愚痴暗心，我为说法，令得菩萨智波罗蜜；若见众生色相不具，我为说法，令得如来清净色身；若见众生形容丑陋，我为说法，令得无上清净法身；若见众生色相粗恶，我为说法，令得如来微妙色身；若见众生情多忧恼，我为说法，令得如来毕竟安乐；若见众生贫穷所苦，我为说法，令得菩萨功德宝藏；若见众生住止园林，我为说法，令彼勤求佛法因缘；若见众生行于道路，我为说法，令其趣向一切智道；若见众生在聚落中，我为说法，令出三界；若见众生住止人间，我为说法，令其超越二乘之道，住如来地；若见众生居住城郭，我为说法，令其得住法王城中；若见众生住于四隅，我为说法，令得三世平等智慧；若见众生住于诸方，我为说法，令得智慧见一切法；若见众生贪行多者，我为彼说不净观门，令其舍离生死爱染；若见众生瞋行多者，我为彼说大慈观门，令其得入勤加修习；若见众生痴行多者，我为说法，令得明智观诸法海；若见众生等分行者，我为说法，令其得入诸乘愿海；若见众生乐生死乐，我为说法，令其厌离；若见众生厌生死苦，应为如来所化度者，我为说法，令能方便示现受生；若见众生爱著五蕴，我为说法，令其得住无依境界；若见众生其心下劣，我为显示胜庄严道；若见众生心生憍慢，我为其说平等法忍；若见众生其心谄曲，我为其说菩萨直心。善男子，我以此等无量法施摄诸众生，种种方便教化调伏，令离恶道，受人天乐，脱三界缚，住一切智；我时便得广大欢喜法光明海，其心怡畅，安隐适悦。

“复次，善男子，我常观察一切菩萨道场众会，修种种愿行，现种种净身，有种种常光，放种种光明；以种种方便，入一切智门，入种种三昧，现种种神变，出种种音声海，具种种庄严身，入种种如来门，诣种种国土海，见种种诸佛海，得种种辩才海，照种种解脱境，得种种智光海，入种种三昧海，游戏种种诸解脱门，以种种门趣一切智，种种庄严虚空法界，以种种庄严云遍覆虚空，观察种种道场众会，集种种世界，入种种佛刹，诣种种方海，受种种如来命，从种种如来所，与种种菩萨俱，雨种种庄严云，入如来种种方便，观如来种种法海，入种种智慧海，坐种种庄严座。善男子，我观察此道场众会，知佛神力无量无边，生大欢喜。

“善男子，我观毗卢遮那如来，念念出现不可思议清净色身；既见是已，生大欢喜。又观如来于念念中，放大光明充满法界；既见是已，生大欢喜。又见如来一一毛孔，念念出现无量佛刹微尘数光明海，一一光明以无量佛刹微尘数光明而为眷属，一一周遍一切法界，消灭一切诸众生苦；既见是已，生大欢喜。又，善男子，我观如来顶及两肩，念念出现一切佛刹微尘数宝焰山云，充满十方一切法界；既见是已，生大欢喜。又，善男子，我观如来一一毛孔，于念念中，出一切佛刹微尘数香光明云，充满十方一切佛刹；既见是已，生大欢喜。又，善男子，我观如来一一相，念念出一切佛刹微尘数诸相庄严如来身云，遍往十方一切世界；既见是已，生大欢喜。又，善男子，我观如来一一毛孔，于念念中，出不可说佛刹微尘数佛变化云，示现如来从初发心、修波罗蜜、具庄严道、入菩萨地；既见是已，生大欢喜。又，善男子，我观如来一一毛孔，念念出现不可说不可说佛刹微尘数天王身云，及以天王自在神变，充遍一切十方法界，应以天王身而得度者，即现其前而为说法；既见是已，生大欢喜。如天王身云，其龙王、夜叉王、乾闼婆王、阿修罗王、迦楼罗王、紧那罗王、摩睺罗伽王、人王、梵王身云，莫不皆于一一毛孔，如是出现，如是说法；我见是已，于念念中，生大欢喜，生大信乐，量与法界萨婆若等。昔所未得而今始得，昔所未证而今始证，昔所未入而今始入，昔所未满而今始满，昔所未见而今始见，昔所未闻而今始闻。何以故？以能了知法界相故，知一切法唯一相故，能平等入三世道故，能说一切无边法故。

“善男子，我入此菩萨念念出生广大喜庄严解脱光明海。又，善男子，此解脱无边，普入一切法界门故；此解脱无尽，等发一切智性心故；此解脱无际，入无际畔一切众生心想中故；此解脱甚深，寂静智慧所知境故；此解脱广大，周遍一切如来境故；此解脱无坏，菩萨智眼之所知故；此解脱无底，尽于法界之源底故。此解脱者即是普门，于一事中普见一切诸神变故；此解脱者终不可取，一切法身等无二故；此解脱者终无有生，以能了知如幻法故；此解脱者犹如影像，一切智愿光所生故；此解脱者犹如变化，化生菩萨诸胜行故；此解脱者犹如大地，为一切众生所依处故；此解脱者犹如大水，能以大悲润一切故；此解脱者犹如大火，干竭众生贪爱水故；此解脱者犹如大风，令诸众生速疾趣于一切智故；此解脱者犹如大海，种种功德庄严一切诸众生故；此解脱者如须弥山，出一切智法宝海故；此解脱者如大城郭，一切妙法所庄严故；此解脱者犹如虚空，普容三世佛神力故；此解脱者犹如大云，普为众生雨法雨故；此解脱者犹如净日，能破众生无知暗故；此解脱者犹如满月，满足广大福德海故；此解脱者犹如真如，悉能周遍一切处故；此解脱者犹如自影，从自善业所化出故；此解脱者犹如呼响，随其所应为说法故；此解脱者犹如影像，随众生心而照现故；此解脱者如大树王，开敷一切神通华故；此解脱者犹如金刚，从本已来不可坏故；此解脱者如如意珠，出生无量自在力故；此解脱者如离垢藏，摩尼宝王示现一切三世如来诸神力故；此解脱者如喜幢摩尼宝，能平等出一切诸佛法轮声故。善男子，我今为汝说此譬喻，汝应思惟，随顺悟入。”

尔时，善财童子白寂静音海夜神言：“大圣，云何修行，得此解脱？”

夜神言：“善男子，菩萨修行十大法藏，得此解脱。何等为十？一修布施广大法藏，随众生心悉令满足；二修净戒广大法藏，普入一切佛功德海；三修堪忍广大法藏，能遍思惟一切法性；四修精进广大法藏，趣一切智恒不退转；五修禅定广大法藏，能灭一切众生热恼；六修般若广大法藏，能遍了知一切法海；七修方便广大法藏，能遍成熟诸众生海；八修诸愿广大法藏，遍一切佛刹、一切众生海，尽未来劫修菩萨行；九修诸力广大法藏，念念现于一切法界海、一切佛国土，成等正觉常不休息；十修净智广大法藏，得如来智，遍知三世一切诸法无有障碍。善男子，若诸菩萨安住如是十大法藏，则能获得如是解脱，清净增长，积集坚固，安住圆满。”

善财童子言：“圣者，汝发阿耨多罗三藐三菩提心，其已久如？”

夜神言：“善男子，此华藏庄严世界海东，过十世界海，有世界海，名一切净光宝；此世界海中，有世界种，名一切如来愿光明音；中有世界，名清净光金庄严，一切香金刚摩尼王为体，形如楼阁，众妙宝云以为其际，住于一切宝璎珞海，妙宫殿云而覆其上，净秽相杂。

“此世界中，乃往古世，有劫名普光幢，国名普满妙藏，道场名一切宝藏妙月光明，有佛名不退转法界音，于此成阿耨多罗三藐三菩提；我于尔时，作菩提树神，名具足福德灯光明幢，守护道场；我见彼佛成等正觉、示现神力、发阿耨多罗三藐三菩提心，即于此时，获得三昧，名普照如来功德海。此道场中，次有如来出兴于世，名法树威德山；我时命终，还生此中，为道场主夜神，名殊妙福智光，见彼如来转正法轮、现大神通，即得三昧，名普照一切离贪境界。次有如来出兴于世，名一切法海音声王；我于彼时，身为夜神，因得见佛承事供养，即获三昧，名生长一切善法地。次有如来出兴于世，名宝光明灯幢王；我于彼时，身为夜神，因得见佛承事供养，即获三昧，名普现神通光明云。次有如来，出兴于世，名功德须弥光；我于彼时，身为夜神，因得见佛承事供养，即获三昧，名普照诸佛海。次有如来出兴于世，名法云音声王；我于彼时，身为夜神，因得见佛承事供养，即获三昧，名一切法海灯。次有如来出兴于世，名智灯照耀王；我于彼时，身为夜神，因得见佛承事供养，即获三昧，名灭一切众生苦清净光明灯。次有如来出兴于世，名法勇妙德幢；我于彼时，身为夜神，因得见佛承事供养，即获三昧，名三世如来光明藏。次有如来出兴于世，名师子勇猛法智灯；我于彼时，身为夜神，因得见佛承事供养，即获三昧，名一切世间无障碍智慧轮。次有如来出兴于世，名智力山王；我于彼时，身为夜神，因得见佛承事供养，即获三昧，名普照三世众生诸根行。

“善男子，清净光金庄严世界普光明幢劫中，有如是等佛刹微尘数如来出兴于世。我于彼时，或为天王，或为龙王，或为夜叉王，或为乾闼婆王，或为阿修罗王，或为迦楼罗王，或为紧那罗王，或为摩睺罗伽王，或为人王，或为梵王，或为天身，或为人身，或为男子身，或为女人身，或为童男身，或为童女身，悉以种种诸供养具，供养于彼一切如来，亦闻其佛所说诸法。从此命终，还即于此世界中生，经佛刹微尘数劫修菩萨行；然后命终，生此华藏庄严世界海娑婆世界，值迦罗鸠孙驮如来，承事供养，得三昧，名离一切尘垢光明。次值拘那含牟尼如来，承事供养，得三昧，名普现一切诸刹海。次值迦叶如来，承事供养，得三昧，名演一切众生言音海。次值毗卢遮那如来，于此道场成正等觉，念念示现大神通力；我时得见，即获此念念出生广大喜庄严解脱。

“得此解脱已，能入十不可说不可说佛刹微尘数法界安立海，见彼一切法界安立海一切佛刹所有微尘，一一尘中有十不可说不可说佛刹微尘数佛国土。一一佛土皆有毗卢遮那如来坐于道场，于念念中，成正等觉，现诸神变；所现神变，一一皆遍一切法界海。亦见自身在彼一切诸如来所，又亦闻其所说妙法；又亦见彼一切诸佛一一毛孔，出变化海，现神通力，于一切法界海、一切世界海、一切世界种、一切世界中，随众生心，转正法轮。我得速疾陀罗尼力，受持思惟一切文义；以明了智，普入一切清净法藏；以自在智，普游一切甚深法海；以周遍智，普知三世诸广大义；以平等智，普达诸佛无差别法。如是悟解一切法门；一一法门中，悟解一切修多罗云；一一修多罗云中，悟解一切法海；一一法海中，悟解一切法品；一一法品中，悟解一切法云；一一法云中，悟解一切法流；一一法流中，出生一切大喜海；一一大喜海，出生一切地；一一地，出生一切三昧海；一一三昧海，得一切见佛海；一一见佛海，得一切智光海；一一智光海，普照三世，遍入十方。

“知无量如来往昔诸行海；知无量如来所有本事海；知无量如来难舍能施海；知无量如来清净戒轮海；知无量如来清净堪忍海；知无量如来广大精进海；知无量如来甚深禅定海；知无量如来般若波罗蜜海；知无量如来方便波罗蜜海；知无量如来愿波罗蜜海；知无量如来力波罗蜜海；知无量如来智波罗蜜海；知无量如来往昔超菩萨地；知无量如来往昔住菩萨地无量劫海，现神通力；知无量如来往昔入菩萨地；知无量如来往昔修菩萨地；知无量如来往昔治菩萨地；知无量如来往昔观菩萨地；知无量如来昔为菩萨时，常见诸佛；知无量如来昔为菩萨时，尽见佛海、劫海同住；知无量如来昔为菩萨时，以无量身遍生刹海；知无量如来昔为菩萨时，周遍法界修广大行；知无量如来昔为菩萨时，示现种种诸方便门，调伏成熟一切众生；知无量如来放大光明，普照十方一切刹海；知无量如来现大神力，普现一切诸众生前；知无量如来广大智地；知无量如来转正法轮；知无量如来示现相海；知无量如来示现身海；知无量如来广大力海。彼诸如来，从初发心，乃至法灭；我于念念，悉得知见。

“善男子，汝问我言：‘汝发心来，其已久如？’善男子，我于往昔，过二佛刹微尘数劫，如上所说，于清净光金庄严世界中，为菩提树神，闻不退转法界音如来说法，发阿耨多罗三藐三菩提心；于二佛刹微尘数劫中修菩萨行，然后乃生此娑婆世界贤劫之中。从迦罗鸠孙驮佛至释迦牟尼佛，及此劫中未来所有一切诸佛，我皆如是亲近供养。如于此世界贤劫之中，供养未来一切诸佛；一切世界一切劫中，所有未来一切诸佛，悉亦如是亲近供养。善男子，彼清净光金庄严世界，今犹现在，诸佛出现相续不断。汝当一心修此菩萨大勇猛门。”

尔时，寂静音海主夜神，欲重宣此解脱义，为善财童子而说颂言：

“善财听我说，清净解脱门，闻已生欢喜，勤修令究竟。我昔于劫海，生大信乐心，清净如虚空，常观一切智。我于三世佛，皆生信乐心；并及其众会，悉愿常亲近。我昔曾见佛，为众生供养，得闻清净法，其心大欢喜。常尊重父母，恭敬而供养；如是无休懈，入此解脱门。老病贫穷人，诸根不具足；一切皆愍济，令其得安隐。水火及王贼，海中诸恐怖；我昔修诸行，为救彼众生。烦恼恒炽然，业障所缠覆，堕于诸险道，我救彼众生。一切诸恶趣，无量楚毒苦，生老病死等，我当悉除灭。愿尽未来劫，普为诸群生，灭除生死苦，得佛究竟乐。

“善男子，我唯知此念念生广大喜庄严解脱。如诸菩萨摩诃萨，深入一切法界海，悉知一切诸劫数，普见一切刹成坏；而我云何能知能说彼功德行？

“善男子，此菩提场如来会中，有主夜神，名守护一切城增长威力。汝诣彼问：菩萨云何学菩萨行、修菩萨道？”

尔时，善财童子一心观察寂静音海主夜神身，而说颂言：

“我因善友教，来诣天神所，见神处宝座，身量无有边。非是著色相，计有于诸法，劣智浅识人，能知尊境界。世间天及人，无量劫观察，亦不能测度，色相无边故。远离于五蕴，亦不住于处，永断世间疑，显现自在力。不取内外法，无动无所碍，清净智慧眼，见佛神通力。身为正法藏，心是无碍智，既得智光照，复照诸群生。心集无边业，庄严诸世间，了世皆是心，现身等众生。知世悉如梦，一切佛如影，诸法皆如响，令众无所著。为三世众生，念念示现身，而心无所住，十方遍说法。无边诸刹海，佛海众生海，悉在一尘中，此尊解脱力。”

时，善财童子说此偈已，顶礼其足，绕无量匝，殷勤瞻仰，辞退而去。

尔时，善财童子随顺寂静音海夜神教，思惟观察所说法门，一一文句皆无忘失，于无量深心、无量法性、一切方便神通智慧，忆念思择，相续不断；其心广大，证入安住。

行诣守护一切城夜神所，见彼夜神坐一切宝光明摩尼王师子之座，无数夜神所共围绕，现一切众生色相身，现普对一切众生身，现不染一切世间身，现一切众生身数身，现超过一切世间身，现成熟一切众生身，现速往一切十方身，现遍摄一切十方身，现究竟如来体性身，现究竟调伏众生身。

善财见已，欢喜踊跃，顶礼其足，绕无量匝，于前合掌而作是言：“圣者，我已先发阿耨多罗三藐三菩提心，而未知菩萨修菩萨行时，云何饶益众生？云何以无上摄而摄众生？云何顺诸佛教？云何近法王位？唯愿慈哀，为我宣说！”

时，彼夜神告善财言：“善男子，汝为救护一切众生故，汝为严净一切佛刹故，汝为供养一切如来故，汝欲住一切劫救众生故，汝欲守护一切佛种性故，汝欲普入十方修诸行故，汝欲普入一切法门海故，汝欲以平等心遍一切故，汝欲普受一切佛法轮故，汝欲普随一切众生心之所乐雨法雨故，问诸菩萨所修行门。

“善男子，我得菩萨甚深自在妙音解脱，为大法师，无所挂碍，善能开示诸佛法藏故；具大誓愿、大慈悲力，令一切众生住菩提心故；能作一切利众生事，积集善根无有休息故；为一切众生调御之师，令一切众生住萨婆若道故；为一切世间清净法日，普照世间，令生善根故；于一切世间其心平等，普令众生增长善法故；于诸境界其心清净，除灭一切诸不善业故；誓愿利益一切众生，身恒普现一切国土故；示现一切本事因缘，令诸众生安住善行故；恒事一切诸善知识，为令众生安住佛教故。

“佛子，我以此等法施众生，令生白法，求一切智，其心坚固犹如金刚那罗延藏，善能观察佛力、魔力，常得亲近诸善知识，摧破一切业惑障山，集一切智助道之法，心恒不舍一切智地。

“善男子，我以如是净法光明饶益一切众生，集善根助道法时，作十种观察法界。何者为十？所谓：我知法界无量，获得广大智光明故；我知法界无边，见一切佛所知见故；我知法界无限，普入一切诸佛国土，恭敬供养诸如来故；我知法界无畔，普于一切法界海中，示现修行菩萨行故；我知法界无断，入于如来不断智故；我知法界一性，如来一音，一切众生无不了故；我知法界性净，了如来愿普度一切诸众生故；我知法界遍众生，普贤妙行悉周遍故；我知法界一庄严，普贤妙行善庄严故；我知法界不可坏，一切智善根充满法界不可坏故。善男子，我作此十种观察法界，集诸善根办助道法，了知诸佛广大威德，深入如来难思境界。

“又，善男子，我如是正念思惟，得如来十种大威德陀罗尼轮。何者为十？所谓：普入一切法陀罗尼轮、普持一切法陀罗尼轮、普说一切法陀罗尼轮、普念十方一切佛陀罗尼轮、普说一切佛名号陀罗尼轮、普入三世诸佛愿海陀罗尼轮、普入一切诸乘海陀罗尼轮、普入一切众生业海陀罗尼轮、疾转一切业陀罗尼轮、疾生一切智陀罗尼轮。善男子，此十陀罗尼轮，以十千陀罗尼轮而为眷属，恒为众生演说妙法。

“善男子，我或为众生说闻慧法，或为众生说思慧法，或为众生说修慧法，或为众生说一有法，或为众生说一切有法，或为说一如来名海法，或为说一切如来名海法，或为说一世界海法，或为说一切世界海法，或为说一佛授记海法，或为说一切佛授记海法，或为说一如来众会道场海法，或为说一切如来众会道场海法，或为说一如来法轮海法，或为说一切如来法轮海法，或为说一如来修多罗法，或为说一切如来修多罗法，或为说一如来集会法，或为说一切如来集会法，或为说一萨婆若心海法，或为说一切萨婆若心海法，或为说一乘出离法，或为说一切乘出离法。善男子，我以如是等不可说法门，为众生说。

“善男子，我入如来无差别法界门海，说无上法，普摄众生，尽未来劫，住普贤行。善男子，我成就此甚深自在妙音解脱，于念念中增长一切诸解脱门，念念充满一切法界。”

时，善财童子白夜神言：“奇哉！天神，此解脱门如是希有！圣者证得，其已久如？”

夜神言：“善男子，乃往古世，过世界转微尘数劫，有劫名离垢光明，有世界名法界功德云，以现一切众生业摩尼王海为体，形如莲华，住四天下微尘数香摩尼须弥山网中，以出一切如来本愿音莲华而为庄严，须弥山微尘数莲华而为眷属，须弥山微尘数香摩尼以为间错，有须弥山微尘数四天下，一一四天下有百千亿那由他不可说不可说城。

“善男子，彼世界中，有四天下，名为妙幢；中有王都，名普宝华光；去此不远，有菩提场，名普显现法王宫殿。须弥山微尘数如来于中出现，其最初佛，名法海雷音光明王。彼佛出时，有转轮王，名清净日光明面，于其佛所，受持一切法海旋修多罗。佛涅槃后，其王出家，护持正法。法欲灭时，有千部异众千种说法。近于末劫，业惑障重；诸恶比丘多有斗诤，乐著境界，不求功德，乐说王论、贼论、女论、国论、海论，及以一切世间之论。

“时，王比丘而语之言：‘奇哉！苦哉！佛于无量诸大劫海集此法炬，云何汝等而共毁灭？’作是说已，上升虚空，高七多罗树，身出无量诸色焰云，放种种色大光明网，令无量众生除烦恼热，令无量众生发菩提心。以是因缘，彼如来教，复于六万五千岁中而得兴盛。

“时，有比丘尼，名法轮化光，是此王女，百千比丘尼而为眷属，闻父王语及见神力，发菩提心永不退转，得三昧，名一切佛教灯，又得此甚深自在妙音解脱；得已，身心柔软，即得现见法海雷音光明王如来一切神力。

“善男子，于汝意云何？彼时转轮圣王随于如来转正法轮，佛涅槃后兴隆末法者，岂异人乎？今普贤菩萨是。其法轮化光比丘尼，即我身是。我于彼时，守护佛法，令十万比丘尼于阿耨多罗三藐三菩提得不退转，又令得现见一切佛三昧，又令得一切佛法轮金刚光明陀罗尼，又令得普入一切法门海般若波罗蜜。

“次有佛兴，名离垢法光明；次有佛兴，名法轮光明髻；次有佛兴，名法日功德云；次有佛兴，名法海妙音王；次有佛兴，名法日智慧灯；次有佛兴，名法华幢云；次有佛兴，名法焰山幢王；次有佛兴，名甚深法功德月；次有佛兴，名法智普光藏；次有佛兴，名开示普智藏；次有佛兴，名功德藏山王；次有佛兴，名普门须弥贤；次有佛兴，名一切法精进幢；次有佛兴，名法宝华功德云；次有佛兴，名寂静光明髻；次有佛兴，名法光明慈悲月；次有佛兴，名功德焰海；次有佛兴，名智日普光明；次有佛兴，名普贤圆满智；次有佛兴，名神通智光王；次有佛兴，名福德华光灯；次有佛兴，名智师子幢王；次有佛兴，名日光普照王；次有佛兴，名须弥宝庄严相；次有佛兴，名日光普照；次有佛兴，名法王功德月；次有佛兴，名开敷莲华妙音云；次有佛兴，名日光明相；次有佛兴，名普光明妙法音；次有佛兴，名师子金刚那罗延无畏；次有佛兴，名普智勇猛幢；次有佛兴，名普开法莲华身；次有佛兴，名功德妙华海；次有佛兴，名道场功德月；次有佛兴，名法炬炽然月；次有佛兴，名普光明髻；次有佛兴，名法幢灯；次有佛兴，名金刚海幢云；次有佛兴，名名称山功德云；次有佛兴，名栴檀妙月；次有佛兴，名普妙光明华；次有佛兴，名照一切众生光明王；次有佛兴，名功德莲华藏；次有佛兴，名香焰光明王；次有佛兴，名波头摩华因；次有佛兴，名众相山普光明；次有佛兴，名普名称幢；次有佛兴，名须弥普门光；次有佛兴，名功德法城光；次有佛兴，名大树山光明；次有佛兴，名普德光明幢；次有佛兴，名功德吉祥相；次有佛兴，名勇猛法力幢；次有佛兴，名法轮光明音；次有佛兴，名功德山智慧光；次有佛兴，名无上妙法月；次有佛兴，名法莲华净光幢；次有佛兴，名宝莲华光明藏；次有佛兴，名光焰云山灯；次有佛兴，名普觉华；次有佛兴，名种种功德焰须弥藏；次有佛兴，名圆满光山王；次有佛兴，名福德云庄严；次有佛兴，名法山云幢；次有佛兴，名功德山光明；次有佛兴，名法日云灯王；次有佛兴，名法云名称王；次有佛兴，名法轮云；次有佛兴，名开悟菩提智光幢；次有佛兴，名普照法轮月；次有佛兴，名宝山威德贤；次有佛兴，名贤德广大光；次有佛兴，名普智云；次有佛兴，名法力功德山；次有佛兴，名功德香焰王；次有佛兴，名金色摩尼山妙音声；次有佛兴，名顶髻出一切法光明云；次有佛兴，名法轮炽盛光；次有佛兴，名无上功德山；次有佛兴，名精进炬光明云；次有佛兴，名三昧印广大光明冠；次有佛兴，名宝光明功德王；次有佛兴，名法炬宝盖音；次有佛兴，名普照虚空界无畏法光明；次有佛兴，名月相庄严幢；次有佛兴，名光明焰山云；次有佛兴，名照无障碍法虚空；次有佛兴，名开显智光身；次有佛兴，名世主德光明音；次有佛兴，名一切法三昧光明音；次有佛兴，名法音功德藏；次有佛兴，名炽然焰法海云；次有佛兴，名普照三世相大光明；次有佛兴，名普照法轮山；次有佛兴，名法界师子光；次有佛兴，名须弥华光明；次有佛兴，名一切三昧海师子焰；次有佛兴，名普智光明灯。

“善男子，如是等须弥山微尘数如来，其最后佛，名法界城智慧灯，并于离垢光明劫中，出兴于世。我皆尊重，亲近供养，听闻受持所说妙法；亦于彼一切诸如来所，出家学道，护持法教，入此菩萨甚深自在妙音解脱，种种方便教化成熟无量众生。从是已来，于佛刹微尘数劫，所有诸佛出兴于世；我皆供养，修行其法。

“善男子，我从是来，于生死夜无明昏寐诸众生中而独觉悟；令诸众生，守护心城，舍三界城，住一切智无上法城。

“善男子，我唯知此甚深自在妙音解脱，令诸世间，离戏论语，不作二语，常真实语，恒清净语。如诸菩萨摩诃萨，能知一切语言自性，于念念中自在开悟一切众生，入一切众生言音海，于一切言辞悉皆辩了，明见一切诸法门海，于普摄一切法陀罗尼已得自在，随诸众生心之所疑而为说法，究竟调伏一切众生，能普摄受一切众生，巧修菩萨诸无上业，深入菩萨诸微细智，能善观察诸菩萨藏，能自在说诸菩萨法。何以故？已得成就一切法轮陀罗尼故。而我云何能知能说彼功德行？

“善男子，此佛会中，有主夜神，名开敷一切树华。汝诣彼问：菩萨云何学一切智？云何安立一切众生住一切智？”

尔时，守护一切城主夜神，欲重宣此解脱义，为善财童子而说颂言：

“菩萨解脱深难见，虚空如如平等相，普见无边法界内，一切三世诸如来。出生无量胜功德，证入难思真法性，增长一切自在智，开通三世解脱道。过于刹转微尘劫，尔时有劫名净光，世界名为法焰云，其城号曰宝华光。其中诸佛兴于世，无量须弥尘数等；有佛名为法海音，于此劫中先出现；乃至其中最后佛，名为法界焰灯王；如是一切诸如来，我皆供养听受法。我见法海雷音佛，其身普作真金色，诸相庄严如宝山，发心愿得成如来。我暂见彼如来身，即发菩提广大心，誓愿勤求一切智，性与法界虚空等。由斯普见三世佛，及以一切菩萨众；亦见国土众生海，而普攀缘起大悲。随诸众生心所乐，示现种种无量身，普遍十方诸国土，动地舒光悟含识。见第二佛而亲近，亦见十方刹海佛，乃至最后佛出兴，如是须弥尘数等。于诸刹转微尘劫，所有如来照世灯；我皆亲近而瞻奉，令此解脱得清净。”

尔时，善财童子得入此菩萨甚深自在妙音解脱故，入无边三昧海，入广大总持海，得菩萨大神通，获菩萨大辩才；心大欢喜，观察守护一切城主夜神，以偈赞曰：

“已行广大妙慧海，已度无边诸有海，长寿无患智藏身，威德光明住此众。了达法性如虚空，普入三世皆无碍；念念攀缘一切境，心心永断诸分别。了达众生无有性，而于众生起大悲；深入如来解脱门，广度群迷无量众。观察思惟一切法，了知证入诸法性；如是修行佛智慧，普化众生令解脱。天是众生调御师，开示如来智慧道，普为法界诸含识，说离世间众怖行。已住如来诸愿道，已受菩提广大教，已修一切遍行力，已见十方佛自在。天神心净如虚空，普离一切诸烦恼，了知三世无量刹，诸佛菩萨及众生。天神一念悉了知，昼夜日月年劫海；亦知一切众生类，种种名相各差别。十方众生生死处，有色无色想无想，随顺世俗悉了知，引导使入菩提路。已生如来誓愿家，已入诸佛功德海，法身清净心无碍，随众生乐现众色。”

时，善财童子说此颂已，礼夜神足，绕无量匝，殷勤瞻仰，辞退而去。

尔时，善财童子入菩萨甚深自在妙音解脱门，修行增进。

往诣开敷一切树华夜神所，见其身在众宝香树楼阁之内妙宝所成师子座上，百万夜神所共围绕。

时，善财童子顶礼其足，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何得一切智？唯愿垂慈，为我宣说！”

夜神言：“善男子，我于此娑婆世界，日光已没，莲华覆合，诸人众等罢游观时，见其一切若山、若水、若城、若野，如是等处种种众生，咸悉发心欲还所住；我皆密护，令得正道，达其处所，宿夜安乐。

“善男子，若有众生，盛年好色，憍慢放逸，五欲自恣。我为示现老、病、死相，令生恐怖，舍离诸恶。复为称叹种种善根，使其修习：为悭吝者，赞叹布施；为破戒者，称扬净戒；有瞋恚者，教住大慈；怀恼害者，令行忍辱；若懈怠者，令起精进；若散乱者，令修禅定；住恶慧者，令学般若；乐小乘者，令住大乘；乐著三界诸趣中者，令住菩萨愿波罗蜜；若有众生，福智微劣，为诸结业之所逼迫多留碍者，令住菩萨力波罗蜜；若有众生，其心暗昧，无有智慧，令住菩萨智波罗蜜。

“善男子，我已成就菩萨出生广大喜光明解脱门。”

善财言：“大圣，此解脱门境界云何？”

夜神言：“善男子，入此解脱，能知如来普摄众生巧方便智。云何普摄？善男子，一切众生所受诸乐，皆是如来威德力故，顺如来教故，行如来语故，学如来行故，得如来所护力故，修如来所印道故，种如来所行善故，依如来所说法故，如来智慧日光之所照故，如来性净业力之所摄故。云何知然？善男子，我入此出生广大喜光明解脱，忆念毗卢遮那如来、应、正等觉往昔所修菩萨行海，悉皆明见。

“善男子，世尊往昔为菩萨时，见一切众生，著我、我所，住无明暗室，入诸见稠林，为贪爱所缚、忿怒所坏、愚痴所乱、悭嫉所缠，生死轮回，贫穷困苦，不得值遇诸佛菩萨。见如是已，起大悲心利益众生，所谓：起愿得一切妙宝资具摄众生心；愿一切众生，皆悉具足资生之物无所乏心，于一切众事离执著心，于一切境界无贪染心，于一切所有无悭吝心，于一切果报无希望心，于一切荣好无羡慕心，于一切因缘无迷惑心；起观察真实法性心；起救护一切众生心；起深入一切法漩澓心；起于一切众生住平等大慈心；起于一切众生行方便大悲心；起为大法盖普覆众生心；起以大智金刚杵破一切众生烦恼障山心；起令一切众生增长喜乐心；起愿一切众生究竟安乐心；起随众生所欲雨一切财宝心；起以平等方便成熟一切众生心；起令一切众生满足圣财心；起愿一切众生究竟皆得十力智果心。

“起如是心已，得菩萨力，现大神变；遍法界、虚空界，于一切众生前，普雨一切资生之物，随其所欲悉满其意皆令欢喜，不悔不吝，无间无断。以是方便，普摄众生，教化成熟，皆令得出生死苦难，不求其报；净治一切众生心宝，令其生起一切诸佛同一善根，增一切智福德大海。

“菩萨如是念念成熟一切众生，念念严净一切佛刹，念念普入一切法界，念念皆悉遍虚空界，念念普入一切三世，念念成就调伏一切诸众生智，念念恒转一切法轮，念念恒以一切智道利益众生，念念普于一切世界种种差别诸众生前尽未来劫现一切佛成等正觉，念念普于一切世界、一切诸劫修菩萨行不生二想。所谓：普入一切广大世界海一切世界种中，种种际畔诸世界，种种庄严诸世界，种种体性诸世界，种种形状诸世界，种种分布诸世界，或有世界秽而兼净，或有世界净而兼秽，或有世界一向杂秽，或有世界一向清净，或小或大，或粗或细，或正或侧，或覆或仰；如是一切诸世界中，念念修行诸菩萨行，入菩萨位，现菩萨力，亦现三世一切佛身，随众生心普使知见。

“善男子，毗卢遮那如来，于过去世，如是修行菩萨行时，见诸众生──不修功德，无有智慧，著我、我所，无明翳障，不正思惟，入诸邪见，不识因果，顺烦恼业，堕于生死险难深坑，具受种种无量诸苦。──起大悲心，具修一切波罗蜜行，为诸众生称扬赞叹坚固善根，令其安住远离生死、贫穷之苦，勤修福智助道之法；为说种种诸因果门，为说业报不相违反，为说于法证入之处，为说一切众生欲解，及说一切受生国土，令其不断一切佛种，令其守护一切佛教，令其舍离一切诸恶；又为称赞趣一切智助道之法，令诸众生心生欢喜，令行法施普摄一切，令其发起一切智行，令其修学诸大菩萨波罗蜜道，令其增长成一切智诸善根海，令其满足一切圣财，令其得入佛自在门，令其摄取无量方便，令其观见如来威德，令其安住菩萨智慧。”

善财童子言：“圣者发阿耨多罗三藐三菩提心，其已久如？”

夜神言：“善男子，此处难信、难知、难解、难入、难说，一切世间及以二乘皆不能知。唯除诸佛神力所护，善友所摄，集胜功德，欲乐清净，无下劣心，无杂染心，无谄曲心，得普照耀智光明心，发普饶益诸众生心、一切烦恼及以众魔无能坏心，起必成就一切智心，不乐一切生死乐心，能求一切诸佛妙乐，能灭一切众生苦恼，能修一切佛功德海，能观一切诸法实性，能具一切清净信解，能超一切生死暴流，能入一切如来智海，能决定到无上法城，能勇猛入如来境界，能速疾趣诸佛地位，能即成就一切智力，能于十力已得究竟；如是之人，于此能持、能入、能了。何以故？此是如来智慧境界，一切菩萨尚不能知，况余众生？然我今者，以佛威力，欲令调顺可化众生意速清净，欲令修习善根众生心得自在，随汝所问，为汝宣说。”

尔时，开敷一切树华夜神，欲重明其义，观察三世如来境界而说颂言：

“佛子汝所问，甚深佛境界，难思刹尘劫，说之不可尽。非是贪恚痴，憍慢惑所覆，如是众生等，能知佛妙法。非是住悭嫉，谄诳诸浊意，烦恼业所覆，能知佛境界。非著蕴界处，及计于有身，见倒想倒人，能知佛所觉。佛境界寂静，性净离分别，非著诸有者，能知此法性。生于诸佛家，为佛所守护，持佛法藏者，智眼之境界。亲近善知识，爱乐白净法，勤求诸佛力，闻此法欢喜。心净无分别，犹如太虚空，慧灯破诸暗，是彼之境界。以大慈悲意，普覆诸世间，一切皆平等，是彼之境界。欢喜心无著，一切皆能舍，平等施众生，是彼之境界。心净离诸恶，究竟无所悔，顺行诸佛教，是彼之境界。了知法自性，及以诸业种，其心无动乱，是彼之境界。勇猛勤精进，安住心不退，勤修一切智，是彼之境界。其心寂静住三昧，究竟清凉无热恼，已修一切智海因，此证悟者之解脱。善知一切真实相，深入无边法界门，普度群生靡有余，此慧灯者之解脱。了达众生真实性，不著一切诸有海，如影普现心水中，此正道者之解脱。从于一切三世佛，方便愿种而出生，尽诸劫刹勤修行，此普贤者之解脱。普入一切法界门，悉见十方诸刹海，亦见其中劫成坏，而心毕竟无分别。法界所有微尘中，悉见如来坐道树，成就菩提化群品，此无碍眼之解脱。汝于无量大劫海，亲近供养善知识，为利群生求正法，闻已忆念无遗忘。毗卢遮那广大境，无量无边不可思，我承佛力为汝说，令汝深心转清净。

“善男子，乃往古世，过世界海微尘数劫，有世界海，名普光明真金摩尼山；其世界海中，有佛出现，名普照法界智慧山寂静威德王。善男子，其佛往修菩萨行时，净彼世界海。其世界海中，有世界微尘数世界种；一一世界种，有世界微尘数世界；一一世界，皆有如来出兴于世；一一如来，说世界海微尘数修多罗；一一修多罗，授佛刹微尘数诸菩萨记，现种种神力，说种种法门，度无量众生。

“善男子，彼普光明真金摩尼山世界海中，有世界种，名普庄严幢。此世界种中，有世界，名一切宝色普光明，以现一切化佛影摩尼王为体，形如天城；以现一切如来道场影像摩尼王为其下际，住一切宝华海上，净秽相杂。此世界中，有须弥山微尘数四天下，有一四天下最处其中，名一切宝山幢。其四天下，一一纵广十万由旬，一一各有一万大城。其阎浮提中，有一王都，名坚固妙宝庄严云灯，一万大城周匝围绕。阎浮提人寿万岁时，其中有王，名一切法音圆满盖，有五百大臣、六万采女、七百王子；其诸王子皆端正勇健，有大威力。尔时，彼王威德普被阎浮提内，无有冤敌。

“时，彼世界劫欲尽时，有五浊起。一切人众，寿命短促，资财乏少，形色鄙陋，多苦少乐，不修十善，专作恶业，更相忿诤，互相毁辱，离他眷属，妒他荣好，任情起见，非法贪求。以是因缘，风雨不时，苗稼不登，园林、草树一切枯槁，人民匮乏，多诸疫病，驰走四方，靡所依怙，咸来共绕王都大城，无量无边百千万亿，四面周匝高声大呼；或举其手，或合其掌，或以头扣地，或以手捶胸，或屈膝长号，或踊身大叫；头发蓬乱，衣裳弊恶，皮肤皴裂，面目无光，而向王言：‘大王，大王，我等今者，贫穷孤露，饥渴寒冻，疾病衰羸，众苦所逼，命将不久，无依无救，无所控告。我等今者来归大王，我观大王仁慈智慧，于大王所生得安乐想、得所爱想、得活命想、得摄受想、得宝藏想、遇津梁想、逢道路想、值船筏想、见宝洲想、获财利想、升天宫想。’

“尔时，大王闻此语已，得百万阿僧祇大悲门，一心思惟，发十种大悲语。其十者何？所谓：‘哀哉众生！堕于无底生死大坑；我当云何而速勉济，令其得住一切智地？哀哉众生！为诸烦恼之所逼迫；我当云何而作救护，令其安住一切善业？哀哉众生！生老病死之所恐怖；我当云何为作归依，令其永得身心安隐？哀哉众生！常为世间众怖所逼；我当云何而为祐助，令其得住一切智道？哀哉众生！无有智眼，常为身见疑惑所覆；我当云何为作方便，令其得决疑见翳膜？哀哉众生！常为痴暗之所迷惑；我当云何为作明炬，令其照见一切智城？哀哉众生！常为悭嫉谄诳所浊；我当云何而为开晓，令其证得清净法身？哀哉众生！长时漂没生死大海；我当云何而普运度，令其得上菩提彼岸？哀哉众生！诸根刚强，难可调伏；我当云何而为调御，令其具足诸佛神力？哀哉众生！犹如盲瞽，不见道路；我当云何而为引导，令其得入一切智门？’

“作是语已，击鼓宣令：‘我今普施一切众生，随有所须悉令充足。’即时颁下阎浮提内大小诸城及诸聚落，悉开库藏，出种种物，置四衢道，所谓：金、银、琉璃、摩尼等宝；衣服、饮食、华香、璎珞、宫殿、屋宅、床榻、敷具；建大光明摩尼宝幢，其光触身，悉使安隐；亦施一切病缘汤药；种种宝器盛众杂宝，金刚器中盛种种香，宝香器中盛种种衣；辇舆、车乘、幢幡、缯盖。如是一切资生之物，悉开库藏而以给施。亦施一切村营、城邑、山泽、林薮、妻子、眷属及以王位，头、目、耳、鼻、唇、舌、牙、齿、手、足、皮、肉、心、肾、肝、肺，内外所有，悉皆能舍。

“其坚固妙宝庄严云灯城，东面有门，名摩尼山光明。于其门外，有施会处。其地广博，清净平坦，无诸坑坎、荆棘、沙砾，一切皆以妙宝所成，散众宝华，熏诸妙香，燃诸宝灯，一切香云充满虚空，无量宝树次第行列，无量华网、无量香网弥覆其上，无量百千亿那由他诸音乐器恒出妙音。如是一切，皆以妙宝而为庄严，悉是菩萨净业果报。

“于彼会中，置师子座，十宝为地，十宝栏楯，十种宝树周匝围绕，金刚宝轮以承其下，以一切宝为龙神像而共捧持，种种宝物以为严饰，幢幡间列，众网覆上，无量宝香常出香云，种种宝衣处处分布，百千种乐恒奏美音。复于其上张施宝盖，常放无量宝焰光明，如阎浮金炽然清净；覆以宝网，垂诸璎珞，摩尼宝带周回间列，种种宝铃恒出妙音，劝诸众生修行善业。时，彼大王处师子座，形容端正，人相具足，光明妙宝以为其冠，那罗延身不可沮坏，一一肢分悉皆圆满，性普贤善，王种中生，于财及法悉得自在，辩才无碍，智慧明达，以政治国，无违命者。

“尔时，阎浮提无量无数百千万亿那由他众生──种种国土、种种族类、种种形貌、种种衣服、种种言辞、种种欲乐，俱来此会，观察彼王，咸言：‘此王是大智人、是福须弥、是功德月，住菩萨愿，行广大施。’时，王见彼诸来乞者，生悲愍心，生欢喜心，生尊重心，生善友心，生广大心，生相续心，生精进心，生不退心，生舍施心，生周遍心。

“善男子，尔时，彼王见诸乞者，心大欢喜经须臾顷；假使忉利天王、夜摩天王、兜率陀天王，尽百千亿那由他劫所受快乐，亦不能及。善化天王于无数劫所受快乐，自在天王于无量劫所受快乐，大梵天王于无边劫所受梵乐，光音天王于难思劫所受天乐，遍净天王于无尽劫所受天乐，净居天王不可说劫住寂静乐，悉不能及。

“善男子，譬如有人仁慈孝友，遭逢世难，父母、妻息、兄弟、姊妹并皆散失，忽于旷野道路之间而相值遇，瞻奉抚对，情无厌足。时，彼大王见来求者，心生欢喜，亦复如是。

“善男子，其王尔时，因善知识，于佛菩提，解欲增长，诸根成就，信心清净，欢喜圆满。何以故？此菩萨勤修诸行，求一切智，愿得利益一切众生，愿获菩提无量妙乐，舍离一切诸不善心，常乐积集一切善根，常愿救护一切众生，常乐观察萨婆若道，常乐修行一切智法，满足一切众生所愿，入一切佛功德大海，破一切魔业惑障山，随顺一切如来教行，行一切智无障碍道，已能深入一切智流，一切法流常现在前，大愿无尽，为大丈夫，住大人法，积集一切普门善藏，离一切著，不染一切世间境界，知诸法性犹如虚空。

“于来乞者，生一子想，生父母想，生福田想，生难得想，生恩益想，生坚固想、师想、佛想。不简方处，不择族类，不选形貌，随有来至，如其所欲，以大慈心，平等无碍，一切普施，皆令满足：求饮食者，施与饮食；求衣服者，施与衣服；求香华者，施与香华；求鬘盖者，施与鬘盖；幢幡、璎珞、宫殿、园苑、象马、车乘、床座、被褥、金、银、摩尼、诸珍宝物、一切库藏，及诸眷属、城邑、聚落，皆悉如是普施众生。

“时，此会中有长者女，名宝光明，与六十童女俱，端正殊妙，人所喜见，皮肤金色，目发绀青，身出妙香；口演梵音，上妙宝衣以为庄严，常怀惭愧，正念不乱，具足威仪，恭敬师长，常念顺行、甚深妙行，所闻之法忆持不忘，宿世善根流润其心，清净广大犹如虚空，等安众生，常见诸佛，求一切智。

“时，宝光明女去王不远，合掌顶礼，作如是念：‘我获善利！我获善利！我今得见大善知识。’于彼王所，生大师想、善知识想、具慈悲想、能摄受想。其心正直，生大欢喜，脱身璎珞，持奉彼王，作是愿言：‘今此大王为无量无边无明众生作所依处，愿我未来亦复如是。如彼大王所知之法、所载之乘、所修之道、所具色相、所有财产、所摄众会，无边无尽，难胜难坏，愿我未来悉得如是。随所生处，皆随往生。’

“尔时，大王知此童女发如是心，而告之言：‘童女！随汝所欲，我皆与汝。我今所有，一切皆舍；令诸众生，普得满足。’时，宝光明女，信心清净，生大欢喜，即以偈颂而赞王言：

“‘往昔此城邑，大王未出时，一切不可乐，犹如饿鬼处。众生相杀害，窃盗纵淫佚，两舌不实语，无义粗恶言，贪爱他财物，瞋恚怀毒心，邪见不善行，命终堕恶道。以是等众生，愚痴所覆蔽，住于颠倒见，天旱不降泽。以无时雨故，百谷悉不生，草木皆枯槁，泉流亦干竭。大王未兴世，津池悉枯涸，园苑多骸骨，望之如旷野。大王升宝位，广济诸群生，油云被八方，普雨皆充洽。大王临庶品，普断诸暴虐，刑狱皆止措，茕独悉安隐。往昔诸众生，各各相残害，饮血而啖肉，今悉起慈心。往昔诸众生，贫穷少衣服，以草自遮蔽，饥羸如饿鬼。大王既兴世，粳米自然生，树中出妙衣，男女皆严饰。昔日竞微利，非法相陵夺；今时并丰足，如游帝释园。昔时人作恶，非分生贪染，他妻及童女，种种相侵逼。今见他妇人，端正妙严饰，而心无染著，犹如知足天。昔日诸众生，妄言不真实，非法无利益，谄曲取人意。今日群生类，悉离诸恶言，其心既柔软，发语亦调顺。昔日诸众生，种种行邪法，合掌恭敬礼，牛羊犬豚类。今闻王正法，悟解除邪见，了知苦乐报，悉从因缘起。大王演妙音，闻者皆欣乐；梵释音声等，一切无能及。大王众宝盖，迥处虚空中，擎以琉璃干，覆以摩尼网。金铃自然出，如来和雅音，宣扬微妙法，除灭众生惑。次复广演说，十方诸佛刹，一切诸劫中，如来并眷属。又复次第说，过去十方刹，及彼国土中，一切诸如来。又出微妙音，普遍阎浮界，广说人天等，种种业差别。众生听闻已，自知诸业藏，离恶勤修行，回向佛菩提。王父净光明，王母莲华光，五浊出现时，处位治天下。时有广大园，园有五百池，一一千树绕，各各华弥覆。于其池岸上，建立千柱堂，栏楯等庄严，一切无不备。末世恶法起，积年不降雨，池流悉干竭，草树皆枯槁。王生七日前，先现灵瑞相；见者咸心念：救世今当出。尔时于中夜，大地六种动；有一宝华池，光明犹日现。五百诸池内，功德水充满，枯树悉生枝，华叶皆荣茂。池水既盈满，流演一切处，普及阎浮地，靡不皆沾洽。药草及诸树，百谷苗稼等，枝叶华果实，一切皆繁盛。沟坑及塠阜，种种高下处，如是一切地，莫不皆平坦。荆棘沙砾等，所有诸杂秽，皆于一念中，变成众宝玉。众生见是已，欢喜而赞叹，咸言得善利，如渴饮美水。时彼光明王，眷属无量众，佥然备法驾，游观诸园苑。五百诸池内，有池名庆喜，池上有法堂，父王于此住。先王语夫人：我念七夜前，中宵地震动，此中有光现。时彼华池内，千叶莲华出，光如千日照，上彻须弥顶。金刚以为茎，阎浮金为台，众宝为华叶，妙香作须蕊。王生彼华上，端身结跏坐，相好以庄严，天神所恭敬。先王大欢喜，入池自抚鞠，持以授夫人：汝子应欣庆。宝藏皆涌出，宝树生妙衣，天乐奏美声，充满虚空中。一切诸众生，皆生大欢喜，合掌称希有：善哉救护世！王时放身光，普照于一切，能令四天下，暗尽病除灭。夜叉毗舍阇，毒虫诸恶兽，所欲害人者，一切自藏匿。恶名失善利，横事病所持，如是众苦灭，一切皆欢喜。凡是众生类，相视如父母，离恶起慈心，专求一切智。关闭诸恶趣，开示人天路，宣扬萨婆若，度脱诸群生。我等见大王，普获于善利，无归无导者，一切悉安乐。’

“尔时，宝光明童女，以偈赞叹一切法音圆满盖王已，绕无量匝，合掌顶礼，曲躬恭敬，却住一面。时，彼大王告童女言：‘善哉！童女！汝能信知他人功德，是为希有。童女！一切众生，不能信知他人功德。童女！一切众生，不知报恩，无有智慧，其心浊乱，性不明了，本无志力，又退修行；如是之人，不信不知菩萨如来所有功德神通智慧。童女！汝今决定求趣菩提，能知菩萨如是功德。汝今生此阎浮提中，发勇猛心，普摄众生，功不唐捐，亦当成就如是功德。’王赞女已，以无价宝衣，手自授与宝光童女并其眷属，一一告言：‘汝著此衣。’时，诸童女双膝著地，两手承捧，置于顶上，然后而著；既著衣已，右绕于王，诸宝衣中普出一切星宿光明。众人见之，咸作是言：‘此诸女等，皆悉端正，如净夜天星宿庄严。’

“善男子，尔时一切法音圆满盖王者，岂异人乎？今毗卢遮那如来、应、正等觉是也。光明王者，净饭王是。莲华光夫人者，摩耶夫人是。宝光童女者，即我身是。其王尔时以四摄法所摄众生，即此会中一切菩萨是，皆于阿耨多罗三藐三菩提得不退转，或住初地乃至十地，具种种大愿，集种种助道，修种种妙行，备种种庄严，得种种神通，住种种解脱，于此会中处于种种妙法宫殿。”

尔时，开敷一切树华主夜神，为善财童子，欲重宣此解脱义而说颂言：

“我有广大眼，普见于十方，一切刹海中，五趣轮回者。亦见彼诸佛，菩提树下坐，神通遍十方，说法度众生。我有清净耳，普闻一切声，亦闻佛说法，欢喜而信受。我有他心智，无二无所碍，能于一念中，悉了诸心海。我得宿命智，能知一切劫，自身及他人，分别悉明了。我于一念知，刹海微尘劫，诸佛及菩萨，五道众生类。忆知彼诸佛，始发菩提愿，乃至修诸行，一一悉圆满。亦知彼诸佛，成就菩提道，以种种方便，为众转法轮。亦知彼诸佛，所有诸乘海，正法住久近，众生度多少。我于无量劫，修习此法门；我今为汝说，佛子汝应学。

“善男子，我唯知此菩萨出生广大喜光明解脱门。如诸菩萨摩诃萨，亲近供养一切诸佛，入一切智大愿海，满一切佛诸愿海；得勇猛智，于一菩萨地，普入一切菩萨地海；得清净愿，于一菩萨行，普入一切菩萨行海；得自在力，于一菩萨解脱门，普入一切菩萨解脱门海。而我云何能知能说彼功德行？

“善男子，此道场中，有一夜神，名大愿精进力救护一切众生。汝诣彼问：菩萨云何教化众生，令趣阿耨多罗三藐三菩提？云何严净一切佛刹？云何承事一切如来？云何修行一切佛法？”

时，善财童子顶礼其足，绕无数匝，殷勤瞻仰，辞退而去。

尔时，善财童子往大愿精进力救护一切众生夜神所，见彼夜神在大众中，坐普现一切宫殿摩尼王藏师子之座，普现法界国土摩尼宝网弥覆其上，现日、月、星宿影像身，现随众生心普令得见身，现等一切众生形相身，现无边广大色相海身，现普现一切威仪身，现普于十方示现身，现普调一切众生身，现广运速疾神通身，现利益众生不绝身，现常游虚空利益身，现一切佛所顶礼身，现修习一切善根身，现受持佛法不忘身，现成满菩萨大愿身，现光明充满十方身，现法灯普灭世暗身，现了法如幻净智身，现远离尘暗法性身，现普智照法明了身，现究竟无患无热身，现不可沮坏坚固身，现无所住佛力身，现无分别离染身，现本清净法性身。

时，善财童子见如是等佛刹微尘数差别身，一心顶礼，举体投地，良久乃起，合掌瞻仰，于善知识生十种心。何等为十？所谓：于善知识生同己心，令我精勤办一切智助道法故；于善知识生清净自业果心，亲近供养生善根故；于善知识生庄严菩萨行心，令我速能庄严一切菩萨行故；于善知识生成就一切佛法心，诱诲于我令修道故；于善知识生能生心，能生于我无上法故；于善知识生出离心，令我修行普贤菩萨所有行愿而出离故；于善知识生具一切福智海心，令我积集诸白法故；于善知识生增长心，令我增长一切智故；于善知识生具一切善根心，令我志愿得圆满故；于善知识生能成办大利益心，令我自在安住一切菩萨法故，成一切智道故，得一切佛法故。是为十。

发是心已，得彼夜神与诸菩萨佛刹微尘数同行，所谓：同念，心常忆念十方三世一切佛故；同慧，分别决了一切法海差别门故；同趣，能转一切诸佛如来妙法轮故；同觉，以等空智普入一切三世间故；同根，成就菩萨清净光明智慧根故；同心，善能修习无碍功德，庄严一切菩萨道故；同境，普照诸佛所行境故；同证，得一切智照实相海净光明故；同义，能以智慧了一切法真实性故；同勇猛，能坏一切障碍山故；同色身，随众生心示现身故；同力，求一切智不退转故；同无畏，其心清净如虚空故；同精进，于无量劫行菩萨行无懈倦故；同辩才，得法无碍智光明故；同无等，身相清净超世间故；同爱语，令一切众生皆欢喜故；同妙音，普演一切法门海故；同满音，一切众生随类解故；同净德，修习如来净功德故；同智地，一切佛所受法轮故；同梵行，安住一切佛境界故；同大慈，念念普覆一切国土众生海故；同大悲，普雨法雨润泽一切诸众生故；同身业，以方便行教化一切诸众生故；同语业，以随类音演说一切诸法门故；同意业，普摄众生置一切智境界中故；同庄严，严净一切诸佛刹故；同亲近，有佛出世皆亲近故；同劝请，请一切佛转法轮故；同供养，常乐供养一切佛故；同教化，调伏一切诸众生故；同光明，照了一切诸法门故；同三昧，普知一切众生心故；同充遍，以自在力充满一切诸佛刹海修诸行故；同住处，住诸菩萨大神通故；同眷属，一切菩萨共止住故；同入处，普入世界微细处故；同心虑，普知一切诸佛刹故；同往诣，普入一切佛刹海故；同方便，悉现一切诸佛刹故；同超胜，于诸佛刹皆无比故；同不退，普入十方无障碍故；同破暗，得一切佛成菩提智大光明故；同无生忍，入一切佛众会海故；同遍一切诸佛刹网，恭敬供养不可说刹诸如来故；同智证，了知彼彼法门海故；同修行，顺行一切诸法门故；同希求，于清净法深乐欲故；同清净，集佛功德而以庄严身、口、意故；同妙意，于一切法智明了故；同精进，普集一切诸善根故；同净行，成满一切菩萨行故；同无碍，了一切法皆无相故；同善巧，于诸法中智自在故；同随乐，随众生心现境界故；同方便，善习一切所应习故；同护念，得一切佛所护念故；同入地，得入一切菩萨地故；同所住，安住一切菩萨位故；同记别，一切诸佛授其记故；同三昧，一刹那中普入一切三昧门故；同建立，示现种种诸佛事故；同正念，正念一切境界门故；同修行，尽未来劫修行一切菩萨行故；同净信，于诸如来无量智慧极欣乐故；同舍离，灭除一切诸障碍故；同不退智，与诸如来智慧等故；同受生，应现成熟诸众生故；同所住，住一切智方便门故；同境界，于法界境得自在故；同无依，永断一切所依心故；同说法，已入诸法平等智故；同勤修，常蒙诸佛所护念故；同神通，开悟众生令修一切菩萨行故；同神力，能入十方世界海故；同陀罗尼，普照一切总持海故；同秘密法，了知一切修多罗中妙法门故；同甚深法，解一切法如虚空故；同光明，普照一切诸世界故；同欣乐，随众生心而为开示令欢喜故；同震动，为诸众生现神通力普动十方一切刹故；同不虚，见闻忆念皆悉令其心调伏故；同出离，满足一切诸大愿海，成就如来十力智故。

时，善财童子观察大愿精进力救护一切众生夜神，起十种清净心，获如是等佛刹微尘数同菩萨行；既获此已，心转清净，偏袒右肩，顶礼其足，一心合掌，以偈赞曰：

“我发坚固意，志求无上觉；今于善知识，而起自己心。以见善知识，集无尽白法，灭除众罪垢，成就菩提果。我见善知识，功德庄严心，尽未来刹劫，勤修所行道。我念善知识，摄受饶益我，为我悉示现，正教真实法，关闭诸恶趣，显示人天路，亦示诸如来，成一切智道。我念善知识，是佛功德藏，念念能出生，虚空功德海。与我波罗蜜，增我难思福，长我净功德，令我冠佛缯。我念善知识，能满佛智道；誓愿常依止，圆满白净法。我以此等故，功德悉具足，普为诸众生，说一切智道。圣者为我师，与我无上法，无量无数劫，不能报其恩。”

尔时，善财说此偈已，白言：“大圣，愿为我说，此解脱门名为何等？发心已来为几时耶？久如当得阿耨多罗三藐三菩提？”

夜神告言：“善男子，此解脱门，名教化众生令生善根。我以成就此解脱故，悟一切法自性平等，入于诸法真实之性，证无依法，舍离世间，悉知诸法色相差别，亦能了达青、黄、赤、白，性皆不实，无有差别，而恒示现无量色身。所谓：种种色身、非一色身、无边色身、清净色身、一切庄严色身、普见色身、等一切众生色身、普现一切众生前色身、光明普照色身、见无厌足色身、相好清净色身、离众恶光明色身、示现大勇猛色身、甚难得色身、一切世间无能映蔽色身、一切世间共称叹无尽色身、念念常观察色身、示现种种云色身、种种形显色色身、现无量自在力色身、妙光明色身、一切净妙庄严色身、随顺成熟一切众生色身、随其心乐现前调伏色身、无障碍普光明色身、清净无浊秽色身、具足庄严不可坏色身、不思议法方便光明色身、无能映夺一切色身、无诸暗破一切暗色身、集一切白净法色身、大势力功德海色身、从过去恭敬因所生色身、如虚空清净心所生色身、最胜广大色身、无断无尽色身、光明海色身、于一切世间无所依平等色身、遍十方无所碍色身、念念现种种色相海色身、增长一切众生欢喜心色身、摄取一切众生海色身、一一毛孔中说一切佛功德海色身、净一切众生欲解海色身、决了一切法义色身、无障碍普照耀色身、等虚空净光明色身、放广大净光明色身、照现无垢法色身、无比色身、差别庄严色身、普照十方色身、随时示现应众生色身、寂静色身、灭一切烦恼色身、一切众生福田色身、一切众生见不虚色身、大智慧勇猛力色身、无障碍普周遍色身、妙身云普现世间皆蒙益色身、具足大慈海色身、大福德宝山王色身、放光明普照世间一切趣色身、大智慧清净色身、生众生正念心色身、一切宝光明色身、普光藏色身、现世间种种清净相色身、求一切智处色身、现微笑令众生生净信色身、一切宝庄严光明色身、不取不舍一切众生色身、无决定无究竟色身、现自在加持力色身、现一切神通变化色身、生如来家色身、远离众恶遍法界海色身、普现一切如来道场众会色身、具种种众色海色身、从善行所流色身、随所应化示现色身、一切世间见无厌足色身、种种净光明色身、现一切三世海色身、放一切光明海色身、现无量差别光明海色身、超诸世间一切香光明色身、现不可说日轮云色身、现广大月轮云色身、放无量须弥山妙华云色身、出种种鬘云色身、现一切宝莲华云色身、兴一切烧香云遍法界色身、散一切末香藏云色身、现一切如来大愿身色身、现一切语言音声演法海色身、现普贤菩萨像色身。

“念念中，现如是等色相身充满十方，令诸众生或见、或念、或闻说法、或因亲近、或得开悟、或见神通、或睹变化，悉随心乐，应时调伏，舍不善业，住于善行。善男子，当知此由大愿力故，一切智力故，菩萨解脱力故，大悲力故，大慈力故，作如是事。

“善男子，我入此解脱，了知法性无有差别，而能示现无量色身，一一身现无量色相海，一一相放无量光明云，一一光现无量佛国土，一一土现无量佛兴世，一一佛现无量神通力，开发众生宿世善根，未种者令种，已种者令增长，已增长者令成熟；念念中，令无量众生，于阿耨多罗三藐三菩提得不退转。

“善男子，如汝所问：‘从几时来，发菩提心，修菩萨行？’如是之义，承佛神力，当为汝说。

“善男子，菩萨智轮远离一切分别境界，不可以生死中长短、染净、广狭、多少，如是诸劫分别显示。何以故？菩萨智轮本性清净，离一切分别网，超一切障碍山，随所应化而普照故。

“善男子，譬如日轮，无有昼夜；但出时名昼，没时名夜。菩萨智轮亦复如是，无有分别，亦无三世；但随心现，教化众生，言其止住前劫、后劫。

“善男子，譬如日轮，住阎浮空，其影悉现一切宝物及以河海诸净水中，一切众生莫不目见，而彼净日不来至此。菩萨智轮亦复如是，出诸有海，住佛实法，寂静空中无有所依，为欲化度诸众生故，而于诸趣随类受生；实不生死，无所染著，无长短劫诸想分别。何以故？菩萨究竟离心想，见一切颠倒，得真实见，见法实性，知一切世间如梦、如幻；无有众生，但以大悲大愿力故，现众生前教化调伏。

“佛子，譬如船师，常以大船，于河流中不依此岸、不著彼岸、不住中流，而度众生无有休息。菩萨摩诃萨亦复如是，以波罗蜜船，于生死流中不依此岸、不著彼岸、不住中流，而度众生无有休息；虽无量劫修菩萨行，未曾分别劫数长短。

“佛子，如太虚空，一切世界于中成坏而无分别，本性清净，无染无乱，无碍无厌，非长非短，尽未来劫持一切刹。菩萨摩诃萨亦复如是，以等虚空界广大深心，起大愿风轮，摄诸众生，令离恶道，生诸善趣，悉令安住一切智地，灭诸烦恼生死苦缚，而无忧喜、疲厌之心。

“善男子，如幻化人，肢体虽具，而无入息及以出息、寒、热、饥、渴、忧、喜、生、死十种之事。菩萨摩诃萨亦复如是，以如幻智平等法身现众色相，于诸有趣住无量劫教化众生，于生死中一切境界，无欣无厌，无爱无恚，无苦无乐，无取无舍，无安无怖。

“佛子，菩萨智慧虽复如是甚深难测，我当承佛威神之力为汝解说，令未来世诸菩萨等满足大愿、成就诸力。

“佛子，乃往古世，过世界海微尘数劫，有劫名善光，世界名宝光。于其劫中，有一万佛出兴于世。其最初佛，号：法轮音虚空灯王如来、应、正等觉，十号圆满。彼阎浮提，有一王都，名宝庄严；其东不远，有一大林，名曰妙光；中有道场，名为宝华。彼道场中，有普光明摩尼莲华藏师子之座。时，彼如来于此座上，成阿耨多罗三藐三菩提，满一百年坐于道场，为诸菩萨、诸天、世人及阎浮提宿植善根已成熟者演说正法。

“是时，国王名曰胜光。时世人民寿一万岁，其中多有杀、盗、淫佚、妄言、绮语、两舌、恶口、贪、瞋、邪见，不孝父母，不敬沙门、婆罗门等。时，王为欲调伏彼故，造立囹圄，枷锁禁闭，无量众生于中受苦。

“王有太子，名为善伏，端正殊特，人所喜见，具二十八大人之相。在宫殿中，遥闻狱囚楚毒音声，心怀伤愍。从宫殿出，入牢狱中，见诸罪人杻械、枷锁递相连系，置幽暗处，或以火炙，或以烟熏，或被榜笞，或遭膑割，裸形乱发，饥渴羸瘦，筋断骨现，号叫苦剧。太子见已，心生悲愍，以无畏声安慰之言：‘汝莫忧恼！汝勿愁怖！我当令汝悉得解脱。’便诣王所而白王言：‘狱中罪人苦毒难处，愿垂宽宥，施以无畏。’

“时，王即集五百大臣而问之言：‘是事云何？’诸臣答言：‘彼罪人者，私窃官物，谋夺王位，盗入宫闱，罪应刑戮。有哀救者，罪亦至死。’

“时，彼太子悲心转切，语大臣言：‘如汝所说，但放此人；随其所应，可以治我。我为彼故，一切苦事悉皆能受，粉身殁命，无所顾惜，要令罪人皆得免苦。何以故？我若不救此众生者，云何能救三界牢狱诸苦众生？一切众生在三界中，贪爱所缚，愚痴所蔽，贫无功德，堕诸恶趣，身形鄙陋，诸根放逸，其心迷惑，不求出道，失智慧光，乐著三有，断诸福德，灭诸智慧，种种烦恼浊乱其心，住苦牢狱，入魔罥网，生老病死忧悲恼害，如是诸苦常所逼迫。我当云何令彼解脱？应舍身命而拔济之！’

“时，诸大臣共诣王所，悉举其手高声唱言：‘大王当知，如太子意，毁坏王法，祸及万人。若王爱念不责治者，王之宝祚亦不久立。’王闻此言，赫然大怒，令诛太子及诸罪人。

“王后闻之，愁忧号哭，毁形降服，与千采女驰诣王所，举身投地顶礼王足，俱作是言：‘唯愿大王，赦太子命！’王即回顾，语太子言：‘莫救罪人；若救罪人，必当杀汝！’尔时，太子为欲专求一切智故，为欲利益诸众生故，为以大悲普救摄故，其心坚固无有退怯，复白王言：‘愿恕彼罪，身当受戮！’王言：‘随意！’尔时，王后白言：‘大王，愿听太子，半月行施，恣意修福，然后治罪。’王即听许。

“时，都城北有一大园，名曰日光，是昔施场。太子往彼，设大施会；饮食、衣服、华鬘、璎珞、涂香、末香、幢幡、宝盖，诸庄严具，随有所求，靡不周给。经半月已，于最后日，国王、大臣、长者、居士、城邑人民及诸外道，悉来集会。

“时，法轮音虚空灯王如来，知诸众生调伏时至，与大众俱，天王围绕，龙王供养，夜叉王守护，乾闼婆王赞叹，阿修罗王曲躬顶礼，迦楼罗王以清净心散诸宝华，紧那罗王欢喜劝请，摩睺罗伽王一心瞻仰，来入彼会。

“尔时，太子及诸大众，遥见佛来，端严殊特，诸根寂定如调顺象，心无垢浊如清净池，现大神通，示大自在，显大威德，种种相好庄严其身，放大光明普照世界，一切毛孔出香焰云，震动十方无量佛刹，随所至处普雨一切诸庄严具；以佛威仪，以佛功德，众生见者，心净欢喜，烦恼消灭。

“尔时，太子及诸大众五体投地，顶礼其足，安施床座，合掌白言：‘善来世尊！善来善逝！唯愿哀愍，摄受于我，处于此座！’以佛神力，净居诸天即变此座为香摩尼莲华之座。佛坐其上，诸菩萨众亦皆就座周匝围绕。时，彼会中一切众生，因见如来，苦灭障除，堪受圣法。

“尔时，如来知其可化，以圆满音，说修多罗，名普照因轮，令诸众生随类各解。时，彼会中有八十那由他众生，远尘离垢，得净法眼；无量那由他众生，得无学地；十千众生，住大乘道，入普贤行，成满大愿。当尔之时，十方各百佛刹微尘数众生，于大乘中，心得调伏；无量世界一切众生，免离恶趣，生于天上。善伏太子即于此时，得菩萨教化众生令生善根解脱门。

“善男子，尔时太子岂异人乎？我身是也。我因往昔起大悲心，舍身命财救苦众生，开门大施供养于佛，得此解脱。佛子当知，我于尔时，但为利益一切众生，不著三界，不求果报，不贪名称，不欲自赞轻毁于他，于诸境界无所贪染、无所怖畏，但庄严大乘出要之道，常乐观察一切智门，修行苦行，得此解脱。

“佛子，于汝意云何？彼时五百大臣，欲害我者，岂异人乎？今提婆达多等五百徒党是也。是诸人等，蒙佛教化，皆当得阿耨多罗三藐三菩提，于未来世，过须弥山微尘数劫，尔时有劫，名善光，世界名宝光，于中成佛。其五百佛次第兴世，最初如来，名曰大悲；第二，名饶益世间；第三，名大悲师子；第四，名救护众生；乃至最后，名曰医王。虽彼诸佛大悲平等，然其国土、种族、父母、受生、诞生、出家、学道、往诣道场、转正法轮、说修多罗、语言、音声、光明、众会、寿命、法住及其名号，各各差别。

“佛子，彼诸罪人，我所救者，即拘留孙等贤劫千佛，及百万阿僧祇诸大菩萨──于无量精进力名称功德慧如来所，发阿耨多罗三藐三菩提心，今于十方国土，行菩萨道，修习增长此菩提，教化众生，令生善根解脱者是。时胜光王，今萨遮尼乾子大论师是。时王宫人及诸眷属，即彼尼乾六万弟子，与师俱来，建大论幢，共佛论议，悉降伏之，授阿耨多罗三藐三菩提记者是。此诸人等，皆当作佛，国土庄严、劫数、名号，各各有异。

“佛子，我于尔时救罪人已，父母听我舍离国土、妻子、财宝，于法轮音虚空灯王佛所出家学道。五百岁中，净修梵行，即得成就百万陀罗尼、百万神通、百万法藏、百万求一切智勇猛精进，净治百万堪忍门，增长百万思惟心，成就百万菩萨力，入百万菩萨智门，得百万般若波罗蜜门，见十方百万诸佛，生百万菩萨大愿；念念中，十方各照百万佛刹；念念中，忆念十方世界前后际劫百万诸佛；念念中，知十方世界百万诸佛变化海；念念中，见十方百万世界所有众生种种诸趣，随业所受生时、死时、善趣、恶趣、好色、恶色，其诸众生种种心行、种种欲乐、种种根性、种种业习、种种成就，皆悉明了。

“佛子，我于尔时命终之后，还复于彼王家受生，作转轮王，彼法轮音虚空灯王如来灭后，次即于此值法空王如来，承事供养；次为帝释，即此道场值天王藏如来，亲近供养；次为夜摩天王，即于此世界值大地威力山如来，亲近供养；次为兜率天王，即于此世界值法轮光音声王如来，亲近供养；次为化乐天王，即于此世界值虚空智王如来，亲近供养；次为他化自在天王，即于此世界值无能坏幢如来，亲近供养；次为阿修罗王，即于此世界值一切法雷音王如来，亲近供养；次为梵王，即于此世界值普现化演法音如来，亲近供养。

“佛子，此宝光世界善光劫中，有一万佛出兴于世，我皆亲近承事供养。次复有劫，名曰日光，有六十亿佛出兴于世，最初如来，名妙相山，我时为王，名曰大慧，于彼佛所承事供养；次有佛出，名圆满肩，我为居士，亲近供养；次有佛出，名离垢童子，我为大臣，亲近供养；次有佛出，名勇猛持，我为阿修罗王，亲近供养；次有佛出，名须弥相，我为树神，亲近供养；次有佛出，名离垢臂，我为商主，亲近供养；次有佛出，名师子游步，我为城神，亲近供养；次有佛出，名为宝髻，我为毗沙门天王，亲近供养；次有佛出，名最上法称，我为乾闼婆王，亲近供养；次有佛出，名光明冠，我为鸠槃茶王，亲近供养。

“于彼劫中，如是次第有六十亿如来出兴于世。我常于此受种种身，一一佛所亲近供养，教化成就无量众生；于一一佛所，得种种三昧门、种种陀罗尼门、种种神通门、种种辩才门、种种一切智门、种种法明门、种种智慧门，照种种十方海，入种种佛刹海，见种种诸佛海，清净成就，增长广大。如于此劫中亲近供养尔所诸佛，于一切处、一切世界海微尘数劫，所有诸佛出兴于世，亲近供养，听闻说法，信受护持，亦复如是。如是，一切诸如来所，皆悉修习此解脱门，复得无量解脱方便。”

尔时，救护一切众生主夜神，欲重宣此解脱义，即为善财而说颂言：

“汝以欢喜信乐心，问此难思解脱法；我承如来护念力，为汝宣说应听受。过去无边广大劫，过于刹海微尘数，时有世界名宝光，其中有劫号善光。于此善光大劫中，一万如来出兴世，我皆亲近而供养，从其修学此解脱。时有王都名喜严，纵广宽平极殊丽，杂业众生所居住，或心清净或作恶。尔时有王名胜光，恒以正法御群生；其王太子名善伏，形体端正备众相。时有无量诸罪人，系身牢狱当受戮；太子见已生悲愍，上启于王请宽宥。尔时诸臣共白王：今此太子危王国，如是罪人应受戮，如何悉救令除免？时胜光王语太子：汝救彼罪自当受！太子哀念情转深，誓救众生无退怯。时王夫人采女等，俱来王所白王言：愿放太子半月中，布施众生作功德。时王闻已即听许，设大施会济贫乏，一切众生靡不臻，随有所求咸给与。如是半月日云满，太子就戮时将至，大众百千万亿人，同时瞻仰俱号泣。彼佛知众根将熟，而来此会化群生，显现神变大庄严，靡不亲近而恭敬。佛以一音方便说，法灯普照修多罗，无量众生意柔软，悉蒙与授菩提记。善伏太子生欢喜，发兴无上正觉心，誓愿承事于如来，普为众生作依处。便即出家依佛住，修行一切种智道，尔时便得此解脱，大悲广济诸群生。于中止住经劫海，谛观诸法真实性，常于苦海救众生，如是修习菩提道。劫中所有诸佛现，悉皆承事无有余，咸以清净信解心，听闻持护所说法。次于佛刹微尘数，无量无边诸劫海，所有诸佛现世间，一一供养皆如是。我念往昔为太子，见诸众生在牢狱，誓愿舍身而救护，因其证此解脱门。经于佛刹微尘数，广大劫海常修习，念念令其得增长，复获无边巧方便。彼中所有诸如来，我悉得见蒙开悟，令我增明此解脱，及以种种方便力。我于无量千亿劫，学此难思解脱门；诸佛法海无有边，我悉一时能普饮。十方所有一切刹，其身普入无所碍；三世种种国土名，念念了知皆悉尽。三世所有诸佛海，一一明见尽无余；亦能示现其身相，普诣于彼如来所。又于十方一切刹，一切诸佛导师前，普雨一切庄严云，供养一切无上觉。又以无边大问海，启请一切诸世尊；彼佛所雨妙法云，皆悉受持无忘失。又于十方无量刹，一切如来众会前，坐于众妙庄严座，示现种种神通力。又于十方无量刹，示现种种诸神变，一身示现无量身，无量身中现一身。又于一一毛孔中，悉放无数大光明，各以种种巧方便，除灭众生烦恼火。又于一一毛孔中，出现无量化身云，充满十方诸世界，普雨法雨济群品。十方一切诸佛子，入此难思解脱门，悉尽未来无量劫，安住修行菩萨行。随其心乐为说法，令彼皆除邪见网，示以天道及二乘，乃至如来一切智。一切众生受生处，示现无边种种身，悉同其类现众像，普应其心而说法。若有得此解脱门，则住无边功德海，譬如刹海微尘数，不可思议无有量。

“善男子，我唯知此教化众生令生善根解脱门。如诸菩萨摩诃萨，超诸世间，现诸趣身，不住攀缘，无有障碍，了达一切诸法自性，善能观察一切诸法，得无我智，证无我法，教化调伏一切众生恒无休息，心常安住无二法门，普入一切诸言辞海；我今云何能知能说彼功德海、彼勇猛智、彼心行处、彼三昧境、彼解脱力？

“善男子，此阎浮提，有一园林，名岚毗尼；彼园有神，名妙德圆满。汝诣彼问：菩萨云何修菩萨行、生如来家、为世光明，尽未来劫而无厌倦？”

时，善财童子顶礼其足，绕无量匝，合掌瞻仰，辞退而去。

尔时，善财童子于大愿精进力救护一切众生夜神所，得菩萨解脱已，忆念修习，了达增长。

渐次游行，至岚毗尼林，周遍寻觅彼妙德神，见在一切宝树庄严楼阁中，坐宝莲华师子之座，二十亿那由他诸天恭敬围绕，为说菩萨受生海经，令其皆得生如来家，增长菩萨大功德海。善财见已，顶礼其足，合掌前立，白言：“大圣，我已先发阿耨多罗三藐三菩提心，而未能知菩萨云何修菩萨行、生如来家、为世大明？”

彼神答言：“善男子，菩萨有十种受生藏，若菩萨成就此法，则生如来家，念念增长菩萨善根，不疲不懈，不厌不退，无断无失，离诸迷惑，不生怯劣、恼悔之心，趣一切智，入法界门，发广大心，增长诸度，成就诸佛无上菩提，舍世间趣，入如来地，获胜神通，诸佛之法常现在前，顺一切智真实义境。

“何等为十？一者、愿常供养一切诸佛受生藏；二者、发菩提心受生藏；三者、观诸法门勤修行受生藏；四者、以深净心普照三世受生藏；五者、平等光明受生藏；六者、生如来家受生藏；七者、佛力光明受生藏；八者、观普智门受生藏；九者、普现庄严受生藏；十者、入如来地受生藏。

“善男子，云何名愿常供养一切佛受生藏？善男子，菩萨初发心时，作如是愿：‘我当尊重、恭敬、供养一切诸佛，见佛无厌，于诸佛所，常生爱乐，常起深信，修诸功德，恒无休息。’是为菩萨为一切智始集善根受生藏。

“云何名发菩提心受生藏？善男子，此菩萨发阿耨多罗三藐三菩提心。所谓：起大悲心，救护一切众生故；起供养佛心，究竟承事故；起普求正法心，一切无悋故；起广大趣向心，求一切智故；起慈无量心，普摄众生故；起不舍一切众生心，被求一切智坚誓甲故；起无谄诳心，得如实智故；起如说行心，修菩萨道故；起不诳诸佛心，守护一切佛大誓愿故；起一切智愿心，尽未来化众生不休息故。菩萨以如是等佛刹微尘数菩提心功德故，得生如来家。是为菩萨第二受生藏。

“云何名观诸法门勤修行受生藏？善男子，此菩萨摩诃萨，起观一切法门海心，起回向一切智圆满道心，起正念无过失业心，起一切菩萨三昧海清净心，起修成一切菩萨功德心，起庄严一切菩萨道心，起求一切智大精进行、修诸功德如劫火炽然无休息心，起修普贤行教化一切众生心，起善学一切威仪、修菩萨功德、舍离一切所有、住无所有真实心。是为菩萨第三受生藏。

“云何名以深净心普照三世受生藏？善男子，此菩萨具清净增上心，得如来菩提光，入菩萨方便海，其心坚固犹若金刚，背舍一切诸有趣生，成就一切佛自在力，修殊胜行，具菩萨根，其心明洁，愿力不动，常为诸佛之所护念，破坏一切诸障碍山，普为众生作所依处。是为菩萨第四受生藏。

“云何名平等光明受生藏？善男子，此菩萨具足众行，普化众生；一切所有，悉皆能舍；住佛究竟净戒境界；具足忍法，成就诸佛法忍光明；以大精进，趣一切智，到于彼岸；修习诸禅，得普门定；净智圆满，以智慧日，明照诸法；得无碍眼，见诸佛海，悟入一切真实法性；一切世间，见者欢喜，善能修习如实法门。是为菩萨第五受生藏。

“云何名生如来家受生藏？善男子，此菩萨生如来家，随诸佛住，成就一切甚深法门，具三世佛清净大愿，得一切佛同一善根，与诸如来共一体性，具出世行白净善法，安住广大功德法门；入诸三昧，见佛神力；随所应化，净诸众生；如问而对，辩才无尽。是为菩萨第六受生藏。

“云何名佛力光明受生藏？善男子，此菩萨深入佛力，游诸佛刹心无退转，供养承事菩萨众会无有疲厌，了一切法皆如幻起，知诸世间如梦所见，一切色相犹如光影，神通所作皆如变化，一切受生悉皆如影，诸佛说法皆如谷响，开示法界咸令究竟。是为菩萨第七受生藏。

“云何名观普智门受生藏？善男子，此菩萨住童真位，观一切智一一智门，尽无量劫开演一切菩萨所行，于诸菩萨甚深三昧心得自在，念念生于十方世界诸如来所，于有差别境入无差别定，于无差别法现有差别智，于无量境知无境界，于少境界入无量境，通达法性广大无际，知诸世间悉假施设，一切皆是识心所起。是为菩萨第八受生藏。

“云何名普现庄严受生藏？善男子，此菩萨能种种庄严无量佛刹，普能化现一切众生及诸佛身，得无所畏，演清净法，周流法界，无所障碍；随其心乐，普使知见，示现种种成菩提行，令生无碍一切智道；如是所作不失其时，而常在三昧毗卢遮那智慧之藏。是为菩萨第九受生藏。

“云何名入如来地受生藏？善男子，此菩萨悉于三世诸如来所受灌顶法，普知一切境界次第。所谓：知一切众生前际后际殁生次第、一切菩萨修行次第、一切众生心念次第、三世如来成佛次第、善巧方便说法次第，亦知一切初、中、后际所有诸劫若成若坏名号次第。随诸众生所应化度，为现成道功德庄严，神通说法，方便调伏。是为菩萨第十受生藏。

“佛子，若菩萨摩诃萨，于此十法修习增长圆满成就，则能于一庄严中，现种种庄严；如是庄严一切国土，开导示悟一切众生，尽未来劫无有休息；演说一切诸佛法海种种境界、种种成熟，展转传来无量诸法；现不思议佛自在力，充满一切虚空法界；于诸众生心行海中而转法轮，于一切世界示现成佛，恒无间断；以不可说清净言音说一切法，住无量处通达无碍；以一切法庄严道场，随诸众生欲解差别而现成佛，开示无量甚深法藏，教化成就一切世间。”

尔时，岚毗尼林神，欲重明其义，以佛神力，普观十方而说颂言：

“最上离垢清净心，见一切佛无厌足，愿尽未来常供养，此明慧者受生藏。一切三世国土中，所有众生及诸佛，悉愿度脱恒瞻奉，此难思者受生藏。闻法无厌乐观察，普于三世无所碍，身心清净如虚空，此名称者受生藏。其心恒住大悲海，坚如金刚及宝山，了达一切种智门，此最胜者受生藏。大慈普覆于一切，妙行常增诸度海，以法光明照群品，此雄猛者受生藏。了达法性心无碍，生于三世诸佛家，普入十方法界海，此明智者受生藏。法身清净心无碍，普诣十方诸国土，一切佛力靡不成，此不思议受生藏。入深智慧已自在，于诸三昧亦究竟，观一切智如实门，此真身者受生藏。净治一切诸佛土，勤修普化众生法，显现如来自在力，此大名者受生藏。久已修行萨婆若，疾能趣入如来位，了知法界皆无碍，此诸佛子受生藏。

“善男子，菩萨具此十法，生如来家，为一切世间清净光明。善男子，我从无量劫来，得是自在受生解脱门。”

善财白言：“圣者，此解脱门境界云何？”

答言：“善男子，我先发愿：‘愿一切菩萨示受生时皆得亲近；愿入毗卢遮那如来无量受生海。’以昔愿力，生此世界阎浮提中岚毗尼园，专念菩萨何时下生；经于百年，世尊果从兜率陀天而来生此。

“时，此林中现十种相。何等为十？一者、此园中地忽自平坦，坑坎、堆阜悉皆不现。二者、金刚为地，众宝庄严，无有瓦砾、荆棘、株杌。三者、宝多罗树周匝行列，其根深植至于水际。四者、生众香芽，现众香藏，宝香为树，扶疏荫映，其诸香气皆逾天香。五者、诸妙华鬘宝庄严具，行列分布，处处充满。六者、园中所有一切诸树，皆自然开摩尼宝华。七者、诸池沼中，皆自生华，从地涌出，周布水上。八者、时此林中，娑婆世界欲色所住天、龙、夜叉、乾闼婆、阿修罗、迦楼罗、紧那罗、摩睺罗伽，一切诸王，莫不来集，合掌而住。九者、此世界中所有天女，乃至摩睺罗伽女皆生欢喜，各各捧持诸供养具，向毕洛叉树前，恭敬而立。十者、十方一切诸佛脐中，皆放光明，名菩萨受生自在灯，普照此林；一一光中，悉现诸佛受生，诞生所有神变，及一切菩萨受生功德，又出诸佛种种言音。是为林中十种瑞相。此相现时，诸天王等即知当有菩萨下生；我见此瑞，欢喜无量。

“善男子，摩耶夫人出迦毗罗城，入此林时，复现十种光明瑞相，令诸众生得法光明。何等为十？所谓：一切宝华藏光、宝香藏光、宝莲华开演出真实妙音声光、十方菩萨初发心光、一切菩萨得入诸地现神变光、一切菩萨修波罗蜜圆满智光、一切菩萨大愿智光、一切菩萨教化众生方便智光、一切菩萨证于法界真实智光、一切菩萨得佛自在受生出家成正觉光。此十光明，普照无量诸众生心。

“善男子，摩耶夫人于毕洛叉树下坐时，复现菩萨将欲诞生十种神变。何等为十？

“善男子，菩萨将欲诞生之时，欲界诸天天子、天女，及以色界一切诸天、诸龙、夜叉、乾闼婆、阿修罗、迦楼罗、紧那罗、摩睺罗伽并其眷属，为供养故，悉皆云集。摩耶夫人威德殊胜，身诸毛孔咸放光明，普照三千大千世界无所障碍，一切光明悉皆不现，除灭一切众生烦恼及恶道苦。是为菩萨将欲诞生第一神变。

“又，善男子，当尔之时，摩耶夫人腹中悉现三千世界一切形像，其百亿阎浮提内，各有都邑，各有园林，名号不同，皆有摩耶夫人于中止住、天众围绕，悉为显现菩萨将生不可思议神变之相。是为菩萨将欲诞生第二神变。

“又，善男子，摩耶夫人一切毛孔，皆现如来往昔修行菩萨道时，恭敬供养一切诸佛，及闻诸佛说法音声。譬如明镜及以水中，能现虚空日月、星宿、云雷等像；摩耶夫人身诸毛孔亦复如是，能现如来往昔因缘。是为菩萨将欲诞生第三神变。

“又，善男子，摩耶夫人身诸毛孔，一一皆现如来往修菩萨行时，所住世界，城邑聚落，山林河海，众生劫数，值佛出世，入净国土，随所受生，寿命长短，依善知识修行善法，于一切刹在在生处，摩耶夫人常为其母；如是一切，于毛孔中靡不皆现。是为菩萨将欲诞生第四神变。

“又，善男子，摩耶夫人一一毛孔，显现如来往昔修行菩萨行时，随所生处，色相形貌，衣服饮食，苦乐等事，一一普现，分明辨了。是为菩萨将欲诞生第五神变。

“又，善男子，摩耶夫人身诸毛孔，一一皆现世尊往昔修施行时，舍所难舍──头目耳鼻，唇舌牙齿，身体手足，血肉筋骨，男女妻妾，城邑宫殿，衣服璎珞，金银宝货。──如是一切内外诸物，亦见受者形貌、音声及其处所。是为菩萨将欲诞生第六神变。

“又，善男子，摩耶夫人入此园时，其林普现过去所有一切诸佛入母胎时国土、园林、衣服、华鬘、涂香、末香、幡缯、幢盖──一切众宝庄严之事，妓乐歌咏上妙音声，令诸众生普得见闻。是为菩萨将诞生时第七神变。

“又，善男子，摩耶夫人入此园时，从其身出菩萨所住摩尼宝王宫殿、楼阁，超过一切天、龙、夜叉、乾闼婆、阿修罗、迦楼罗、紧那罗、摩睺罗伽及诸人王之所住者，宝网覆上，妙香普熏，众宝庄严，内外清净，各各差别，不相杂乱，周匝遍满岚毗尼园。是为菩萨将诞生时第八神变。

“又，善男子，摩耶夫人入此园时，从其身出十不可说百千亿那由他佛刹微尘数菩萨，其诸菩萨身形容貌、相好光明、进止威仪、神通眷属，皆与毗卢遮那菩萨等无有异，悉共同时赞叹如来。是为菩萨将诞生时第九神变。

“又，善男子，摩耶夫人将欲诞生菩萨之时，忽于其前，从金刚际出大莲华，名为一切宝庄严藏。金刚为茎，众宝为须，如意宝王以为其台，有十佛刹微尘数叶，一切皆以摩尼所成宝网、宝盖以覆其上。一切天王所共执持；一切龙王降注香雨；一切夜叉王恭敬围绕，散诸天华；一切乾闼婆王出微妙音，歌赞菩萨往昔供养诸佛功德；一切阿修罗王舍憍慢心，稽首敬礼；一切迦楼罗王垂宝缯幡，遍满虚空；一切紧那罗王欢喜瞻仰，歌咏赞叹菩萨功德；一切摩睺罗伽王皆生欢喜，歌咏赞叹，普雨一切宝庄严云。是为菩萨将诞生时第十神变。

“善男子，岚毗尼园示现如是十种相已，然后菩萨其身诞生。如虚空中现净日轮，如高山顶出于庆云，如密云中而耀电光，如夜暗中而燃大炬；尔时，菩萨从母胁生，身相光明亦复如是。善男子，菩萨尔时，虽现初生，悉已了达一切诸法，如梦如幻，如影如像，无来无去，不生不灭。

“善男子，当我见佛于此四天下阎浮提内岚毗尼园示现初生种种神变时，亦见如来于三千大千世界百亿四天下阎浮提内岚毗尼园中示现初生种种神变；亦见三千大千世界一一尘中无量佛刹，亦见百佛世界、千佛世界乃至十方一切世界一一尘中无量佛刹，如是一切诸佛刹中，皆有如来示现受生种种神变。如是念念，常无间断。”

时，善财童子白彼神言：“大天得此解脱，其已久如？”

答言：“善男子，乃往古世，过亿佛刹微尘数劫，复过是数。时，有世界名为普宝，劫名悦乐，八十那由他佛于中出现；其第一佛，名自在功德幢，十号具足。彼世界中，有四天下，名妙光庄严；其四天下阎浮提中，有一王都，名须弥庄严幢；其中有王，名宝焰眼；其王夫人，名曰喜光。善男子，如此世界摩耶夫人，为毗卢遮那如来之母；彼世界中喜光夫人，为初佛母，亦复如是。

“善男子，其喜光夫人将欲诞生菩萨之时，与二十亿那由他采女诣金华园；园中有楼，名妙宝峰；其边有树，名一切施。喜光夫人攀彼树枝而生菩萨，诸天王众各持香水共以洗沐。时，有乳母名为净光，侍立其侧。既洗沐已，诸天王众授与乳母。乳母敬受，生大欢喜，即得菩萨普眼三昧；得此三昧已，普见十方无量诸佛，复得菩萨于一切处示现受生自在解脱。如初受胎识，速疾无碍；得此解脱故，见一切佛乘本愿力受生自在，亦复如是。善男子，于汝意云何？彼乳母者，岂异人乎？我身是也。我从是来，念念常见毗卢遮那佛示现菩萨受生海调伏众生自在神力。如见毗卢遮那佛乘本愿力，念念于此三千大千，乃至十方一切世界微尘之内，皆现菩萨受生神变；见一切佛悉亦如是，我皆恭敬承事供养，听所说法，如说修行。”

时，岚毗尼林神，欲重宣此解脱义，承佛神力，普观十方而说颂言：

“佛子汝所问，诸佛甚深境；汝今应听受，我说其因缘。过亿刹尘劫，有劫名悦乐；八十那由他，如来出兴世。最初如来号，自在功德幢；我在金华园，见彼初生日。我时为乳母，智慧极聪利；诸天授与我，菩萨金色身。我时疾捧持，谛观不见顶，身相皆圆满，一一无边际。离垢清净身，相好以庄严，譬如妙宝像，见已自欣庆。思惟彼功德，疾增众福海；见此神通事，发大菩提心。专求佛功德，增广诸大愿，严净一切刹，灭除三恶道。普于十方土，供养无数佛，修行本誓愿，救脱众生苦。我于彼佛所，闻法得解脱，亿刹微尘数，无量劫修行。劫中所有佛，我昔曾供养，护持其正法，净此解脱海。亿刹微尘数，过去十力尊，尽持其法轮，增明此解脱。我于一念顷，见此刹尘中，一一有如来，所净诸刹海。刹内悉有佛，园中示诞生，各现不思议，广大神通力。或见不思议，亿刹诸菩萨，住于天宫上，将证佛菩提。无量刹海中，诸佛现受生，说法众围绕，于此我皆见。一念见亿刹，微尘数菩萨，出家趣道场，示现佛境界。我见刹尘内，无量佛成道，各现诸方便，度脱苦众生。一一微尘中，诸佛转法轮，悉以无尽音，普雨甘露法。亿刹微尘数，一一刹尘内，悉见于如来，示现般涅槃。如是无量刹，如来示诞生；而我悉分身，现前兴供养。不思议刹海，无量趣差别；我悉现其前，雨于大法雨。佛子我知此，难思解脱门，无量亿劫中，称扬不可尽。

“善男子，我唯知此菩萨于无量劫遍一切处示现受生自在解脱。如诸菩萨摩诃萨，能以一念为诸劫藏，观一切法，以善方便而现受生；周遍供养一切诸佛，究竟通达一切佛法；于一切趣皆现受生，一切佛前坐莲华座；知诸众生应可度时，为现受生方便调伏；于一切刹现诸神变，犹如影像悉现其前。我当云何能知能说彼功德行？

“善男子，此迦毗罗城，有释种女，名曰瞿波。汝诣彼问：菩萨云何于生死中教化众生？”

时，善财童子顶礼其足，绕无数匝，殷勤瞻仰，辞退而去。

尔时，善财童子向迦毗罗城，思惟修习受生解脱，增长广大，忆念不舍。

渐次游行，至菩萨集会普现法界光明讲堂，其中有神，号无忧德，与一万主宫殿神俱，来迎善财，作如是言：“善来丈夫！有大智慧，有大勇猛，能修菩萨不可思议自在解脱，心恒不舍广大誓愿，善能观察诸法境界；安住法城，入于无量诸方便门，成就如来功德大海；得妙辩才，善调众生，获圣智身，恒顺修行，知诸众生心行差别，令其欢喜趣向佛道。

“我观仁者修诸妙行心无暂懈，威仪所行悉皆清净，汝当不久得诸如来清净庄严无上三业，以诸相好庄严其身，以十力智莹饰其心，游诸世间。我观仁者勇猛精进而无有比，不久当得普见三世一切诸佛听受其法，不久当得一切菩萨禅定解脱诸三昧乐，不久当入诸佛如来甚深解脱。何以故？见善知识亲近供养，听受其教，忆念修行，不懈不退，无忧无悔，无有障碍，魔及魔民不能为难，不久当成无上果故。”

善财童子言：“圣者，如向所说，愿我皆得。圣者，我愿一切众生，息诸热恼，离诸恶业，生诸安乐，修诸净行。圣者，一切众生，起诸烦恼，造诸恶业，堕诸恶趣，若身若心恒受楚毒，菩萨见已心生忧恼。圣者，譬如有人，唯有一子，爱念情至，忽见被人割截肢体，其心痛切不能自安。菩萨摩诃萨亦复如是，见诸众生以烦恼业堕三恶趣受种种苦，心大忧恼。若见众生起身、语、意三种善业，生天人趣受身心乐，菩萨尔时生大欢喜。何以故？菩萨不自为故求一切智，不贪生死诸欲快乐，不随想倒、见倒、心倒、诸结、随眠、爱见力转，不起众生种种乐想，亦不味著诸禅定乐，非有障碍、疲厌、退转住于生死。但见众生于诸有中，具受无量种种诸苦，起大悲心，以大愿力而普摄取。悲愿力故，修菩萨行，为断一切众生烦恼，为求如来一切智智，为供养一切诸佛如来，为严净一切广大国土，为净治一切众生乐欲及其所有身心诸行，于生死中无有疲厌。

“圣者，菩萨摩诃萨于诸众生，为庄严，令生人天富贵乐故；为父母，为其安立菩提心故；为养育，令其成就菩萨道故；为卫护，令其远离三恶道故；为船师，令其得度生死海故；为归依，令舍诸魔烦恼怖故；为究竟，令其永得清凉乐故；为津济，令入一切诸佛海故；为导师，令至一切法宝洲故；为妙华，开敷诸佛功德心故；为严具，常放福德智慧光故；为可乐，凡有所作悉端严故；为可尊，远离一切诸恶业故；为普贤，具足一切端严身故；为大明，常放智慧净光明故；为大云，常雨一切甘露法故。圣者，菩萨如是修诸行时，令一切众生皆生爱乐、具足法乐。”

尔时，善财童子将升法堂，其无忧德及诸神众，以出过诸天上妙华鬘、涂香、末香，及以种种宝庄严具，散善财上，而说颂言：

“汝今出世间，为世大明灯，普为诸众生，勤求无上觉。无量亿千劫，难可得见汝；功德日今出，灭除诸世暗。汝见诸众生，颠倒惑所覆，而兴大悲意，求证无师道。汝以清净心，寻求佛菩提，承事善知识，不自惜身命。汝于诸世间，无依无所著，其心普无碍，清净如虚空。汝修菩提行，功德悉圆满，放大智慧光，普照一切世。汝不离世间，亦不著于世，行世无障碍，如风游虚空。譬如火灾起，一切无能灭；汝修菩提行，精进火亦然。勇猛大精进，坚固不可动，金刚慧师子，游行无所畏。一切法界中，所有诸刹海，汝悉能往诣，亲近善知识。”

尔时，无忧德神说此颂已，为爱乐法故，随逐善财，恒不舍离。

尔时，善财童子入普现法界光明讲堂，周遍推求彼释氏女，见在堂内，坐宝莲华师子之座，八万四千采女所共围绕。是诸采女，靡不皆从王种中生，悉于过去修菩萨行同种善根，布施、爱语普摄众生；已能明见一切智境，已共修集佛菩提行；恒住正定，常游大悲，普摄众生犹如一子；慈心具足，眷属清净；已于过去成就菩萨不可思议善巧方便，皆于阿耨多罗三藐三菩提得不退转，具足菩萨诸波罗蜜；离诸取著，不乐生死；虽行诸有，心常清净，恒勤观察一切智道；离障盖网，超诸著处，从于法身而示化形；生普贤行，长菩萨力，智日慧灯悉已圆满。

尔时，善财童子诣彼释女瞿波之所，顶礼其足，合掌而住，作如是言：“圣者，我已先发阿耨多罗三藐三菩提心，而未知菩萨云何于生死中，而不为生死过患所染？了法自性，而不住声闻、辟支佛地？具足佛法，而修菩萨行？住菩萨地，而入佛境界？超过世间，而于世受生？成就法身，而示现无边种种色身？证无相法，而为众生示现诸相？知法无说，而广为众生演说诸法？知众生空，而恒不舍化众生事？虽知诸佛不生不灭，而勤供养无有退转？虽知诸法无业无报，而修诸善行恒不止息？”

时，瞿波女告善财言：“善哉！善哉！善男子，汝今能问菩萨摩诃萨如是行法，修习普贤诸行愿者能如是问。谛听谛听！善思念之！我当承佛神力，为汝宣说。

“善男子，若诸菩萨成就十法，则能圆满因陀罗网普智光明菩萨之行。何等为十？所谓：依善知识故，得广大胜解故，得清净欲乐故，集一切福智故，于诸佛所听闻法故，心恒不舍三世佛故，同于一切菩萨行故，一切如来所护念故，大悲妙愿皆清净故，能以智力普断一切诸生死故。是为十。若诸菩萨成就此法，则能圆满因陀罗网普智光明菩萨之行。

“佛子，若菩萨亲近善知识，则能精进不退修习出生无尽佛法。佛子，菩萨以十种法，承事善知识。何等为十？所谓：于自身命无所顾惜，于世乐具心不贪求，知一切法性皆平等，永不退舍一切智愿，观察一切法界实相，心恒舍离一切有海，知法如空心无所依，成就一切菩萨大愿，常能示现一切刹海，净修菩萨无碍智轮。佛子，应以此法承事一切诸善知识，无所违逆。”

尔时，释迦瞿波女，欲重明此义，承佛神力，观察十方，而说颂言：

“菩萨为利诸群生，正念亲承善知识，敬之如佛心无怠，此行于世帝网行。胜解广大如虚空，一切三世悉入中，国土众生佛皆尔，此是普智光明行。志乐如空无有际，永断烦恼离诸垢，一切佛所修功德，此行于世身云行。菩萨修习一切智，不可思议功德海，净诸福德智慧身，此行于世不染行。一切诸佛如来所，听受其法无厌足，能生实相智慧灯，此行于世普照行。十方诸佛无有量，一念一切悉能入，心恒不舍诸如来，此向菩提大愿行。能入诸佛大众会，一切菩萨三昧海，愿海及以方便海，此行于世帝网行。一切诸佛所加持，尽未来际无边劫，处处修行普贤道，此是菩萨分身行。见诸众生受大苦，起大慈悲现世间，演法光明除暗冥，此是菩萨智日行。见诸众生在诸趣，为集无边妙法轮，令其永断生死流，此是修行普贤行。菩萨修行此方便，随众生心而现身，普于一切诸趣中，化度无量诸含识。以大慈悲方便力，普遍世间而现身，随其解欲为说法，皆令趣向菩提道。”

时，释迦瞿波说此颂已，告善财童子言：“善男子，我已成就观察一切菩萨三昧海解脱门。”

善财言：“大圣，此解脱门境界云何？”

答言：“善男子，我入此解脱，知此娑婆世界佛刹微尘数劫，所有众生于诸趣中，死此生彼，作善作恶，受诸果报，有求出离、不求出离，正定、邪定及以不定，有烦恼善根，无烦恼善根，具足善根，不具足善根，不善根所摄善根，善根所摄不善根；如是所集善、不善法，我皆知见。又彼劫中所有诸佛名号、次第，我悉了知。彼佛世尊从初发心，及以方便求一切智，出生一切诸大愿海，供养诸佛，修菩萨行，成等正觉，转妙法轮，现大神通，化度众生，我悉了知。亦知彼佛众会差别，其众会中有诸众生依声闻乘而得出离，其声闻众过去修习一切善根，及其所得种种智慧，我悉了知。有诸众生依独觉乘而得出离，其诸独觉所有善根、所得菩提、寂灭解脱、神通变化、成熟众生、入于涅槃，我悉了知。亦知彼佛诸菩萨众，其诸菩萨从初发心，修习善根，出生无量诸大愿行，成就满足诸波罗蜜种种庄严菩萨之道，以自在力，入菩萨地，住菩萨地，观菩萨地，净菩萨地，菩萨地相、菩萨地智、菩萨摄智、菩萨教化众生智、菩萨建立智、菩萨广大行境界、菩萨神通行、菩萨三昧海、菩萨方便，菩萨于念念中所入三昧海、所得一切智光明、所获一切智电光云、所得实相忍、所通达一切智、所住刹海、所入法海、所知众生海、所住方便、所发誓愿、所现神通，我悉了知。

“善男子，此娑婆世界，尽未来际，所有劫海，展转不断，我皆了知。如知娑婆世界，亦知娑婆世界内微尘数世界，亦知娑婆世界内一切世界，亦知娑婆世界微尘内所有世界，亦知娑婆世界外十方无间所住世界，亦知娑婆世界世界种所摄世界，亦知毗卢遮那世尊此华藏世界海中十方无量诸世界种所摄世界，所谓：世界广博、世界安立、世界轮、世界场、世界差别、世界转、世界莲华、世界须弥、世界名号。尽此世界海一切世界，由毗卢遮那世尊本愿力故，我悉能知，亦能忆念。

“亦念如来往昔所有诸因缘海。所谓：修习一切诸乘方便，无量劫中，住菩萨行，净佛国土，教化众生，承事诸佛，造立住处，听受说法，获诸三昧，得诸自在；修檀波罗蜜入佛功德海，持戒苦行，具足诸忍，勇猛精进，成就诸禅，圆满净慧；于一切处示现受生，普贤行愿悉皆清净，普入诸刹，普净佛土，普入一切如来智海，普摄一切诸佛菩提，得于如来大智光明，证于诸佛一切智性，成等正觉，转妙法轮；及其所有道场众会，其众会中一切众生，往世已来所种善根，从初发心，成熟众生，修行方便，念念增长，获诸三昧神通解脱。如是一切，我悉了知。何以故？我此解脱，能知一切众生心行、一切众生修行善根、一切众生杂染清净、一切众生种种差别、一切声闻诸三昧门、一切缘觉寂静三昧神通解脱、一切菩萨一切如来解脱光明，皆了知故。”

尔时，善财童子白瞿波言：“圣者得此解脱，其已久如？”

答言：“善男子，我于往世，过佛刹微尘数劫，有劫名胜行，世界名无畏。彼世界中，有四天下，名为安隐。其四天下阎浮提中，有一王城，名高胜树，于八十王城中最为上首。彼时，有王名曰财主，其王具有六万采女、五百大臣、五百王子；其诸王子皆悉勇健，能伏怨敌。其王太子，名威德主，端正殊特，人所乐见，足下平满，轮相备具，足趺隆起，手足指间皆有网缦，足跟齐正，手足柔软，伊尼耶鹿王腨，七处圆满，阴藏隐密，其身上分如师子王，两肩平满，双臂⛔长，身相端直，颈文三道，颊如师子，具四十齿悉皆齐密，四牙鲜白，其舌长广出梵音声，眼目绀青，睫如牛王，眉间毫相，顶上肉髻，皮肤细软如真金色，身毛上靡，发帝青色，其身洪满如尼拘陀树。

“尔时，太子受父王教，与十千采女诣香牙园游观戏乐。太子是时，乘妙宝车，其车具有种种严饰，置大摩尼师子之座而坐其上；五百采女各执宝绳牵驭而行，进止有度，不迟不速；百千万人持诸宝盖，百千万人持诸宝幢，百千万人持诸宝幡，百千万人作诸妓乐，百千万人烧诸名香，百千万人散诸妙华，前后围绕而为翊从。道路平正，无有高下，众宝杂华散布其上；宝树行列，宝网弥覆，种种楼阁延袤其间。其楼阁中，或有积聚种种珍宝，或有陈列诸庄严具，或有供设种种饮食，或有悬布种种衣服，或有备拟诸资生物，或复安置端正女人，及以无量僮仆侍从；随有所须，悉皆施与。

“时，有母人名为善现，将一童女名具足妙德，颜容端正，色相严洁，洪纤得所，修短合度，目发绀青，声如梵音，善达工巧，精通辩论，恭勤匪懈，慈愍不害，具足惭愧，柔和质直，离痴寡欲，无诸谄诳，乘妙宝车，采女围绕，及与其母从王城出，先太子行。见其太子言辞讽咏，心生爱染，而白母言：‘我心愿得敬事此人，若不遂情，当自殒灭。’母告女言：‘莫生此念。何以故？此甚难得。此人具足轮王诸相，后当嗣位作转轮王，有宝女出，腾空自在。我等卑贱，非其匹偶。此处难得，勿生是念。’

“彼香牙园侧，有一道场，名法云光明。时，有如来名胜日身，十号具足，于中出现已经七日。时，彼童女暂时假寐，梦见其佛；从梦觉已，空中有天而告之言：‘胜日身如来，于法云光明道场成等正觉已经七日，诸菩萨众前后围绕。天、龙、夜叉、乾闼婆、阿修罗、迦楼罗、紧那罗、摩睺罗伽、梵天乃至色究竟天，诸地神、风神、火神、水神、河神、海神、山神、树神、园神、药神、主城神等，为见佛故，皆来集会。’

“时，妙德童女梦睹如来故，闻佛功德故，其心安隐，无有怖畏，于太子前而说颂言：

“‘我身最端正，名闻遍十方，智慧无等伦，善达诸工巧。无量百千众，见我皆贪染；我心不于彼，而生少爱欲。无瞋亦无恨，无嫌亦无喜，但发广大心，利益诸众生。我今见太子，具诸功德相，其心大欣庆，诸根咸悦乐。色如光明宝，发美而右旋，额广眉纤曲，我心愿事汝。我观太子身，譬若真金像，亦如大宝山，相好有光明。目广绀青色，月面师子颊，喜颜美妙音，愿垂哀纳我！舌相广长妙，犹如赤铜色；梵音紧那声，闻者皆欢喜。口方不褰缩，齿白悉齐密，发言现笑时，见者心欢喜。离垢清净身，具相三十二，必当于此界，而作转轮位。’

“尔时，太子告彼女言：‘汝是谁女？为谁守护？若先属人，我则不应起爱染心。’

“尔时，太子以颂问言：

“‘汝身极清净，功德相具足；我今问于汝，汝于谁所住？谁为汝父母？汝今系属谁？若已属于人，彼人摄受汝。汝不盗他物，汝不有害心，汝不作邪淫，汝依何语住？不说他人恶，不坏他所亲，不侵他境界，不于他恚怒。不生邪险见，不作相违业，不以谄曲力，方便诳世间。尊重父母不？敬善知识不？见诸贫穷人，能生摄心不？若有善知识，诲示于汝法，能生坚固心，究竟尊重不？爱乐于佛不？了知菩萨不？众僧功德海，汝能恭敬不？汝能知法不？能净众生不？为住于法中，为住于非法？见诸孤独者，能起慈心不？见恶道众生，能生大悲不？见他得荣乐，能生欢喜不？他来逼迫汝，汝无瞋恼不？汝发菩提意，开悟众生不？无边劫修行，能无疲倦不？’

“尔时，女母为其太子而说颂言：

“‘太子汝应听，我今说此女，初生及成长，一切诸因缘。太子始生日，即从莲华生，其目净修广，肢节悉具足。我曾于春月，游观娑罗园，普见诸药草，种种皆荣茂。奇树发妙华，望之如庆云；好鸟相和鸣，林间共欢乐。同游八百女，端正夺人心，被服皆严丽，歌咏悉殊美。彼园有浴池，名曰莲华幢；我于池岸坐，采女众围绕。于彼莲池内，忽生千叶华，宝叶琉璃茎，阎浮金为台。尔时夜分尽，日光初出现，其莲正开剖，放大清净光。其光极炽盛，譬如日初出，普照阎浮提，众叹未曾有。时见此玉女，从彼莲华生，其身甚清净，肢分皆圆满。此是人间宝，从于净业生，宿因无失坏，今受此果报。绀发青莲眼，梵声金色光，华鬘众宝髻，清净无诸垢。肢节悉具足，其身无缺减，譬如真金像，安处宝华中。毛孔栴檀香，普熏于一切；口出青莲香，常演梵音声。此女所住处，常有天音乐；不应下劣人，而当如是偶。世间无有人，堪与此为夫，唯汝相严身，愿垂见纳受！非长亦非短，非粗亦非细，种种悉端严，愿垂见纳受！文字算数法，工巧诸技艺，一切皆通达，愿垂见纳受！善了诸兵法，巧断众诤讼，能调难可调，愿垂见纳受！其身甚清净，见者无厌足，功德自庄严，汝应垂纳受！众生所有患，善达彼缘起，应病而与药，一切能消灭。阎浮语言法，差别无量种，乃至妓乐音，靡不皆通达。妇人之所能，此女一切知，而无女人过，愿垂速纳受！不嫉亦不悭，无贪亦无恚，质直性柔软，离诸粗犷恶。恭敬于尊者，奉事无违逆，乐修诸善行，此能随顺汝。若见于老病，贫穷在苦难，无救无所依，常生大慈愍。常观第一义，不求自利乐，但愿益众生，以此庄严心。行住与坐卧，一切无放逸；言说及默然，见者咸欣乐。虽于一切处，皆无染著心；见有功德人，乐观无厌足。尊重善知识，乐见离恶人；其心不躁动，先思后作业。福智所庄严，一切无怨恨，女人中最上，宜应事太子。’

“尔时，太子入香牙园已，告其妙德及善现言：‘善女，我趣求阿耨多罗三藐三菩提，当于尽未来际无量劫，集一切智助道之法，修无边菩萨行，净一切波罗蜜，供养一切诸如来，护持一切诸佛教，严净一切佛国土，当令一切如来种性不断，当随一切众生种性而普成熟，当灭一切众生生死苦置于究竟安乐处，当净治一切众生智慧眼，当修习一切菩萨所修行，当安住一切菩萨平等心，当成就一切菩萨所行地，当令一切众生普欢喜；当舍一切物，尽未来际行檀波罗蜜，令一切众生普得满足衣服饮食、妻妾男女、头目手足，如是一切内外所有，悉当舍施，无所吝惜。当于尔时，汝或于我而作障难：施财物时，汝心吝惜；施男女时，汝心痛恼；割肢体时，汝心忧闷；舍汝出家，汝心悔恨。’

“尔时，太子即为妙德而说颂言：

“‘哀愍众生故，我发菩提心，当于无量劫，习行一切智。无量大劫中，净修诸愿海，入地及治障，悉经无量劫。三世诸佛所，学六波罗蜜，具足方便行，成就菩提道。十方垢秽刹，我当悉严净；一切恶道难，我当令永出。我当以方便，广度诸群生，令灭愚痴暗，住于佛智道。当供一切佛，当净一切地，起大慈悲心，悉舍内外物。汝见来乞者，或生悭吝心；我心常乐施，汝勿违于我。若见我施头，慎勿生忧恼；我今先语汝，令汝心坚固。乃至截手足，汝勿嫌乞者；汝今闻我语，应可谛思惟。男女所爱物，一切我皆舍；汝能顺我心，我当成汝意。’

“尔时，童女白太子言：‘敬奉来教。’即说颂言：

“‘无量劫海中，地狱火焚身；若能眷纳我，甘心受此苦。无量受生处，碎身如微尘；若能眷纳我，甘心受此苦。无量劫顶戴，广大金刚山；若能眷纳我，甘心受此苦。无量生死海，以我身肉施；汝得法王处，愿令我亦然！若能眷纳我，与我为主者，生生行施处，愿常以我施！为愍众生苦，而发菩提心；既已摄众生，亦当摄受我。我不求豪富，不贪五欲乐，但为共行法，愿以仁为主！绀青修广眼，慈愍观世间，不起染著心，必成菩萨道。太子所行处，地出众宝华，必作转轮王，愿能眷纳我！我曾梦见此，妙法菩提场，如来树下坐，无量众围绕。我梦彼如来，身如真金山，以手摩我顶，寤已心欢喜。往昔眷属天，名曰喜光明；彼天为我说，道场佛兴世。我曾生是念：愿见太子身。彼天报我言：汝今当得见。我昔所志愿，于今悉成满；唯愿俱往诣，供养彼如来！’

“尔时，太子闻胜日身如来名，生大欢喜，愿见彼佛，以五百摩尼宝散其女上，冠以妙藏光明宝冠，被以火焰摩尼宝衣。其女尔时，心不动摇，亦无喜相；但合掌恭敬，瞻仰太子，目不暂舍。

“其母善现，于太子前而说颂言：

“‘此女极端正，功德庄严身；昔愿奉太子，今意已满足。持戒有智慧，具足诸功德；普于一切世，最胜无伦匹。此女莲华生，种姓无讥丑，太子同行业，远离一切过。此女身柔软，犹如天缯纩；其手所触摩，众患悉除灭。毛孔出妙香，芬馨最无比；众生若闻者，悉住于净戒。身色如真金，端坐华台上；众生若见者，离害具慈心。言音极柔软，听之无不喜；众生若得闻，悉离诸恶业。心净无瑕垢，远离诸谄曲，称心而发言，闻者皆欢喜。调柔具惭愧，恭敬于尊宿，无贪亦无诳，怜愍诸众生。此女心不恃，色相及眷属；但以清净心，恭敬一切佛。’

“尔时，太子与妙德女及十千采女并其眷属，出香牙园，诣法云光明道场。至已下车，步进诣如来所。见佛身相端严寂静，诸根调顺，内外清净，如大龙池无诸垢浊；皆生净信，踊跃欢喜，顶礼佛足，绕无数匝。于时，太子及妙德女，各持五百妙宝莲华供散彼佛。太子为佛造五百精舍，一一皆以香木所成，众宝庄严，五百摩尼以为间错。时，佛为说普眼灯门修多罗；闻是经已，于一切法中得三昧海，所谓：得普照一切佛愿海三昧、普照三世藏三昧、现见一切佛道场三昧、普照一切众生三昧、普照一切世间智灯三昧、普照一切众生根智灯三昧、救护一切众生光明云三昧、普照一切众生大明灯三昧、演一切佛法轮三昧、具足普贤清净行三昧。时，妙德女得三昧，名难胜海藏，于阿耨多罗三藐三菩提永不退转。

“时，彼太子与妙德女并其眷属，顶礼佛足，绕无数匝，辞退还宫；诣父王所，拜跪毕已，奉白王言：‘大王当知，胜日身如来出兴于世，于此国内法云光明菩提场中成等正觉，于今未久。’尔时，大王语太子言：‘是谁为汝说如是事？天耶？人耶？’太子白言：‘是此具足妙德女说。’时，王闻已，欢喜无量，譬如贫人得大伏藏，作如是念：‘佛无上宝难可值遇，若得见佛，永断一切恶道怖畏。佛如医王，能治一切诸烦恼病，能救一切生死大苦；佛如导师，能令众生至于究竟安隐住处。’作是念已，集诸小王、群臣、眷属，及以刹利、婆罗门等一切大众，便舍王位，授与太子；灌顶讫已，与万人俱，往诣佛所；到已礼足，绕无数匝，并其眷属悉皆退坐。

“尔时，如来观察彼王及诸大众，白毫相中放大光明，名一切世间心灯，普照十方无量世界，住于一切世主之前，示现如来不可思议大神通力，普令一切应受化者心得清净。尔时，如来以不思议自在神力，现身超出一切世间，以圆满音普为大众说陀罗尼，名一切法义离暗灯，佛刹微尘数陀罗尼而为眷属。彼王闻已，即时获得大智光明；其众会中，有阎浮提微尘数菩萨，俱时证得此陀罗尼；六十万那由他人，尽诸有漏，心得解脱；十千众生，远尘离垢，得法眼净；无量众生，发菩提心。时，佛又以不思议力广现神变，普于十方无量世界演三乘法化度众生。

“时，彼父王作如是念：‘我若在家，不能证得如是妙法；若于佛所出家学道，即当成就。’作是念已，前白佛言：‘愿得从佛出家修学！’佛言：‘随意，宜自知时。’时，财主王与十千人，皆于佛所同时出家。未久之间，悉得成就一切法义离暗灯陀罗尼，亦得如上诸三昧门，又得菩萨十神通门，又得菩萨无边辩才，又得菩萨无碍净身，往诣十方诸如来所听受其法，为大法师演说妙法；复以神力遍十方刹，随众生心而为现身，赞佛出现，说佛本行，示佛本缘，称扬如来自在神力，护持于佛所说教法。

“尔时，太子于十五日在正殿上，采女围绕，七宝自至──一者、轮宝，名无碍行；二者、象宝，名金刚身；三者、马宝，名迅疾风；四者、珠宝，名日光藏；五者、女宝，名具妙德；六、藏臣宝，名为大财；七、主兵宝，名离垢眼。──七宝具足，为转轮王，王阎浮提，正法治世，人民快乐。王有千子，端正勇健，能伏冤敌。其阎浮提中有八十王城，一一城中有五百僧坊，一一僧坊立佛支提，皆悉高广，以众妙宝而为校饰；一一王城皆请如来，以不思议众妙供具而为供养。佛入城时，现大神力，令无量众生种诸善根，无量众生心得清净，见佛欢喜，发菩提意，起大悲心，利益众生，勤修佛法，入真实义，住于法性，了法平等，获三世智，等观三世，知一切佛出兴次第，说种种法摄取众生，发菩萨愿，入菩萨道，知如来法，成就法海，能普现身遍一切刹，知众生根及其性欲，令其发起一切智愿。

“佛子，于汝意云何？彼时太子得轮王位供养佛者，岂异人乎？今释迦牟尼佛是也。财主王者，宝华佛是。其宝华佛，现在东方过世界海微尘数佛刹有世界海，名现法界虚空影像云，中有世界种，名普现三世影摩尼王，彼世界种中有世界，名圆满光，中有道场，名现一切世主身，宝华如来于此成阿耨多罗三藐三菩提，不可说佛刹微尘数诸菩萨众前后围绕而为说法。宝华如来往昔修行菩萨道时，净此世界海；其世界海中去、来、今佛出兴世者，皆是宝华如来为菩萨时教化令发阿耨多罗三藐三菩提心。彼时女母善现者，今我母善目是。其王眷属，今如来所众会是也，皆具修行普贤诸行成满大愿，虽恒在此众会道场而能普现一切世间，住诸菩萨平等三昧，常得现见一切诸佛，一切如来以等虚空妙音声云演正法轮悉能听受，于一切法悉得自在，名称普闻诸佛国土，普诣一切道场之所，普现一切众生之前，随其所应教化调伏，尽未来劫修菩萨道恒无间断，成满普贤广大誓愿。

“佛子，其妙德女与威德主转轮圣王以四事供养胜日身如来者，我身是也。彼佛灭后，其世界中，六十亿百千那由他佛出兴于世，我皆与王承事供养。其第一佛，名清净身；次名一切智月光明身；次名阎浮檀金光明王；次名诸相庄严身；次名妙月光；次名智观幢；次名大智光；次名金刚那罗延精进；次名智力无能胜；次名普安详智；次名离垢胜智云；次名师子智光明；次名光明髻；次名功德光明幢；次名智日幢；次名宝莲华开敷身；次名福德严净光；次名智焰云；次名普照月；次名庄严盖妙音声；次名师子勇猛智光明；次名法界月；次名现虚空影像开悟众生心；次名恒嗅寂灭香；次名普震寂静音；次名甘露山；次名法海音；次名坚固网；次名佛影髻；次名月光毫；次名辩才口；次名觉华智；次名宝焰山；次名功德星；次名宝月幢；次名三昧身；次名宝光王；次名普智行；次名焰海灯；次名离垢法音王；次名无比德名称幢；次名修臂；次名本愿清净月；次名照义灯；次名深远音；次名毗卢遮那胜藏王；次名诸乘幢；次名法海妙莲华。佛子，彼劫中，有如是等六十亿百千那由他佛出兴于世，我皆亲近承事供养。

“其最后佛，名广大解，于彼佛所，得净智眼。尔时，彼佛入城教化。我为王妃，与王礼觐，以众妙物而为供养，于其佛所闻说出生一切如来灯法门，即时获得观察一切菩萨三昧海境界解脱。佛子，我得此解脱已，与菩萨于佛刹微尘数劫勤加修习，于佛刹微尘数劫中承事供养无量诸佛；或于一劫承事一佛，或二、或三、或不可说，或值佛刹微尘数佛，悉皆亲近承事供养，而未能知菩萨之身形量色貌及其身业、心行智慧、三昧境界。

“佛子，若有众生，得见菩萨修菩提行，若疑若信；菩萨皆以世、出世间种种方便而摄取之，以为眷属，令于阿耨多罗三藐三菩提得不退转。佛子，我见彼佛得此解脱已，与菩萨于百佛刹微尘数劫而共修习；于其劫中，所有诸佛出兴于世，我皆亲近承事供养，听所说法读诵受持。于彼一切诸如来所，得此解脱种种法门，知种种三世，入种种刹海，见种种成正觉，入种种佛众会，发菩萨种种大愿，修菩萨种种妙行，得菩萨种种解脱，然未能知菩萨所得普贤解脱门。何以故？菩萨普贤解脱门，如太虚空，如众生名，如三世海，如十方海，如法界海，无量无边。佛子，菩萨普贤解脱门，与如来境界等。

“佛子，我于佛刹微尘数劫，观菩萨身无有厌足。如多欲人男女集会，递相爱染，起于无量妄想思觉。我亦如是，观菩萨身一一毛孔，念念见无量无边广大世界种种安住、种种庄严、种种形状，有种种山、种种地、种种云、种种名、种种佛兴、种种道场、种种众会，演种种修多罗，说种种灌顶、种种诸乘、种种方便、种种清净。又于菩萨一一毛孔，念念常见无边佛海，坐种种道场，现种种神变，转种种法轮，说种种修多罗，恒不断绝。又于菩萨一一毛孔，见无边众生海种种住处、种种形貌、种种作业、种种诸根。又于菩萨一一毛孔，见三世诸菩萨无边行门，所谓：无边广大愿、无边差别地、无边波罗蜜、无边往昔事、无边大慈门、无边大悲云、无边大喜心、无边摄取众生方便。

“佛子，我于佛刹微尘数劫，念念如是观于菩萨一一毛孔，已所至处而不重至，已所见处而不重见，求其边际竟不可得，乃至见彼悉达太子住于宫中、采女围绕。我以解脱力，观于菩萨一一毛孔，悉见三世法界中事。

“佛子，我唯得此观察菩萨三昧海解脱。如诸菩萨摩诃萨，究竟无量诸方便海，为一切众生现随类身，为一切众生说随乐行，于一一毛孔现无边色相海；知诸法性无性为性，知众生性同虚空相无有分别，知佛神力同于如如，遍一切处示现无边解脱境界；于一念中，能自在入广大法界，游戏一切诸地法门。而我云何能知能说彼功德行？

“善男子，此世界中，有佛母摩耶。汝诣彼问：菩萨云何修菩萨行，于诸世间无所染著，供养诸佛恒无休息，作菩萨业永不退转，离一切障碍、入菩萨解脱不由于他，住一切菩萨道，诣一切如来所，摄一切众生界，尽未来劫修菩萨行、发大乘愿，增长一切众生善根常无休息？”

尔时，释迦瞿波女，欲重明此解脱义，承佛神力即说颂言：

“若有见菩萨，修行种种行，起善不善心，菩萨皆摄取。乃往久远世，过百刹尘劫，有劫名清净，世界名光明。此劫佛兴世，六十千万亿；最后天人主，号曰法幢灯。彼佛涅槃后，有王名智山，统领阎浮提，一切无冤敌。王有五百子，端正能勇健，其身悉清净，见者皆欢喜。彼王及王子，信心供养佛，护持其法藏，亦乐勤修法。太子名善光，离垢多方便，诸相皆圆满，见者无厌足。五百亿人俱，出家行学道，勇猛坚精进，护持其佛法。王都名智树，千亿城围绕；有林名静德，众宝所庄严。善光住彼林，广宣佛正法，辩才智慧力，令众悉清净。有时因乞食，入彼王都城，行止极安详，正知心不乱。城中有居士，号曰善名称；我时为彼女，名为净日光。时我于城中，遇见善光明，诸相极端严，其心生染著。次乞至我门，我心增爱染，即解身璎珞，并珠置钵中。虽以爱染心，供养彼佛子；二百五十劫，不堕三恶趣。或生天王家，或作人王女，恒见善光明，妙相庄严身。此后所经劫，二百有五十，生于善现家，名为具妙德。时我见太子，而生尊重心，愿得备瞻侍，幸蒙哀纳受。我时与太子，觐佛胜日身，恭敬供养毕，即发菩提意。于彼一劫中，六十亿如来，最后佛世尊，名为广大解。于彼得净眼，了知诸法相，普见受生处，永除颠倒心。我得观菩萨，三昧境解脱，一念入十方，不思议刹海。我见诸世界，净秽种种别，于净不贪乐，于秽不憎恶。普见诸世界，如来坐道场，皆于一念中，悉放无量光。一念能普入，不可说众会；亦知彼一切，所得三昧门。一念能悉知，彼诸广大行，无量地方便，及以诸愿海。我观菩萨身，无边劫修行，一一毛孔量，求之不可得。一一毛孔刹，无数不可说，地水火风轮，靡不在其中。种种诸建立，种种诸形状，种种体名号，无边种庄严。我见诸刹海，不可说世界；及见其中佛，说法化众生。不了菩萨身，及彼身诸业；亦不知心智，诸劫所行道。”

尔时，善财童子顶礼其足，绕无数匝，辞退而去。

尔时，善财童子一心欲诣摩耶夫人所，即时获得观佛境界智，作如是念：“是善知识，远离世间，住无所住，超过六处，离一切著，知无碍道，具净法身，以如幻业而现化身，以如幻智而观世间，以如幻愿而持佛身、随意生身、无生灭身、无来去身、非虚实身、不变坏身、无起尽身、所有诸相皆一相身、离二边身、无依处身、无穷尽身、离诸分别如影现身、知如梦身、了如像身、如净日身、普于十方而化现身、住于三世无变异身、非身心身，犹如虚空，所行无碍，超诸世眼，唯是普贤净目所见。如是之人，我今云何而得亲近承事供养、与其同住、观其状貌、听其音声、思其语言、受其教诲？”

作是念已，有主城神，名曰宝眼，眷属围绕，于虚空中而现其身，种种妙物以为严饰，手持无量众色宝华以散善财，作如是言：“善男子，应守护心城，谓不贪一切生死境界；应庄严心城，谓专意趣求如来十力；应净治心城，谓毕究断除悭嫉谄诳；应清凉心城，谓思惟一切诸法实性；应增长心城，谓成办一切助道之法；应严饰心城，谓造立诸禅解脱宫殿；应照耀心城，谓普入一切诸佛道场听受般若波罗蜜法；应增益心城，谓普摄一切佛方便道；应坚固心城，谓恒勤修习普贤行愿；应防护心城，谓常专御捍恶友、魔军；应廓彻心城，谓开引一切佛智光明；应善补心城，谓听受一切佛所说法；应扶助心城，谓深信一切佛功德海；应广大心城，谓大慈普及一切世间；应善覆心城，谓集众善法以覆其上；应宽广心城，谓大悲哀愍一切众生；应开心城门，谓悉舍所有随应给施；应密护心城，谓防诸恶欲不令得入；应严肃心城，谓逐诸恶法不令其住；应决定心城，谓集一切智助道之法恒无退转；应安立心城，谓正念三世一切如来所有境界；应莹彻心城，谓明达一切佛正法轮修多罗中所有法门种种缘起；应部分心城，谓普晓示一切众生皆令得见萨婆若道；应住持心城，谓发一切三世如来诸大愿海；应富贵心城，谓集一切周遍法界大福德聚；应令心城明了，谓普知众生根欲等法；应令心城自在，谓普摄一切十方法界；应令心城清净，谓正念一切诸佛如来；应知心城自性，谓知一切法皆无有性；应知心城如幻，谓以一切智了诸法性。

“佛子，菩萨摩诃萨若能如是净修心城，则能积集一切善法。何以故？蠲除一切诸障难故，所谓：见佛障、闻法障、供养如来障、摄诸众生障、净佛国土障。善男子，菩萨摩诃萨以离如是诸障难故，若发希求善知识心，不用功力则便得见，乃至究竟必当成佛。”

尔时，有身众神，名莲华法德及妙华光明，无量诸神前后围绕，从道场出，住虚空中，于善财前，以妙音声，种种称叹摩耶夫人，从其耳珰放无量色相光明网，普照无边诸佛世界，令善财见十方国土一切诸佛。其光明网，右绕世间，经一匝已，然后还来，入善财顶，乃至遍入身诸毛孔。善财即得净光明眼，永离一切愚痴暗故；得离翳眼，能了一切众生性故；得离垢眼，能观一切法性门故；得净慧眼，能观一切佛国性故；得毗卢遮那眼，见佛法身故；得普光明眼，见佛平等不思议身故；得无碍光眼，观察一切刹海成坏故；得普照眼，见十方佛起大方便转正法轮故；得普境界眼，见无量佛以自在力调伏众生故；得普见眼，睹一切刹诸佛出兴故。

时，有守护菩萨法堂罗刹鬼王，名曰善眼，与其眷属万罗刹俱，于虚空中，以众妙华，散善财上，作如是言：“善男子，菩萨成就十法，则得亲近诸善知识。何等为十？所谓：其心清净离诸谄诳；大悲平等普摄众生，知诸众生无有真实；趣一切智，心不退转；以信解力普入一切诸佛道场；得净慧眼了诸法性；大慈平等普覆众生；以智光明廓诸妄境；以甘露雨涤生死热；以广大眼彻鉴诸法；心常随顺诸善知识。是为十。

“复次，佛子，菩萨成就十种三昧门，则常现见诸善知识。何等为十？所谓：法空清净轮三昧、观察十方海三昧、于一切境界不舍离不缺减三昧、普见一切佛出兴三昧、集一切功德藏三昧、心恒不舍善知识三昧、常见一切善知识生诸佛功德三昧、常不离一切善知识三昧、常供养一切善知识三昧、常于一切善知识所无过失三昧。佛子，菩萨成就此十三昧门，常得亲近诸善知识，又得善知识转一切佛法轮三昧；得此三昧已，悉知诸佛体性平等，处处值遇诸善知识。”

说是语时，善财童子仰视空中而答之言：“善哉！善哉！汝为哀愍摄受我故，方便教我见善知识。愿为我说：云何往诣善知识所？于何方处城邑聚落求善知识？”

罗刹答言：“善男子，汝应普礼十方，求善知识；正念思惟一切境界，求善知识；勇猛自在遍游十方，求善知识；观身观心如梦如影，求善知识。”

尔时，善财受行其教，即时睹见大宝莲华从地涌出，金刚为茎，妙宝为藏，摩尼为叶，光明宝王以为其台，众宝色香以为其须，无数宝网弥覆其上。于其台上，有一楼观，名普纳十方法界藏，奇妙严饰，金刚为地，千柱行列，一切皆以摩尼宝成，阎浮檀金以为其壁，众宝璎珞四面垂下，阶陛、栏楯周匝庄严。其楼观中，有如意宝莲华之座，种种众宝以为严饰，妙宝栏楯，宝衣间列，宝帐、宝网以覆其上，众宝缯幡周匝垂下，微风徐动，光流响发；宝华幢中雨众妙华，宝铃铎中出美音声，宝户牖间垂诸璎珞，摩尼身中流出香水，宝象口中出莲华网，宝师子口吐妙香云，梵形宝轮出随乐音，金刚宝铃出诸菩萨大愿之音，宝月幢中出佛化形，净藏宝王现三世佛受生次第，日藏摩尼放大光明遍照十方一切佛刹，摩尼宝王放一切佛圆满光明，毗卢遮那摩尼宝王兴供养云供养一切诸佛如来，如意珠王念念示现普贤神变充满法界，须弥宝王出天宫殿，天诸采女种种妙音歌赞如来不可思议微妙功德。

尔时，善财见如是座，复有无量众座围绕，摩耶夫人在彼座上，于一切众生前，现净色身。所谓：超三界色身，已出一切诸有趣故；随心乐色身，于一切世间无所著故；普周遍色身，等于一切众生数故；无等比色身，令一切众生灭倒见故；无量种色身，随众生心种种现故；无边相色身，普现种种诸形相故；普对现色身，以大自在而示现故；化一切色身，随其所应而现前故；恒示现色身，尽众生界而无尽故；无去色身，于一切趣无所灭故；无来色身，于诸世间无所出故；不生色身，无生起故；不灭色身，离语言故；非实色身，得如实故；非虚色身，随世现故；无动色身，生灭永离故；不坏色身，法性不坏故；无相色身，言语道断故；一相色身，无相为相故；如像色身，随心应现故；如幻色身，幻智所生故；如焰色身，但想所持故；如影色身，随愿现生故；如梦色身，随心而现故；法界色身，性净如空故；大悲色身，常护众生故；无碍色身，念念周遍法界故；无边色身，普净一切众生故；无量色身，超出一切语言故；无住色身，愿度一切世间故；无处色身，恒化众生不断故；无生色身，幻愿所成故；无胜色身，超诸世间故；如实色身，定心所现故；不生色身，随众生业而出现故；如意珠色身，普满一切众生愿故；无分别色身，但随众生分别起故；离分别色身，一切众生不能知故；无尽色身，尽诸众生生死际故；清净色身，同于如来无分别故。如是身者，非色，所有色相如影像故；非受，世间苦受究竟灭故；非想，但随众生想所现故；非行，依如幻业而成就故；离识，菩萨愿智空无性故，一切众生语言断故，已得成就寂灭身故。

尔时，善财童子又见摩耶夫人，随诸众生心之所乐，现超过一切世间色身。所谓：或现超过他化自在天女身乃至超过四大天王天女身，或现超过龙女身乃至超过人女身，现如是等无量色身，饶益众生。集一切智助道之法，行于平等檀波罗蜜，大悲普覆一切世间。出生如来无量功德，修习增长一切智心，观察思惟诸法实性；获深忍海，具众定门，住于平等三昧境界，得如来定圆满光明，消竭众生烦恼巨海；心常正定，未尝动乱，恒转清净不退法轮，善能了知一切佛法，恒以智慧观法实相；见诸如来心无厌足，知三世佛出兴次第，见佛三昧常现在前，了达如来出现于世无量无数诸清净道，行于诸佛虚空境界；普摄众生，各随其心，教化成就；入佛无量清净法身，成就大愿，净诸佛刹，究竟调伏一切众生，心恒遍入诸佛境界；出生菩萨自在神力，已得法身清净无染，而恒示现无量色身；摧一切魔力，成大善根力，出生正法力，具足诸佛力，得诸菩萨自在之力，速疾增长一切智力；得佛智光，普照一切，悉知无量众生心海，根、性、欲、解种种差别；其身普遍十方刹海，悉知诸刹成坏之相，以广大眼见十方海，以周遍智知三世海，身普承事一切佛海，心恒纳受一切法海；修习一切如来功德，出生一切菩萨智慧，常乐观察一切菩萨从初发心乃至成就所行之道，常勤守护一切众生，常乐称扬诸佛功德，愿为一切菩萨之母。

尔时，善财童子见摩耶夫人现如是等阎浮提微尘数诸方便门。既见是已，如摩耶夫人所现身数，善财亦现作尔许身，于一切处摩耶之前恭敬礼拜，即时证得无量无数诸三昧门，分别观察，修行证入。从三昧起，右绕摩耶并其眷属，合掌而立，白言：“大圣，文殊师利菩萨教我发阿耨多罗三藐三菩提心，求善知识，亲近供养。我于一一善知识所，皆往承事，无空过者；渐来至此，愿为我说：菩萨云何学菩萨行而得成就？”

答言：“佛子，我已成就菩萨大愿智幻解脱门，是故常为诸菩萨母。佛子，如我于此阎浮提中迦毗罗城净饭王家，右胁而生悉达太子，现不思议自在神变；如是，乃至尽此世界海，所有一切毗卢遮那如来，皆入我身，示现诞生自在神变。

“又，善男子，我于净饭王宫，菩萨将欲下生之时，见菩萨身一一毛孔咸放光明，名一切如来受生功德轮，一一毛孔皆现不可说不可说佛刹微尘数菩萨受生庄严。彼诸光明，皆悉普照一切世界；照世界已，来入我顶乃至一切诸毛孔中。又，彼光中普现一切菩萨名号、受生神变、宫殿眷属、五欲自娱；又见出家、往诣道场、成等正觉、坐师子座、菩萨围绕、诸王供养、为诸大众转正法轮；又见如来往昔修行菩萨道时，于诸佛所恭敬供养，发菩提心，净佛国土，念念示现无量化身，充遍十方一切世界，乃至最后入般涅槃。如是等事，靡不皆见。

“又，善男子，彼妙光明入我身时，我身形量虽不逾本，然其实已超诸世间。所以者何？我身尔时量同虚空，悉能容受十方菩萨受生庄严诸宫殿故。尔时，菩萨从兜率天将降神时，有十佛刹微尘数诸菩萨，皆与菩萨同愿、同行、同善根、同庄严、同解脱、同智慧，诸地、诸力、法身、色身，乃至普贤神通行愿，悉皆同等，如是菩萨前后围绕；又有八万诸龙王等、一切世主，乘其宫殿，俱来供养。菩萨尔时，以神通力，与诸菩萨普现一切兜率天宫；一一宫中，悉现十方一切世界阎浮提内受生影像，方便教化无量众生，令诸菩萨离诸懈怠无所执著。又以神力，放大光明，普照世间，破诸黑暗，灭诸苦恼；令诸众生，皆识宿世所有业行，永出恶道。又为救护一切众生，普现其前，作诸神变。现如是等诸奇特事，与眷属俱，来入我身。彼诸菩萨于我腹中，游行自在，或以三千大千世界而为一步，或以不可说不可说佛刹微尘数世界而为一步。又，念念中，十方不可说不可说一切世界诸如来所、菩萨众会，及四天王天、三十三天，乃至色界诸梵天王，欲见菩萨处胎神变，恭敬供养，听受正法，皆入我身。虽我腹中悉能容受如是众会，而身不广大亦不迫窄；其诸菩萨各见自处众会道场，清净严饰。

“善男子，如此四天下阎浮提中，菩萨受生，我为其母；三千大千世界百亿四天下阎浮提中，悉亦如是。然我此身本来无二，非一处住，非多处住。何以故？以修菩萨大愿智幻庄严解脱门故。善男子，如今世尊，我为其母；往昔所有无量诸佛，悉亦如是而为其母。

“善男子，我昔曾作莲华池神，时有菩萨于莲华藏忽然化生，我即捧持瞻侍养育，一切世间皆共号我为：菩萨母。又，我昔为菩提场神，时有菩萨于我怀中忽然化生，世亦号我为：菩萨母。善男子，有无量最后身菩萨，于此世界种种方便示现受生，我皆为母。

“善男子，如此世界贤劫之中，过去世时，拘留孙佛、拘那含牟尼佛、迦叶佛及今世尊释迦牟尼佛现受生时，我为其母。未来世中，弥勒菩萨从兜率天将降神时，放大光明普照法界，示现一切诸菩萨众受生神变，乃于人间生大族家，调伏众生；我于彼时，亦为其母。如是次第，有师子佛、法幢佛、善眼佛、净华佛、华德佛、提舍佛、弗沙佛、善意佛、金刚佛、离垢佛、月光佛、持炬佛、名称佛、金刚楯佛、清净义佛、绀身佛、到彼岸佛、宝焰山佛、持明佛、莲华德佛、名称佛、无量功德佛、最胜灯佛、庄严身佛、善威仪佛、慈德佛、无住佛、大威光佛、无边音佛、胜冤敌佛、离疑惑佛、清净佛、大光佛、净心佛、云德佛、庄严顶髻佛、树王佛、宝珰佛、海慧佛、妙宝佛、华冠佛、满愿佛、大自在佛、妙德王佛、最尊胜佛、栴檀云佛、绀眼佛、胜慧佛、观察慧佛、炽盛王佛、坚固慧佛、自在名佛、师子王佛、自在佛、最胜顶佛、金刚智山佛、妙德藏佛、宝网严身佛、善慧佛、自在天佛、大天王佛、无依德佛、善施佛、焰慧佛、水天佛、得上味佛、出生无上功德佛、仙人侍卫佛、随世语言佛、功德自在幢佛、光幢佛、观身佛、妙身佛、香焰佛、金刚宝严佛、喜眼佛、离欲佛、高大身佛、财天佛、无上天佛、顺寂灭佛、智觉佛、灭贪佛、大焰王佛、寂诸有佛、毗舍佉天佛、金刚山佛、智焰德佛、安隐佛、师子出现佛、圆满清净佛、清净贤佛、第一义佛、百光明佛、最增上佛、深自在佛、大地王佛、庄严王佛、解脱佛、妙音佛、殊胜佛、自在佛、无上医王佛、功德月佛、无碍光佛、功德聚佛、月现佛、日天佛、出诸有佛、勇猛名称佛、光明门佛、娑罗王佛、最胜佛、药王佛、宝胜佛、金刚慧佛、无能胜佛、无能映蔽佛、众会王佛、大名称佛、敏持佛、无量光佛、大愿光佛、法自在不虚佛、不退地佛、净天佛、善天佛、坚固苦行佛、一切善友佛、解脱音佛、游戏王佛、灭邪曲佛、瞻卜净光佛、具众德佛、最胜月佛、执明炬佛、殊妙身佛、不可说佛、最清净佛、友安众生佛、无量光佛、无畏音佛、水天德佛、不动慧光佛、华胜佛、月焰佛、不退慧佛、离爱佛、无著慧佛、集功德蕴佛、灭恶趣佛、普散华佛、师子吼佛、第一义佛、无碍见佛、破他军佛、不著相佛、离分别海佛、端严海佛、须弥山佛、无著智佛、无边座佛、清净住佛、随师行佛、最上施佛、常月佛、饶益王佛、不动聚佛、普摄受佛、饶益慧佛、持寿佛、无灭佛、具足名称佛、大威力佛、种种色相佛、无相慧佛、不动天佛、妙德难思佛、满月佛、解脱月佛、无上王佛、希有身佛、梵供养佛、不瞬佛、顺先古佛、最上业佛、顺法智佛、无胜天佛、不思议功德光佛、随法行佛、无量贤佛、普随顺自在佛、最尊天佛，如是乃至楼至如来，在贤劫中，于此三千大千世界，当成佛者，悉为其母。如于此三千大千世界，如是于此世界海十方无量诸世界一切劫中，诸有修行普贤行愿，为化一切诸众生者，我自见身悉为其母。”

尔时，善财童子白摩耶夫人言：“大圣得此解脱，经今几时？”

答言：“善男子，乃往古世，过不可思议非最后身菩萨神通道眼所知劫数，尔时有劫名净光，世界名须弥德，虽有诸山五趣杂居，然其国土众宝所成，清净庄严无诸秽恶。有千亿四天下，有一四天下，名师子幢，于中有八十亿王城。有一王城，名自在幢；有转轮王，名大威德。彼王城北，有一道场，名满月光明；其道场神，名曰慈德。时，有菩萨，名离垢幢，坐于道场，将成正觉。有一恶魔，名金色光，与其眷属无量众俱，至菩萨所。彼大威德转轮圣王已得菩萨神通自在，化作兵众，其数倍多，围绕道场；诸魔惶怖，悉自奔散；故彼菩萨得成阿耨多罗三藐三菩提。时，道场神见是事已，欢喜无量，便于彼王而生子想，顶礼佛足，作是愿言：‘此转轮王，在在生处，乃至成佛，愿我常得与其为母。’作是愿已，于此道场，复曾供养十那由他佛。

“善男子，于汝意云何？彼道场神岂异人乎？我身是也。转轮王者，今世尊毗卢遮那是。我从于彼发愿已来，此佛世尊，于十方刹一切诸趣，处处受生，种诸善根，修菩萨行，教化成就一切众生，乃至示现住最后身，念念普于一切世界，示现菩萨受生神变，常为我子，我常为母。善男子，过去、现在十方世界无量诸佛将成佛时，皆于脐中放大光明，来照我身及我所住宫殿屋宅；彼最后生，我悉为母。

“善男子，我唯知此菩萨大愿智幻解脱门。如诸菩萨摩诃萨，具大悲藏，教化众生常无厌足，以自在力，一一毛孔示现无量诸佛神变；我今云何能知能说彼功德行？

“善男子，于此世界三十三天，有王名正念，其王有女名天主光。汝诣彼问：菩萨云何学菩萨行、修菩萨道？”

时，善财童子敬受其教，头面作礼，绕无数匝，恋慕瞻仰，却行而退。

遂往天宫，见彼天女，礼足围绕，合掌前住，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

天女答言：“善男子，我得菩萨解脱，名无碍念清净庄严。善男子，我于此解脱力，忆念过去，有最胜劫，名青莲华。我于彼劫中，供养恒河沙数诸佛如来。彼诸如来，从初出家，我皆瞻奉，守护供养，造僧伽蓝，营办什物。又，彼诸佛从为菩萨住母胎时，诞生之时，行七步时，大师子吼时，住童子位在宫中时，向菩提树成正觉时，转正法轮现佛神变教化调伏众生之时；如是一切诸所作事，从初发心乃至法尽，我皆明忆，无有遗余，常现在前，念持不忘。又，忆过去劫，名善地，我于彼供养十恒河沙数诸佛如来；又，过去劫名为妙德，我于彼供养一佛世界微尘数诸佛如来；又，劫名无所得，我于彼供养八十四亿百千那由他诸佛如来；又，劫名善光，我于彼供养阎浮提微尘数诸佛如来；又，劫名无量光，我于彼供养二十恒河沙数诸佛如来；又，劫名最胜德，我于彼供养一恒河沙数诸佛如来；又，劫名善悲，我于彼供养八十恒河沙数诸佛如来；又，劫名胜游，我于彼供养六十恒河沙数诸佛如来；又，劫名妙月，我于彼供养七十恒河沙数诸佛如来。

“善男子，如是忆念恒河沙劫，我常不舍诸佛如来、应、正等觉，从彼一切诸如来所，闻此无碍念清净庄严菩萨解脱，受持修行恒不忘失。如是，先劫所有如来，从初菩萨，乃至法尽，一切所作，我以净严解脱之力，皆随忆念，明了现前，持而顺行，曾无懈废。

“善男子，我唯知此无碍念清净解脱。如诸菩萨摩诃萨，出生死夜朗然明彻，永离痴冥未尝惛寐，心无诸盖、身行轻安，于诸法性清净觉了，成就十力开悟群生；而我云何能知能说彼功德行？

“善男子，迦毗罗城有童子师，名曰遍友。汝诣彼问：菩萨云何学菩萨行、修菩萨道？”

时，善财童子以闻法故，欢喜踊跃，不思议善根自然增广；顶礼其足，绕无数匝，辞退而去。

从天宫下，渐向彼城。至遍友所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

遍友答言：“善男子，此有童子，名善知众艺，学菩萨字智。汝可问之，当为汝说。”

尔时，善财即至其所，头顶礼敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

时，彼童子告善财言：“善男子，我得菩萨解脱，名善知众艺。我恒唱持此之字母：唱阿字时，入般若波罗蜜门，名以菩萨威力入无差别境界；唱多字时，入般若波罗蜜门，名无边差别门；唱波字时，入般若波罗蜜门，名普照法界；唱者字时，入般若波罗蜜门，名普轮断差别；唱那字时，入般若波罗蜜门，名得无依无上；唱逻字时，入般若波罗蜜门，名离依止无垢；唱拖（轻呼）字时，入般若波罗蜜门，名不退转方便；唱婆（蒲我切）字时，入般若波罗蜜门，名金刚场；唱荼（徒解切）字时，入般若波罗蜜门，名曰普轮；唱沙（史我切）字时，入般若波罗蜜门，名为海藏；唱缚（房可切）字时，入般若波罗蜜门，名普生安住；唱哆（都我切）字时，入般若波罗蜜门，名圆满光；唱也（以可切）字时，入般若波罗蜜门，名差别积聚；唱瑟吒字时，入般若波罗蜜门，名普光明息烦恼；唱迦字时，入般若波罗蜜门，名无差别云；唱娑（苏我切）字时，入般若波罗蜜门，名降霔大雨；唱么字时，入般若波罗蜜门，名大流湍激众峰齐峙；唱伽（上声轻呼）字时，入般若波罗蜜门，名普安立；唱他（他可切）字时，入般若波罗蜜门，名真如平等藏；唱社字时，入般若波罗蜜门，名入世间海清净；唱锁字时，入般若波罗蜜门，名念一切佛庄严；唱柂字时，入般若波罗蜜门，名观察简择一切法聚；唱奢（尸何切）字时，入般若波罗蜜门，名随顺一切佛教轮光明；唱佉字时，入般若波罗蜜门，名修因地智慧藏；唱叉（楚我切）字时，入般若波罗蜜门，名息诸业海藏；唱娑（苏纥切）多（上声呼）字时，入般若波罗蜜门，名蠲诸惑障开净光明；唱壤字时，入般若波罗蜜门，名作世间智慧门；唱曷攞多（上声呼）字时，入般若波罗蜜门，名生死境界智慧轮；唱婆（蒲饿切）字时，入般若波罗蜜门，名一切智宫殿圆满庄严；唱车（上声呼）字时，入般若波罗蜜门，名修行方便藏各别圆满；唱娑（苏纥切）么字时，入般若波罗蜜门，名随十方现见诸佛；唱诃婆（诃婆二字皆上声呼）字时，入般若波罗蜜门，名观察一切无缘众生方便摄受令出生无碍力；唱縒（七可切）字时，入般若波罗蜜门，名修行趣入一切功德海；唱伽（上声呼）字时，入般若波罗蜜门，名持一切法云坚固海藏；唱吒字时，入般若波罗蜜门，名随愿普见十方诸佛；唱拏（奶可切）字时，入般若波罗蜜门，名观察字轮有无尽诸亿字；唱娑（苏纥切）颇字时，入般若波罗蜜门，名化众生究竟处；唱娑（同前音）迦字时，入般若波罗蜜门，名广大藏无碍辩光明轮遍照；唱也（夷舸切）娑（苏舸切）字时，入般若波罗蜜门，名宣说一切佛法境界；唱室者字时，入般若波罗蜜门，名于一切众生界法雷遍吼；唱侘（耻加切）字时，入般若波罗蜜门，名以无我法开晓众生；唱陀字时，入般若波罗蜜门，名一切法轮差别藏。善男子，我唱如是字母时，此四十二般若波罗蜜门为首，入无量无数般若波罗蜜门。

“善男子，我唯知此善知众艺菩萨解脱。如诸菩萨摩诃萨，能于一切世、出世间善巧之法，以智通达到于彼岸；殊方异艺，咸综无遗；文字、算数，蕴其深解；医方、咒术，善疗众病；有诸众生，鬼魅所持，怨憎咒诅，恶星变怪，死尸奔逐，癫痫、羸瘦，种种诸疾，咸能救之，使得痊愈；又善别知金玉、珠贝、珊瑚、琉璃、摩尼、砗磲、鸡萨罗等一切宝藏，出生之处，品类不同，价值多少；村营乡邑、大小都城、宫殿苑园、岩泉薮泽，凡是一切人众所居，菩萨咸能随方摄护；又善观察天文地理、人相吉凶、鸟兽音声、云霞气候、年谷丰俭、国土安危，如是世间所有技艺，莫不该练，尽其源本；又能分别出世之法，正名辩义，观察体相，随顺修行，智入其中，无疑、无碍、无愚暗、无顽钝、无忧恼、无沉没、无不现证。而我云何能知能说彼功德行？

“善男子，此摩竭提国，有一聚落，彼中有城，名婆⛔那；有优婆夷，号曰贤胜。汝诣彼问：菩萨云何学菩萨行、修菩萨道？”

时，善财童子头面敬礼知艺之足，绕无数匝，恋仰辞去。

向聚落城，至贤胜所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

贤胜答言：“善男子，我得菩萨解脱，名无依处道场；既自开解，复为人说。又得无尽三昧，非彼三昧法有尽、无尽，以能出生一切智性眼无尽故，又能出生一切智性耳无尽故，又能出生一切智性鼻无尽故，又能出生一切智性舌无尽故，又能出生一切智性身无尽故，又能出生一切智性意无尽故，又能出生一切智性功德波涛无尽故，又能出生一切智性智慧光明无尽故，又能出生一切智性速疾神通无尽故。

“善男子，我唯知此无依处道场解脱。如诸菩萨摩诃萨一切无著功德行，而我云何尽能知说？

“善男子，南方有城，名为沃田；彼有长者，名坚固解脱。汝可往问：菩萨云何学菩萨行、修菩萨道？”

尔时，善财礼贤胜足，绕无数匝，恋慕瞻仰，辞退南行。

到于彼城，诣长者所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

长者答言：“善男子，我得菩萨解脱，名无著念清净庄严。我自得是解脱已来，于十方佛所勤求正法无有休息。

“善男子，我唯知此无著念净庄严解脱。如诸菩萨摩诃萨，获无所畏大师子吼，安住广大福智之聚；而我云何能知能说彼功德行？

“善男子，即此城中，有一长者，名为妙月；其长者宅，常有光明。汝诣彼问：菩萨云何学菩萨行、修菩萨道？”

时，善财童子礼坚固足，绕无数匝，辞退而行。

向妙月所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

妙月答言：“善男子，我得菩萨解脱，名净智光明。

“善男子，我唯知此智光解脱。如诸菩萨摩诃萨证得无量解脱法门，而我云何能知能说彼功德行？

“善男子，于此南方，有城名出生；彼有长者，名无胜军。汝诣彼问：菩萨云何学菩萨行、修菩萨道？”

是时，善财礼妙月足，绕无数匝，恋仰辞去。

渐向彼城，至长者所，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

长者答言：“善男子，我得菩萨解脱，名无尽相。我以证此菩萨解脱，见无量佛，得无尽藏。

“善男子，我唯知此无尽相解脱。如诸菩萨摩诃萨得无限智无碍辩才，而我云何能知能说彼功德行？

“善男子，于此城南，有一聚落，名之为：法；彼聚落中，有婆罗门，名最寂静。汝诣彼问：菩萨云何学菩萨行、修菩萨道？”

时，善财童子礼无胜军足，绕无数匝，恋仰辞去。

渐次南行，诣彼聚落，见最寂静，礼足围绕，合掌恭敬，于一面立，白言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？我闻圣者善能诱诲，愿为我说！”

婆罗门答言：“善男子，我得菩萨解脱，名诚愿语；过去、现在、未来菩萨，以是语故，乃至于阿耨多罗三藐三菩提，无有退转，无已退、无现退、无当退。

“善男子，我以住于诚愿语故，随意所作，莫不成满。善男子，我唯知此诚语解脱。如诸菩萨摩诃萨，与诚愿语，行止无违，言必以诚，未曾虚妄，无量功德因之出生；而我云何能知能说？

“善男子，于此南方，有城名妙意华门；彼有童子，名曰德生；复有童女，名为有德。汝诣彼问：菩萨云何学菩萨行、修菩萨道？”

时，善财童子于法尊重，礼婆罗门足，绕无数匝，恋仰而去。

尔时，善财童子渐次南行，至妙意华门城，见德生童子、有德童女，顶礼其足，右绕毕已，于前合掌而作是言：“圣者，我已先发阿耨多罗三藐三菩提心，而未知菩萨云何学菩萨行？云何修菩萨道？唯愿慈哀，为我宣说！”

时，童子、童女告善财言：“善男子，我等证得菩萨解脱，名为幻住。得此解脱故，见一切世界皆幻住，因缘所生故；一切众生皆幻住，业烦恼所起故；一切世间皆幻住，无明、有、爱等展转缘生故；一切法皆幻住，我见等种种幻缘所生故；一切三世皆幻住，我见等颠倒智所生故；一切众生生灭、生老病死、忧悲苦恼皆幻住，虚妄分别所生故；一切国土皆幻住，想倒、心倒、见倒无明所现故；一切声闻、辟支佛皆幻住，智断分别所成故；一切菩萨皆幻住，能自调伏教化众生诸行愿法之所成故；一切菩萨众会、变化、调伏、诸所施为皆幻住，愿智幻所成故。善男子，幻境自性不可思议。

“善男子，我等二人但能知此幻住解脱。如诸菩萨摩诃萨善入无边诸事幻网，彼功德行，我等云何能知能说？”

时，童子、童女说自解脱已，以不思议诸善根力，令善财身柔软光泽，而告之言：“善男子，于此南方，有国名海岸，有园名大庄严，其中有一广大楼阁，名毗卢遮那庄严藏，从菩萨善根果报生，从菩萨念力、愿力、自在力、神通力生，从菩萨善巧方便生，从菩萨福德智慧生。

“善男子，住不思议解脱菩萨，以大悲心，为诸众生，现如是境界，集如是庄严。弥勒菩萨摩诃萨安处其中，为欲摄受本所生处父母、眷属及诸人民，令成熟故；又欲令彼同受生、同修行众生，于大乘中得坚固故；又欲令彼一切众生，随住地、随善根皆成就故；又欲为汝显示菩萨解脱门故，显示菩萨遍一切处受生自在故，显示菩萨以种种身普现一切众生之前常教化故，显示菩萨以大悲力普摄一切世间资财而不厌故，显示菩萨具修诸行知一切行离诸相故，显示菩萨处处受生了一切生皆无相故。汝诣彼问：菩萨云何行菩萨行？云何修菩萨道？云何学菩萨戒？云何净菩萨心？云何发菩萨愿？云何集菩萨助道具？云何入菩萨所住地？云何满菩萨波罗蜜？云何获菩萨无生忍？云何具菩萨功德法？云何事菩萨善知识？

“何以故？善男子，彼菩萨摩诃萨通达一切菩萨行，了知一切众生心，常现其前教化调伏。彼菩萨已满一切波罗蜜，已住一切菩萨地，已证一切菩萨忍，已入一切菩萨位，已蒙授与具足记，已游一切菩萨境，已得一切佛神力，已蒙一切如来以一切智甘露法水而灌其顶。善男子，彼善知识能润泽汝诸善根，能增长汝菩提心，能坚汝志，能益汝善，能长汝菩萨根，能示汝无碍法，能令汝入普贤地，能为汝说菩萨愿，能为汝说普贤行，能为汝说一切菩萨行愿所成功德。

“善男子，汝不应修一善、照一法、行一行、发一愿、得一记、住一忍，生究竟想；不应以限量心，行于六度，住于十地，净佛国土，事善知识。何以故？善男子，菩萨摩诃萨应种无量诸善根，应集无量菩提具，应修无量菩提因，应学无量巧回向，应化无量众生界，应知无量众生心，应知无量众生根，应识无量众生解，应观无量众生行，应调伏无量众生，应断无量烦恼，应净无量业习，应灭无量邪见，应除无量杂染心，应发无量清净心，应拔无量苦毒箭，应涸无量爱欲海，应破无量无明暗，应摧无量我慢山，应断无量生死缚，应度无量诸有流，应竭无量受生海，应令无量众生出五欲淤泥，应使无量众生离三界牢狱，应置无量众生于圣道中，应消灭无量贪欲行，应净治无量瞋恚行，应摧破无量愚痴行，应超无量魔网，应离无量魔业，应净治菩萨无量欲乐，应增长菩萨无量方便，应出生菩萨无量增上根，应明洁菩萨无量决定解，应趣入菩萨无量平等，应清净菩萨无量功德，应修治菩萨无量诸行，应示现菩萨无量随顺世间行，应生无量净信力，应住无量精进力，应净无量正念力，应满无量三昧力，应起无量净慧力，应坚无量胜解力，应集无量福德力，应长无量智慧力，应发起无量菩萨力，应圆满无量如来力，应分别无量法门，应了知无量法门，应清净无量法门，应生无量法光明，应作无量法照耀，应照无量品类根，应知无量烦恼病，应集无量妙法药，应疗无量众生疾，应严办无量甘露供，应往诣无量佛国土，应供养无量诸如来，应入无量菩萨会，应受无量诸佛教，应忍无量众生罪，应灭无量恶道难，应令无量众生生善道，应以四摄摄无量众生，应修无量总持门，应生无量大愿门，应修无量大慈、大愿力，应勤求无量法常无休息，应起无量思惟力，应起无量神通事，应净无量智光明，应往无量众生趣，应受无量诸有生，应现无量差别身，应知无量言辞法，应入无量差别心，应知菩萨大境界，应住菩萨大宫殿，应观菩萨甚深妙法，应知菩萨难知境界，应行菩萨难行诸行，应具菩萨尊重威德，应践菩萨难入正位，应知菩萨种种诸行，应现菩萨普遍神力，应受菩萨平等法云，应广菩萨无边行网，应满菩萨无边诸度，应受菩萨无量记莂，应入菩萨无量忍门，应治菩萨无量诸地，应净菩萨无量法门，应同诸菩萨，安住无边劫，供养无量佛，严净不可说佛国土，出生不可说菩萨愿。善男子，举要言之，应普修一切菩萨行，应普化一切众生界，应普入一切劫，应普生一切处，应普知一切世，应普行一切法，应普净一切刹，应普满一切愿，应普供一切佛，应普同一切菩萨愿，应普事一切善知识。

“善男子，汝求善知识，不应疲倦；见善知识，勿生厌足；请问善知识，勿惮劳苦；亲近善知识，勿怀退转；供养善知识，不应休息；受善知识教，不应倒错；学善知识行，不应疑惑；闻善知识演说出离门，不应犹豫；见善知识随烦恼行，勿生嫌怪；于善知识所生深信尊敬心，不应变改。何以故？善男子，菩萨因善知识，听闻一切菩萨诸行，成就一切菩萨功德，出生一切菩萨大愿，引发一切菩萨善根，积集一切菩萨助道，开发一切菩萨法光明，显示一切菩萨出离门，修学一切菩萨清净戒，安住一切菩萨功德法，清净一切菩萨广大志，增长一切菩萨坚固心，具足一切菩萨陀罗尼辩才门，得一切菩萨清净藏，生一切菩萨定光明，得一切菩萨殊胜愿，与一切菩萨同一愿，闻一切菩萨殊胜法，得一切菩萨秘密处，至一切菩萨法宝洲，增一切菩萨善根芽，长一切菩萨智慧身，护一切菩萨深密藏，持一切菩萨福德聚，净一切菩萨受生道，受一切菩萨正法云，入一切菩萨大愿路，趣一切如来菩提果，摄取一切菩萨妙行，开示一切菩萨功德，往一切方听受妙法，赞一切菩萨广大威德，生一切菩萨大慈悲力，摄一切菩萨胜自在力，生一切菩萨菩提分，作一切菩萨利益事。

“善男子，菩萨由善知识任持，不堕恶趣；由善知识摄受，不退大乘；由善知识护念，不毁犯菩萨戒；由善知识守护，不随逐恶知识；由善知识养育，不缺减菩萨法；由善知识摄取，超越凡夫地；由善知识教诲，超越二乘地；由善知识示导，得出离世间；由善知识长养，能不染世法；由承事善知识，修一切菩萨行；由供养善知识，具一切助道法；由亲近善知识，不为业惑之所摧伏；由恃怙善知识，势力坚固，不怖诸魔；由依止善知识，增长一切菩提分法。何以故？善男子，善知识者，能净诸障，能灭诸罪，能除诸难，能止诸恶，能破无明长夜黑暗，能坏诸见坚固牢狱，能出生死城，能舍世俗家，能截诸魔网，能拔众苦箭，能离无智险难处，能出邪见大旷野，能度诸有流，能离诸邪道，能示菩提路，能教菩萨法，能令安住菩萨行，能令趣向一切智，能净智慧眼，能长菩提心，能生大悲，能演妙行，能说波罗蜜，能摈恶知识，能令住诸地，能令获诸忍，能令修习一切善根，能令成办一切道具，能施与一切大功德，能令到一切种智位，能令欢喜集功德，能令踊跃修诸行，能令趣入甚深义，能令开示出离门，能令杜绝诸恶道，能令以法光照耀，能令以法雨润泽，能令消灭一切惑，能令舍离一切见，能令增长一切佛智慧，能令安住一切佛法门。

“善男子，善知识者，如慈母，出生佛种故；如慈父，广大利益故；如乳母，守护不令作恶故；如教师，示其菩萨所学故；如善导，能示波罗蜜道故；如良医，能治烦恼诸病故；如雪山，增长一切智药故；如勇将，殄除一切怖畏故；如济客，令出生死暴流故；如船师，令到智慧宝洲故。善男子，常当如是正念思惟诸善知识。

“复次，善男子，汝承事一切善知识，应发如大地心，荷负重任无疲倦故；应发如金刚心，志愿坚固不可坏故；应发如铁围山心，一切诸苦无能动故；应发如给侍心，所有教令皆随顺故；应发如弟子心，所有训诲无违逆故；应发如僮仆心，不厌一切诸作务故；应发如养母心，受诸勤苦不告劳故；应发如佣作心，随所受教无违逆故；应发如除粪人心，离憍慢故；应发如已熟稼心，能低下故；应发如良马心，离恶性故；应发如大车心，能运重故；应发如调顺象心，恒伏从故；应发如须弥山心，不倾动故；应发如良犬心，不害主故；应发如旃荼罗心，离憍慢故；应发如犗牛心，无威怒故；应发如舟船心，往来不倦故；应发如桥梁心，济渡忘疲故；应发如孝子心，承顺颜色故；应发如王子心，遵行教命故。

“复次，善男子，汝应于自身生病苦想，于善知识生医王想，于所说法生良药想，于所修行生除病想；又应于自身生远行想，于善知识生导师想，于所说法生正道想，于所修行生远达想；又应于自身生求度想，于善知识生船师想，于所说法生舟楫想，于所修行生到岸想；又应于自身生苗稼想，于善知识生龙王想，于所说法生时雨想，于所修行生成熟想；又应于自身生贫穷想，于善知识生毗沙门王想，于所说法生财宝想，于所修行生富饶想；又应于自身生弟子想，于善知识生良工想，于所说法生技艺想，于所修行生了知想；又应于自身生恐怖想，于善知识生勇健想，于所说法生器仗想，于所修行生破冤想；又应于自身生商人想，于善知识生导师想，于所说法生珍宝想，于所修行生捃拾想；又应于自身生儿子想，于善知识生父母想，于所说法生家业想，于所修行生绍继想；又应于自身生王子想，于善知识生大臣想，于所说法生王教想，于所修行生冠王冠想、服王服想、系王缯想、坐王殿想。

“善男子，汝应发如是心，作如是意近善知识。何以故？以如是心近善知识，令其志愿永得清净。

“复次，善男子，善知识者长诸善根，譬如雪山长诸药草；善知识者是佛法器，譬如大海吞纳众流；善知识者是功德处，譬如大海出生众宝；善知识者净菩提心，譬如猛火能炼真金；善知识者出过世法，如须弥山出于大海；善知识者不染世法，譬如莲华不著于水；善知识者不受诸恶，譬如大海不宿死尸；善知识者增长白法，譬如白月光色圆满；善知识者照明法界，譬如盛日照四天下；善知识者长菩萨身，譬如父母养育儿子。

“善男子，以要言之，菩萨摩诃萨若能随顺善知识教，得十不可说百千亿那由他功德，净十不可说百千亿那由他深心，长十不可说百千亿那由他菩萨根，净十不可说百千亿那由他菩萨力，断十不可说百千亿阿僧祇障，超十不可说百千亿阿僧祇魔境，入十不可说百千亿阿僧祇法门，满十不可说百千亿阿僧祇助道，修十不可说百千亿阿僧祇妙行，发十不可说百千亿阿僧祇大愿。

“善男子，我复略说一切菩萨行、一切菩萨波罗蜜、一切菩萨地、一切菩萨忍、一切菩萨总持门、一切菩萨三昧门、一切菩萨神通智、一切菩萨回向、一切菩萨愿。一切菩萨成就佛法，皆由善知识力，以善知识而为根本，依善知识生，依善知识出，依善知识长，依善知识住，善知识为因缘，善知识能发起。”

时，善财童子闻善知识如是功德，能开示无量菩萨妙行，能成就无量广大佛法，踊跃欢喜，顶礼德生及有德足，绕无量匝，殷勤瞻仰，辞退而去。

尔时，善财童子闻善知识教，润泽其心，正念思惟诸菩萨行，向海岸国。自忆往世不修礼敬，即时发意勤力而行；复忆往世身心不净，即时发意专自治洁；复忆往世作诸恶业，即时发意专自防断；复忆往世起诸妄想，即时发意恒正思惟；复忆往世所修诸行但为自身，即时发意令心广大普及含识；复忆往世追求欲境常自损耗无有滋味，即时发意修行佛法长养诸根以自安隐；复忆往世起邪思念颠倒相应，即时发意生正见心起菩萨愿；复忆往世日夜劬劳作诸恶事，即时发意起大精进成就佛法；复忆往世受五趣生于自他身皆无利益，即时发意愿以其身饶益众生成就佛法承事一切诸善知识。如是思惟，生大欢喜。复观此身是生、老、病、死众苦之宅，愿尽未来劫，修菩萨道教化众生，见诸如来成就佛法，游行一切佛刹，承事一切法师，住持一切佛教，寻求一切法侣，见一切善知识，集一切诸佛法，与一切菩萨愿智身而作因缘。

作是念时，长不思议无量善根，即于一切菩萨深信尊重，生希有想，生大师想；诸根清净，善法增益，起一切菩萨恭敬供养，作一切菩萨曲躬合掌，生一切菩萨普见世间眼，起一切菩萨普念众生想，现一切菩萨无量愿化身，出一切菩萨清净赞说音；想见过、现一切诸佛及诸菩萨，于一切处示现成道神通变化，乃至无有一毛端处而不周遍；又得清净智光明眼，见一切菩萨所行境界；其心普入十方刹网，其愿普遍虚空法界，三世平等，无有休息。如是一切，皆以信受善知识教之所致耳。

善财童子以如是尊重、如是供养、如是称赞、如是观察、如是愿力、如是想念、如是无量智慧境界，于毗卢遮那庄严藏大楼阁前，五体投地，暂时敛念，思惟观察。以深信解、大愿力故，入遍一切处智慧身平等门，普现其身在于一切如来前、一切菩萨前、一切善知识前、一切如来塔庙前、一切如来形像前、一切诸佛诸菩萨住处前、一切法宝前、一切声闻辟支佛及其塔庙前、一切圣众福田前、一切父母尊者前、一切十方众生前，皆如上说，尊重礼赞，尽未来际无有休息。等虚空，无边量故；等法界，无障碍故；等实际，遍一切故；等如来，无分别故。犹如影，随智现故；犹如梦，从思起故；犹如像，示一切故；犹如响，缘所发故；无有生，递兴谢故；无有性，随缘转故。

又决定知一切诸报皆从业起，一切诸果皆从因起，一切诸业皆从习起，一切佛兴皆从信起，一切化现诸供养事皆悉从于决定解起，一切化佛从敬心起，一切佛法从善根起，一切化身从方便起，一切佛事从大愿起，一切菩萨所修诸行从回向起，一切法界广大庄严从一切智境界而起。离于断见，知回向故；离于常见，知无生故；离无因见，知正因故；离颠倒见，知如实理故；离自在见，知不由他故；离自他见，知从缘起故；离边执见，知法界无边故；离往来见，知如影像故；离有无见，知不生灭故；离一切法见，知空无生故，知不自在故，知愿力出生故；离一切相，见入无相际故。知一切法如种生芽故，如印生文故。知质如像故，知声如响故，知境如梦故，知业如幻故。了世心现故，了果因起故，了报业集故，了知一切诸功德法皆从菩萨善巧方便所流出故。

善财童子入如是智，端心洁念；于楼观前，举体投地，殷勤顶礼；不思议善根流注身心，清凉悦泽。从地而起，一心瞻仰，目不暂舍，合掌围绕，经无量匝，作是念言：“此大楼阁，是解空、无相、无愿者之所住处；是于一切法无分别者之所住处；是了法界无差别者之所住处；是知一切众生不可得者之所住处；是知一切法无生者之所住处；是不著一切世间者之所住处；是不著一切窟宅者之所住处；是不乐一切聚落者之所住处；是不依一切境界者之所住处；是离一切想者之所住处；是知一切法无自性者之所住处；是断一切分别业者之所住处；是离一切想心、意、识者之所住处；是不入不出一切道者之所住处；是入一切甚深般若波罗蜜者之所住处；是能以方便住普门法界者之所住处；是息灭一切烦恼火者之所住处；是以增上慧除断一切见、爱、慢者之所住处；是出生一切诸禅解脱三昧通明而游戏者之所住处；是观察一切菩萨三昧境界者之所住处；是安住一切如来所者之所住处；是以一劫入一切劫，以一切劫入一劫，而不坏其相者之所住处；是以一刹入一切刹，以一切刹入一刹，而不坏其相者之所住处；是以一法入一切法，以一切法入一法，而不坏其相者之所住处；是以一众生入一切众生，以一切众生入一众生，而不坏其相者之所住处；是以一佛入一切佛，以一切佛入一佛，而不坏其相者之所住处；是于一念中而知一切三世者之所住处；是于一念中往诣一切国土者之所住处；是于一切众生前悉现其身者之所住处；是心常利益一切世间者之所住处；是能遍至一切处者之所住处；是虽已出一切世间，为化众生故而恒于中现身者之所住处；是不著一切刹，为供养诸佛故而游一切刹者之所住处；是不动本处，能普诣一切佛刹而庄严者之所住处；是亲近一切佛而不起佛想者之所住处；是依止一切善知识而不起善知识想者之所住处；是住一切魔宫而不耽著欲境界者之所住处；是永离一切心想者之所住处；是虽于一切众生中而现其身，然于自他不生二想者之所住处；是能普入一切世界而于法界无差别想者之所住处；是愿住未来一切劫而于诸劫无长短想者之所住处；是不离一毛端处而普现身一切世界者之所住处；是能演说难遭遇法者之所住处；是能住难知法、甚深法、无二法、无相法、无对治法、无所得法、无戏论法者之所住处；是住大慈大悲者之所住处；是已度一切二乘智、已超一切魔境界、已于世法无所染、已到菩萨所到岸、已住如来所住处者之所住处；是虽离一切诸相而亦不入声闻正位，虽了一切法无生而亦不住无生法性者之所住处；是虽观不净而不证离贪法亦不与贪欲俱，虽修于慈而不证离瞋法亦不与瞋垢俱，虽观缘起而不证离痴法亦不与痴惑俱者之所住处；是虽住四禅而不随禅生，虽行四无量为化众生故而不生色界，虽修四无色定以大悲故而不住无色界者之所住处；是虽勤修止观为化众生故而不证明脱，虽行于舍而不舍化众生事者之所住处；是虽观于空而不起空见，虽行无相而常化著相众生，虽行无愿而不舍菩提行愿者之所住处；是虽于一切业烦恼中而得自在为化众生故而现随顺诸业烦恼，虽无生死为化众生故示受生死，虽已离一切趣为化众生故示入诸趣者之所住处；是虽行于慈而于诸众生无所爱恋，虽行于悲而于诸众生无所取著，虽行于喜而观苦众生心常哀愍，虽行于舍而不废舍利益他事者之所住处；是虽行九次第定而不厌离欲界受生，虽知一切法无生无灭而不于实际作证，虽入三解脱门而不取声闻解脱，虽观四圣谛而不住小乘圣果，虽观甚深缘起而不住究竟寂灭，虽修八圣道而不求永出世间，虽超凡夫地而不堕声闻、辟支佛地，虽观五取蕴而不永灭诸蕴，虽超出四魔而不分别诸魔，虽不著六处而不永灭六处，虽安住真如而不堕实际，虽说一切乘而不舍大乘。此大楼阁，是住如是等一切诸功德者之所住处。”

尔时，善财童子而说颂言：

“此是大悲清净智，利益世间慈氏尊，灌顶地中佛长子，入如来境之住处。一切名闻诸佛子，已入大乘解脱门，游行法界心无著，此无等者之住处。施戒忍进禅智慧，方便愿力及神通，如是大乘诸度法，悉具足者之住处。智慧广大如虚空，普知三世一切法，无碍无依无所取，了诸有者之住处。善能解了一切法，无性无生无所依，如鸟飞空得自在，此大智者之住处。了知三毒真实性，分别因缘虚妄起，亦不厌彼而求出，此寂静人之住处。三解脱门八圣道，诸蕴处界及缘起，悉能观察不趣寂，此善巧人之住处。十方国土及众生，以无碍智咸观察，了性皆空不分别，此寂灭人之住处。普行法界悉无碍，而求行性不可得，如风行空无所行，此无依者之住处。普见恶道群生类，受诸楚毒无所归，放大慈光悉除灭，此哀愍者之住处。见诸众生失正道，譬如生盲践畏途，引其令入解脱城，此大导师之住处。见诸众生入魔网，生老病死常逼迫，令其解脱得慰安，此勇健人之住处。见诸众生婴惑病，而兴广大悲愍心，以智慧药悉除灭，此大医王之住处。见诸群生没有海，沉沦忧迫受众苦，悉以法船而救之，此善度者之住处。见诸众生在惑海，能发菩提妙宝心，悉入其中而济拔，此善渔人之住处。恒以大愿慈悲眼，普观一切诸众生，从诸有海而拔出，此金翅王之住处。譬如日月在虚空，一切世间靡不烛，智慧光明亦如是，此照世者之住处。菩萨为化一众生，普尽未来无量劫，如为一人一切尔，此救世者之住处。于一国土化众生，尽未来劫无休息，一一国土咸如是，此坚固意之住处。十方诸佛所说法，一座普受咸令尽，尽未来劫恒悉然，此智海人之住处。遍游一切世界海，普入一切道场海，供养一切如来海，此修行者之住处。修行一切妙行海，发起无边大愿海，如是经于众劫海，此功德者之住处。一毛端处无量刹，佛众生劫不可说，如是明见靡不周，此无碍眼之住处。一念普摄无边劫，国土诸佛及众生，智慧无碍悉正知，此具德人之住处。十方国土碎为尘，一切大海以毛滴，菩萨发愿数如是，此无碍者之住处。成就总持三昧门，大愿诸禅及解脱，一一皆住无边劫，此真佛子之住处。无量无边诸佛子，种种说法度众生，亦说世间众技术，此修行者之住处。成就神通方便智，修行如幻妙法门，十方五趣悉现生，此无碍者之住处。菩萨始从初发心，具足修行一切行，化身无量遍法界，此神力者之住处。一念成就菩提道，普作无边智慧业，世情思虑悉发狂，此难量者之住处。成就神通无障碍，游行法界靡不周，其心未尝有所得，此净慧者之住处。菩萨修行无碍慧，入诸国土无所著，以无二智普照明，此无我者之住处。了知诸法无依止，本性寂灭同虚空，常行如是境界中，此离垢人之住处。普见群生受诸苦，发大仁慈智慧心，愿常利益诸世间，此悲愍者之住处。佛子住于此，普现众生前，犹如日月轮，遍除生死暗。佛子住于此，普顺众生心，变现无量身，充满十方刹。佛子住于此，遍游诸世界，一切如来所，无量无数劫。佛子住于此，思量诸佛法，无量无数劫，其心无厌倦。佛子住于此，念念入三昧，一一三昧门，阐明诸佛境。佛子住于此，悉知一切刹，无量无数劫，众生佛名号。佛子住于此，一念摄诸劫，但随众生心，而无分别想。佛子住于此，修习诸三昧，一一心念中，了知三世法。佛子住于此，结跏身不动，普现一切刹，一切诸趣中。佛子住于此，饮诸佛法海，深入智慧海，具足功德海。佛子住于此，悉知诸刹数，世数众生数，佛名数亦然。佛子住于此，一念悉能了，一切三世中，国土之成坏。佛子住于此，普知佛行愿，菩萨所修行，众生根性欲。佛子住于此，见一微尘中，无量刹道场，众生及诸劫。如一微尘内，一切尘亦然，种种咸具足，处处皆无碍。佛子住于此，普观一切法，众生刹及世，无起无所有。观察众生等，法等如来等，刹等诸愿等，三世悉平等。佛子住于此，教化诸群生，供养诸如来，思惟诸法性。无量千万劫，所修愿智行，广大不可量，称扬莫能尽。彼诸大勇猛，所行无障碍，安住于此中，我合掌敬礼。诸佛之长子，圣德慈氏尊；我今恭敬礼，愿垂顾念我！”

尔时，善财童子以如是等一切菩萨无量称扬赞叹法，而赞毗卢遮那庄严藏大楼阁中诸菩萨已，曲躬合掌，恭敬顶礼，一心愿见弥勒菩萨亲近供养；乃见弥勒菩萨摩诃萨从别处来，无量天、龙、夜叉、乾闼婆、阿修罗、迦楼罗、紧那罗、摩睺罗伽王，释、梵、护世，及本生处无量眷属、婆罗门众，及余无数百千众生，前后围绕而共来向庄严藏大楼观所。善财见已，欢喜踊跃，五体投地。

时，弥勒菩萨观察善财，指示大众，叹其功德，而说颂曰：

“汝等观善财，智慧心清净，为求菩提行，而来至我所。善来圆满慈，善来清净悲，善来寂灭眼，修行无懈倦。善来清净意，善来广大心，善来不退根，修行无懈倦。善来不动行，常求善知识，了达一切法，调伏诸群生。善来行妙道，善来住功德，善来趣佛果，未曾有疲倦。善来德为体，善来法所滋，善来无边行，世间难可见。善来离迷惑，世法不能染，利衰毁誉等，一切无分别。善来施安乐，调柔堪受化；谄诳瞋慢心，一切悉除灭。善来真佛子，普诣于十方，增长诸功德，调柔无懈倦。善来三世智，遍知一切法，普生功德藏，修行不疲厌。文殊德云等，一切诸佛子，令汝至我所，示汝无碍处。具修菩萨行，普摄诸群生；如是广大人，今来至我所。为求诸如来，清净之境界，问诸广大愿，而来至我所。去来现在佛，所成诸行业，汝欲皆修学，而来至我所。汝于善知识，欲求微妙法，欲受菩萨行，而来至我所。汝念善知识，诸佛所称叹，令汝成菩提，而来至我所。汝念善知识，生我如父母，养我如乳母，增我菩提分，如医疗众疾，如天洒甘露，如日示正道，如月转净轮，如山不动摇，如海无增减，如船师济渡，而来至我所。汝观善知识，犹如大猛将，亦如大商主，又如大导师，能建正法幢，能示佛功德，能灭诸恶道，能开善趣门，能显诸佛身，能守诸佛藏，能持诸佛法，是故愿瞻奉。欲满清净智，欲具端正身，欲生尊贵家，而来至我所。汝等观此人，亲近善知识，随其所修学，一切应顺行。以昔福因缘，文殊令发心，随顺无违逆，修行不懈倦。父母与亲属，宫殿及财产，一切皆舍离，谦下求知识。净治如是意，永离世间身，当生佛国土，受诸胜果报。善财见众生，生老病死苦，为发大悲意，勤修无上道。善财见众生，五趣常流转，为求金刚智，破彼诸苦轮。善财见众生，心田甚荒秽，为除三毒刺，专求利智犁。众生处痴暗，盲冥失正道；善财为导师，示其安隐处。忍铠解脱乘，智慧为利剑，能于三有内，破诸烦恼贼。善财法船师，普济诸含识，令过尔焰海，疾至净宝洲。善财正觉日，智光大愿轮，周行法界空，普照群迷宅。善财正觉月，白法悉圆满，慈定清凉光，等照众生心。善财胜智海，依于直心住，菩提行渐深，出生众法宝。善财大心龙，升于法界空，兴云霔甘泽，生成一切果。善财燃法灯，信炷慈悲油，念器功德光，灭除三毒暗。觉心迦罗逻，悲胞慈为肉，菩提分肢节，长于如来藏。增长福德藏，清净智慧藏，开显方便藏，出生大愿藏。如是大庄严，救护诸群生；一切天人中，难闻难可见。如是智慧树，根深不可动，众行渐增长，普荫诸群生。欲生一切德，欲问一切法，欲断一切疑，专求善知识。欲破诸惑魔，欲除诸见垢，欲解众生缚，专求善知识。当灭诸恶道，当示人天路，令修功德行，疾入涅槃城。当度诸见难，当截诸见网，当枯爱欲水，当示三有道。当为世依怙，当作世光明，当成三界师，示其解脱处。亦当令世间，普离诸想著，普觉烦恼睡，普出爱欲泥。当了种种法，当净种种刹；一切咸究竟，其心大欢喜。汝行极调柔，汝心甚清净，所欲修功德，一切当圆满。不久见诸佛，了达一切法，严净众刹海，成就大菩提。当满诸行海，当知诸法海，当度众生海，如是修诸行。当到功德岸，当生诸善品，当与佛子等，如是心决定。当断一切惑，当净一切业，当伏一切魔，满足如是愿。当生妙智道，当开正法道，不久当舍离，惑业诸苦道。一切众生轮，沉迷诸有轮；汝当转法轮，令其断苦轮。汝当持佛种，汝当净法种，汝当集僧种，三世悉周遍。当断众爱网，当裂众见网，当救众苦网，当成此愿网。当度众生界，当净国土界，当集智慧界，当成此心界。当令众生喜，当令菩萨喜，当令诸佛喜，当成此欢喜。当见一切趣，当见一切刹，当见一切法，当成此佛见。当放破暗光，当放息热光，当放灭恶光，涤除三有苦。当开天趣门，当开佛道门，当示解脱门，普使众生入。当示于正道，当绝于邪道；如是勤修行，成就菩提道。当修功德海，当度三有海；普使群生海，出于众苦海。当于众生海，消竭烦恼海，令修诸行海，疾入大智海。汝当增智海，汝当修行海；诸佛大愿海，汝当咸满足。汝当入刹海，汝当观众海；汝当以智力，普饮诸法海。当觐诸佛云，当起供养云，当听妙法云，当兴此愿云。普游三有室，普坏众惑室，普入如来室，当行如是道。普入三昧门，普游解脱门，普住神通门，周行于法界。普现众生前，普对诸佛前，譬如日月光，当成如是力。所行无动乱，所行无染著，如鸟行虚空，当成此妙用。譬如因陀网，刹网如是住；汝当悉往诣，如风无所碍。汝当入法界，遍往诸世界，普见三世佛，心生大欢喜。汝于诸法门，已得及当得，应生大喜跃，无贪亦无厌。汝是功德器，能随诸佛教，能修菩萨行，得见此奇特。如是诸佛子，亿劫难可遇；况见其功德，所修诸妙道！汝生于人中，大获诸善利，得见文殊等，无量诸功德。已离诸恶道，已出诸难处，已超众苦患，善哉勿懈怠。已离凡夫地，已住菩萨地，当满智慧地，速入如来地。菩萨行如海，佛智同虚空，汝愿亦复然，应生大欣庆。诸根不懈倦，志愿恒决定，亲近善知识，不久悉成满。菩萨种种行，皆为调众生，普行诸法门，慎勿生疑惑。汝具难思福，及以真实信；是故于今日，得见诸佛子。汝见诸佛子，悉获广大利，一一诸大愿，一切咸信受。汝于三有中，能修菩萨行；是故诸佛子，示汝解脱门。非是法器人，与佛子同住，设经无量劫，莫知其境界。汝见诸菩萨，得闻如是法，世间甚难有，应生大喜庆。诸佛护念汝，菩萨摄受汝，能顺其教行，善哉住寿命。已生菩萨家，已具菩萨德，已长如来种，当升灌顶位。不久汝当得，与诸佛子等，见苦恼众生，悉置安隐处。如下如是种，必获如是果，我今庆慰汝，汝应大欣悦。无量诸菩萨，无量劫行道，未能成此行，今汝皆获得。信乐坚进力，善财成此行；若有敬慕心，亦当如是学。一切功德行，皆从愿欲生；善财已了知，常乐勤修习。如龙布密云，必当霔大雨；菩萨起愿智，决定修诸行。若有善知识，示汝普贤行；汝当好承事，慎勿生疑惑。汝于无量劫，为欲妄舍身；今为求菩提，此舍方为善。汝于无量劫，具受生死苦，不曾事诸佛，未闻如是行。汝今得人身，值佛善知识，听受菩提行，云何不欢喜！虽遇佛兴世，亦值善知识；其心不清净，不闻如是法。若于善知识，信乐心尊重，离疑不疲厌，乃闻如是法。若有闻此法，而兴誓愿心；当知如是人，已获广大利。如是心清净，常得近诸佛，亦近诸菩萨，决定成菩提。若入此法门，则具诸功德，永离众恶趣，不受一切苦。不久舍此身，往生佛国土，常见十方佛，及以诸菩萨。往因今净解，及事善友力，增长诸功德，如水生莲华。乐事善知识，勤供一切佛，专心听闻法，常行勿懈倦。汝是真法器，当具一切法，当修一切道，当满一切愿。汝以信解心，而来礼敬我，不久当普入，一切诸佛会。善哉真佛子，恭敬一切佛，不久具诸行，到佛功德岸。汝当往大智，文殊师利所；彼当令汝得，普贤深妙行。”

尔时，弥勒菩萨摩诃萨在众会前，称赞善财大功德藏。善财闻已，欢喜踊跃，身毛皆竖，悲泣哽噎；起立合掌，恭敬瞻仰，绕无量匝。以文殊师利心念力故，众华、璎珞、种种妙宝不觉忽然自盈其手；善财欢喜，即以奉散弥勒菩萨摩诃萨上。

时，弥勒菩萨摩善财顶，为说颂言：

“善哉善哉真佛子，普策诸根无懈倦，不久当具诸功德，犹如文殊及与我。”

时，善财童子以颂答曰：

“我念善知识，亿劫难值遇；今得咸亲近，而来诣尊所。我以文殊故，见诸难见者；彼大功德尊，愿速还瞻觐。”

尔时，善财童子合掌恭敬，重白弥勒菩萨摩诃萨言：“大圣，我已先发阿耨多罗三藐三菩提心，而我未知菩萨云何学菩萨行？云何修菩萨道？

“大圣，一切如来授尊者记，一生当得阿耨多罗三藐三菩提；若一生当得无上菩提，则已超越一切菩萨所住处，则已出过一切菩萨离生位，则已圆满一切波罗蜜，则已深入一切诸忍门，则已具足一切菩萨地，则已游戏一切解脱门，则已成就一切三昧法，则已通达一切菩萨行，则已证得一切陀罗尼辩才，则已于一切菩萨自在中而得自在，则已积集一切菩萨助道法，则已游戏智慧方便，则已出生大神通智，则已成就一切学处，则已圆满一切妙行，则已满足一切大愿，则已领受一切佛所记，则已了知一切诸乘门，则已堪受一切如来所护念，则已能摄一切佛菩提，则已能持一切佛法藏，则已能持一切诸佛菩萨秘密藏，则已能于一切菩萨众中为上首，则已能为破烦恼魔军大勇将，则已能作出生死旷野大导师，则已能作治诸惑重病大医王，则已能于一切众生中为最胜，则已能于一切世主中得自在，则已能于一切圣人中最第一，则已能于一切声闻、独觉中最增上，则已能于生死海中为船师，则已能布调伏一切众生网，则已能观一切众生根，则已能摄一切众生界，则已能守护一切菩萨众，则已能谈议一切菩萨事，则已能往诣一切如来所，则已能住止一切如来会，则已能现身一切众生前，则已能于一切世法无所染，则已能超越一切魔境界，则已能安住一切佛境界，则已能到一切菩萨无碍境，则已能精勤供养一切佛，则已与一切诸佛法同体性，已系妙法缯，已受佛灌顶，已住一切智，已能普生一切佛法，已能速践一切智位。

“大圣，菩萨云何学菩萨行？云何修菩萨道？随所修学，疾得具足一切佛法，悉能度脱所念众生，普能成满所发大愿，普能究竟所起诸行，普能安慰一切天人，不负自身，不断三宝，不虚一切佛菩萨种，能持一切诸佛法眼。如是等事，愿皆为说！”

尔时，弥勒菩萨摩诃萨观察一切道场众会，指示善财而作是言：“诸仁者，汝等见此长者子，今于我所问菩萨行诸功德不？诸仁者，此长者子，勇猛精进，志乐无杂，深心坚固，恒不退转；具胜希望，如救头燃，无有厌足；乐善知识，亲近供养，处处寻求，承事请法。诸仁者，此长者子，曩于福城受文殊教，展转南行求善知识，经由一百一十善知识已，然后而来至于我所，未曾暂起一念疲懈。

“诸仁者，此长者子甚为难有，趣向大乘，乘于大慧，发大勇猛，擐大悲甲，以大慈心救护众生，起大精进波罗蜜行，作大商主护诸众生，为大法船度诸有海，住于大道，集大法宝，修诸广大助道之法；如是之人，难可得闻，难可得见，难得亲近、同居、共行。何以故？此长者子发心救护一切众生，令一切众生，解脱诸苦，超诸恶趣，离诸险难，破无明暗，出生死野，息诸趣轮，度魔境界，不著世法，出欲淤泥，断贪鞅，解见缚，坏想宅，绝迷道，摧慢幢，拔惑箭，撤睡盖，裂爱网，灭无明，度有流，离谄幻，净心垢，断痴惑，出生死。

“诸仁者，此长者子，为被四流漂汩者，造大法船；为被见泥没溺者，立大法桥；为被痴暗昏迷者，燃大智灯；为行生死旷野者，开示圣道；为婴烦恼重病者，调和法药；为遭生、老、死苦者，饮以甘露，令其安隐；为入贪、恚、痴火者，沃以定水，使得清凉；多忧恼者，慰喻使安；系有狱者，晓诲令出；入见网者，开以智剑；住界城者，示诸脱门；在险难者，导安隐处；惧结贼者，与无畏法；堕恶趣者，授慈悲手；拘害蕴者，示涅槃城；界蛇所缠，解以圣道；著于六处空聚落者，以智慧光引之令出；住邪济者，令入正济；近恶友者，示其善友；乐凡法者，诲以圣法；著生死者，令其趣入一切智城。

“诸仁者，此长者子，恒以此行救护众生，发菩提心未尝休息，求大乘道曾无懈倦，饮诸法水不生厌足，恒勤积集助道之行，常乐清净一切法门，修菩萨行不舍精进，成满诸愿善行方便，见善知识情无厌足，事善知识身不疲懈，闻善知识所有教诲常乐顺行未曾违逆。

“诸仁者，若有众生能发阿耨多罗三藐三菩提心，是为希有；若发心已，又能如是精进方便集诸佛法，倍为希有；又能如是求菩萨道，又能如是净菩萨行，又能如是事善知识，又能如是如救头燃，又能如是顺知识教，又能如是坚固修行，又能如是集菩提分，又能如是不求一切名闻利养，又能如是不舍菩萨纯一之心，又能如是不乐家宅、不著欲乐、不恋父母亲戚知识，但乐追求菩萨伴侣，又能如是不顾身命，唯愿勤修一切智道，应知展转倍更难得。

“诸仁者，余诸菩萨经于无量百千万亿那由他劫，乃能满足菩萨愿行，乃能亲近诸佛菩提；此长者子，于一生内，则能净佛刹，则能化众生，则能以智慧深入法界，则能成就诸波罗蜜，则能增广一切诸行，则能圆满一切大愿，则能超出一切魔业，则能承事一切善友，则能清净诸菩萨道，则能具足普贤诸行。”

尔时，弥勒菩萨摩诃萨如是称叹善财童子种种功德，令无量百千众生发菩提心已，告善财言：“善哉！善哉！善男子，汝为饶益一切世间，汝为救护一切众生，汝为勤求一切佛法故，发阿耨多罗三藐三菩提心。

“善男子，汝获善利，汝善得人身，汝善住寿命，汝善值如来出现，汝善见文殊师利大善知识。汝身是善器，为诸善根之所润泽。汝为白法之所资持，所有解欲悉已清净，已为诸佛共所护念，已为善友共所摄受。何以故？

“善男子，菩提心者，犹如种子，能生一切诸佛法故；菩提心者，犹如良田，能长众生白净法故；菩提心者，犹如大地，能持一切诸世间故；菩提心者，犹如净水，能洗一切烦恼垢故；菩提心者，犹如大风，普于世间无所碍故；菩提心者，犹如盛火，能烧一切诸见薪故；菩提心者，犹如净日，普照一切诸世间故；菩提心者，犹如盛月，诸白净法悉圆满故；菩提心者，犹如明灯，能放种种法光明故；菩提心者，犹如净目，普见一切安危处故；菩提心者，犹如大道，普令得入大智城故；菩提心者，犹如正济，令其得离诸邪法故；菩提心者，犹如大车，普能运载诸菩萨故；菩提心者，犹如门户，开示一切菩萨行故；菩提心者，犹如宫殿，安住修习三昧法故；菩提心者，犹如园苑，于中游戏受法乐故；菩提心者，犹如舍宅，安隐一切诸众生故；菩提心者，则为所归，利益一切诸世间故；菩提心者，则为所依，诸菩萨行所依处故；菩提心者，犹如慈父，训导一切诸菩萨故；菩提心者，犹如慈母，生长一切诸菩萨故；菩提心者，犹如乳母，养育一切诸菩萨故；菩提心者，犹如善友，成益一切诸菩萨故；菩提心者，犹如君主，胜出一切二乘人故；菩提心者，犹如帝王，一切愿中得自在故；菩提心者，犹如大海，一切功德悉入中故；菩提心者，如须弥山，于诸众生心平等故；菩提心者，如铁围山，摄持一切诸世间故；菩提心者，犹如雪山，长养一切智慧药故；菩提心者，犹如香山，出生一切功德香故；菩提心者，犹如虚空，诸妙功德广无边故；菩提心者，犹如莲华，不染一切世间法故；菩提心者，如调慧象，其心善顺不犷戾故；菩提心者，如良善马，远离一切诸恶性故；菩提心者，如调御师，守护大乘一切法故；菩提心者，犹如良药，能治一切烦恼病故；菩提心者，犹如坑阱，陷没一切诸恶法故；菩提心者，犹如金刚，悉能穿彻一切法故；菩提心者，犹如香箧，能贮一切功德香故；菩提心者，犹如妙华，一切世间所乐见故；菩提心者，如白栴檀，除众欲热使清凉故；菩提心者，如黑沉香，能熏法界悉周遍故；菩提心者，如善见药王，能破一切烦恼病故；菩提心者，如毗笈摩药，能拔一切诸惑箭故；菩提心者，犹如帝释，一切主中最为尊故；菩提心者，如毗沙门，能断一切贫穷苦故；菩提心者，如功德天，一切功德所庄严故；菩提心者，如庄严具，庄严一切诸菩萨故；菩提心者，如劫烧火，能烧一切诸有为故；菩提心者，如无生根药，长养一切诸佛法故；菩提心者，犹如龙珠，能消一切烦恼毒故；菩提心者，如水清珠，能清一切烦恼浊故；菩提心者，如如意珠，周给一切诸贫乏故；菩提心者，如功德瓶，满足一切众生心故；菩提心者，如如意树，能雨一切庄严具故；菩提心者，如鹅羽衣，不受一切生死垢故；菩提心者，如白毡线，从本已来性清净故；菩提心者，如快利犁，能治一切众生田故；菩提心者，如那罗延，能摧一切我见敌故；菩提心者，犹如快箭，能破一切诸苦的故；菩提心者，犹如利矛，能穿一切烦恼甲故；菩提心者，犹如坚甲，能护一切如理心故；菩提心者，犹如利刀，能斩一切烦恼首故；菩提心者，犹如利剑，能断一切憍慢铠故；菩提心者，如勇将幢，能伏一切诸魔军故；菩提心者，犹如利锯，能截一切无明树故；菩提心者，犹如利斧，能伐一切诸苦树故；菩提心者，犹如兵仗，能防一切诸苦难故；菩提心者，犹如善手，防护一切诸度身故；菩提心者，犹如好足，安立一切诸功德故；菩提心者，犹如眼药，灭除一切无明翳故；菩提心者，犹如钳镊，能拔一切身见刺故；菩提心者，犹如卧具，息除生死诸劳苦故；菩提心者，如善知识，能解一切生死缚故；菩提心者，如好珍财，能除一切贫穷事故；菩提心者，如大导师，善知菩萨出要道故；菩提心者，犹如伏藏，出功德财无匮乏故；菩提心者，犹如涌泉，生智慧水无穷尽故；菩提心者，犹如明镜，普现一切法门像故；菩提心者，犹如莲华，不染一切诸罪垢故；菩提心者，犹如大河，流引一切度摄法故；菩提心者，如大龙王，能雨一切妙法雨故；菩提心者，犹如命根，任持菩萨大悲身故；菩提心者，犹如甘露，能令安住不死界故；菩提心者，犹如大网，普摄一切诸众生故；菩提心者，犹如罥索，摄取一切所应化故；菩提心者，犹如钩饵，出有渊中所居者故；菩提心者，如阿伽陀药，能令无病永安隐故；菩提心者，如除毒药，悉能消歇贪爱毒故；菩提心者，如善持咒，能除一切颠倒毒故；菩提心者，犹如疾风，能卷一切诸障雾故；菩提心者，如大宝洲，出生一切觉分宝故；菩提心者，如好种性，出生一切白净法故；菩提心者，犹如住宅，诸功德法所依处故；菩提心者，犹如市肆，菩萨商人贸易处故；菩提心者，如炼金药，能治一切烦恼垢故；菩提心者，犹如好蜜，圆满一切功德味故；菩提心者，犹如正道，令诸菩萨入智城故；菩提心者，犹如好器，能持一切白净法故；菩提心者，犹如时雨，能灭一切烦恼尘故；菩提心者，则为住处，一切菩萨所住处故；菩提心者，则为寿行，不取声闻解脱果故；菩提心者，如净琉璃，自性明洁无诸垢故；菩提心者，如帝青宝，出过世间二乘智故；菩提心者，如更漏鼓，觉诸众生烦恼睡故；菩提心者，如清净水，性本澄洁无垢浊故；菩提心者，如阎浮金，映夺一切有为善故；菩提心者，如大山王，超出一切诸世间故；菩提心者，则为所归，不拒一切诸来者故；菩提心者，则为义利，能除一切衰恼事故；菩提心者，则为妙宝，能令一切心欢喜故；菩提心者，如大施会，充满一切众生心故；菩提心者，则为尊胜，诸众生心无与等故；菩提心者，犹如伏藏，能摄一切诸佛法故；菩提心者，如因陀罗网，能伏烦恼阿修罗故；菩提心者，如婆楼那风，能动一切所应化故；菩提心者，如因陀罗火，能烧一切诸惑习故；菩提心者，如佛支提，一切世间应供养故。

“善男子，菩提心者，成就如是无量功德；举要言之，应知悉与一切佛法诸功德等。何以故？因菩提心出生一切诸菩萨行，三世如来从菩提心而出生故。是故，善男子，若有发阿耨多罗三藐三菩提心者，则已出生无量功德，普能摄取一切智道。

“善男子，譬如有人，得无畏药，离五恐怖。何等为五？所谓：火不能烧，毒不能中，刀不能伤，水不能漂，烟不能熏。菩萨摩诃萨亦复如是，得一切智菩提心药，贪火不烧，瞋毒不中，惑刀不伤，有流不漂，诸觉观烟不能熏害。

“善男子，譬如有人，得解脱药，终无横难。菩萨摩诃萨亦复如是，得菩提心解脱智药，永离一切生死横难。

“善男子，譬如有人，持摩诃应伽药，毒蛇闻气，即皆远去。菩萨摩诃萨亦复如是，持菩提心大应伽药，一切烦恼诸恶毒蛇，闻其气者，悉皆散灭。

“善男子，譬如有人，持无胜药，一切冤敌无能胜者。菩萨摩诃萨亦复如是，持菩提心无能胜药，悉能降伏一切魔军。

“善男子，譬如有人，持毗笈摩药，能令毒箭自然堕落。菩萨摩诃萨亦复如是，持菩提心毗笈摩药，令贪、恚、痴、诸邪见箭自然堕落。

“善男子，譬如有人，持善见药，能除一切所有诸病。菩萨摩诃萨亦复如是，持菩提心善见药王，悉除一切诸烦恼病。

“善男子，如有药树，名珊陀那，有取其皮以涂疮者，疮即除愈；然其树皮，随取随生，终不可尽。菩萨摩诃萨从菩提心生一切智树亦复如是，若有得见而生信者，烦恼业疮悉得消灭，一切智树初无所损。

“善男子，如有药树，名无生根，以其力故，增长一切阎浮提树。菩萨摩诃萨菩提心树亦复如是，以其力故，增长一切学与无学及诸菩萨所有善法。

“善男子，譬如有药，名阿蓝婆，若用涂身，身之与心咸有堪能。菩萨摩诃萨得菩提心阿蓝婆药亦复如是，令其身心增长善法。

“善男子，譬如有人，得念力药，凡所闻事忆持不忘。菩萨摩诃萨得菩提心念力妙药，悉能闻持一切佛法皆无忘失。

“善男子，譬如有药，名大莲华，其有服者住寿一劫。菩萨摩诃萨服菩提心大莲华药亦复如是，于无数劫，寿命自在。

“善男子，譬如有人，执翳形药，人与非人悉不能见。菩萨摩诃萨执菩提心翳形妙药，一切诸魔不能得见。

“善男子，如海有珠，名普集众宝，此珠若在，假使劫火焚烧世间，能令此海减于一滴，无有是处。菩萨摩诃萨菩提心珠亦复如是，住于菩萨大愿海中，若常忆持不令退失，能坏菩萨一善根者，终无是处；若退其心，一切善法即皆散灭。

“善男子，如有摩尼，名大光明，有以此珠璎珞身者，映蔽一切宝庄严具，所有光明悉皆不现。菩萨摩诃萨菩提心宝亦复如是，璎珞其身，映蔽一切二乘心宝，诸庄严具悉无光彩。

“善男子，如水清珠，能清浊水。菩萨摩诃萨菩提心珠亦复如是，能清一切烦恼垢浊。

“善男子，譬如有人，得住水宝，系其身上，入大海中，不为水害。菩萨摩诃萨亦复如是，得菩提心住水妙宝，入于一切生死海中，终不沉没。

“善男子，譬如有人，得龙宝珠，持入龙宫，一切龙蛇不能为害。菩萨摩诃萨亦复如是，得菩提心大龙宝珠，入欲界中，烦恼龙蛇不能为害。

“善男子，譬如帝释，著摩尼冠，映蔽一切诸余天众。菩萨摩诃萨亦复如是，著菩提心大愿宝冠，超过一切三界众生。

“善男子，譬如有人，得如意珠，除灭一切贫穷之苦。菩萨摩诃萨亦复如是，得菩提心如意宝珠，远离一切邪命怖畏。

“善男子，譬如有人，得日精珠，持向日光而生于火。菩萨摩诃萨亦复如是，得菩提心智日宝珠，持向智光而生智火。

“善男子，譬如有人，得月精珠，持向月光而生于水。菩萨摩诃萨亦复如是，得菩提心月精宝珠，持此心珠，鉴回向光，而生一切善根愿水。

“善男子，譬如龙王，首戴如意摩尼宝冠，远离一切怨敌怖畏。菩萨摩诃萨亦复如是，著菩提心大悲宝冠，远离一切恶道诸难。

“善男子，如有宝珠，名一切世间庄严藏，若有得者，令其所欲悉得充满，而此宝珠无所损减。菩提心宝亦复如是，若有得者，令其所愿悉得满足，而菩提心无有损减。

“善男子，如转轮王，有摩尼宝，置于宫中，放大光明，破一切暗。菩萨摩诃萨亦复如是，以菩提心大摩尼宝，住于欲界，放大智光，悉破诸趣无明黑暗。

“善男子，譬如帝青大摩尼宝，若有为此光明所触，即同其色。菩萨摩诃萨菩提心宝亦复如是，观察诸法回向善根，靡不即同菩提心色。

“善男子，如琉璃宝，于百千岁处不净中，不为臭秽之所染著，性本净故。菩萨摩诃萨菩提心宝亦复如是，于百千劫住欲界中，不为欲界过患所染，犹如法界性清净故。

“善男子，譬如有宝，名净光明，悉能映蔽一切宝色。菩萨摩诃萨菩提心宝亦复如是，悉能映蔽一切凡夫二乘功德。

“善男子，譬如有宝，名为火焰，悉能除灭一切暗冥。菩萨摩诃萨菩提心宝亦复如是，能灭一切无知暗冥。

“善男子，譬如海中有无价宝，商人采得，船载入城；诸余摩尼百千万种，光色、价值无与等者。菩提心宝亦复如是，住于生死大海之中，菩萨摩诃萨乘大愿船，深心相续，载之来入解脱城中，二乘功德无能及者。

“善男子，如有宝珠，名自在王，处阎浮洲，去日月轮四万由旬，日月宫中所有庄严，其珠影现悉皆具足。菩萨摩诃萨发菩提心净功德宝亦复如是，住生死中，照法界空，佛智日月一切功德悉于中现。

“善男子，如有宝珠，名自在王，日月光明所照之处，一切财宝、衣服等物，所有价值悉不能及。菩萨摩诃萨发菩提心自在王宝亦复如是，一切智光所照之处，三世所有天人、二乘漏无漏善一切功德皆不能及。

“善男子，海中有宝，名曰海藏，普现海中诸庄严事。菩萨摩诃萨菩提心宝亦复如是，普能显现一切智海诸庄严事。

“善男子，譬如天上阎浮檀金，唯除心王大摩尼宝，余无及者。菩萨摩诃萨发菩提心阎浮檀金亦复如是，除一切智心王大宝，余无及者。

“善男子，譬如有人，善调龙法，于诸龙中而得自在。菩萨摩诃萨亦复如是，得菩提心善调龙法，于诸一切烦恼龙中而得自在。

“善男子，譬如勇士，被执铠仗，一切冤敌无能降伏。菩萨摩诃萨亦复如是，被执菩提大心铠仗，一切业惑诸恶冤敌无能屈伏。

“善男子，譬如天上黑栴檀香，若烧一铢，其香普熏小千世界，三千世界满中珍宝所有价值皆不能及。菩萨摩诃萨菩提心香亦复如是，一念功德普熏法界，声闻、缘觉一切功德皆所不及。

“善男子，如白栴檀，若以涂身，悉能除灭一切热恼，令其身心普得清凉；菩萨摩诃萨菩提心香亦复如是，能除一切虚妄、分别、贪、恚、痴等诸惑热恼，令其具足智慧清凉。

“善男子，如须弥山，若有近者，即同其色。菩萨摩诃萨菩提心山亦复如是，若有近者，悉得同其一切智色。

“善男子，譬如波利质多罗树，其皮香气，阎浮提中若婆师迦、瞻卜迦，若苏摩那，如是等华所有香气皆不能及。菩萨摩诃萨菩提心树亦复如是，所发大愿功德之香，一切二乘无漏戒定、智慧解脱、解脱知见诸功德香悉不能及。

“善男子，譬如波利质多罗树，虽未开华，应知即是无量诸华出生之处。菩萨摩诃萨菩提心树亦复如是，虽未开发一切智华，应知即是无数天人众菩提华所生之处。

“善男子，譬如波利质多罗华，一日熏衣，瞻卜迦华、婆利师华、苏摩那华虽千岁熏亦不能及。菩萨摩诃萨菩提心华亦复如是，一生所熏诸功德香，普彻十方一切佛所，一切二乘无漏功德百千劫熏所不能及。

“善男子，如海岛中生椰子树，根、茎、枝、叶及以华果，一切众生恒取受用无时暂歇。菩萨摩诃萨菩提心树亦复如是，始从发起悲愿之心，乃至成佛，正法住世，常时利益一切世间无有间歇。

“善男子，如有药汁，名诃宅迦，人或得之，以其一两变千两铜，悉成真金，非千两铜能变此药。菩萨摩诃萨亦复如是，以菩提心回向智药，普变一切业惑等法，悉使成于一切智相，非业惑等能变其心。

“善男子，譬如小火，随所焚烧，其焰转炽。菩萨摩诃萨菩提心火亦复如是，随所攀缘，智焰增长。

“善男子，譬如一灯，燃百千灯，其本一灯无减无尽。菩萨摩诃萨菩提心灯亦复如是，普燃三世诸佛智灯，而其心灯无减无尽。

“善男子，譬如一灯，入于暗室，百千年暗悉能破尽。菩萨摩诃萨菩提心灯亦复如是，入于众生心室之内，百千万亿不可说劫诸业烦恼、种种暗障悉能除尽。

“善男子，譬如灯炷，随其大小而发光明；若益膏油，明终不绝。菩萨摩诃萨菩提心灯亦复如是，大愿为炷，光照法界；益大悲油，教化众生，庄严国土，施作佛事，无有休息。

“善男子，譬如他化自在天王，冠阎浮檀真金天冠，欲界天子诸庄严具皆不能及。菩萨摩诃萨亦复如是，冠菩提心大愿天冠，一切凡夫、二乘功德皆不能及。

“善男子，如师子王哮吼之时，师子儿闻皆增勇健，余兽闻之即皆窜伏。佛师子王菩提心吼应知亦尔，诸菩萨闻增长功德，有所得者闻皆退散。

“善男子，譬如有人，以师子筋而为乐弦；其音既奏，余弦悉绝。菩萨摩诃萨亦复如是，以如来师子波罗蜜身菩提心筋为法乐弦；其音既奏，一切五欲及以二乘诸功德弦悉皆断灭。

“善男子，譬如有人，以牛羊等种种诸乳，假使积集盈于大海，以师子乳一滴投中，悉令变坏，直过无碍。菩萨摩诃萨亦复如是，以如来师子菩提心乳，著无量劫业烦恼乳大海之中，悉令坏灭，直过无碍，终不住于二乘解脱。

“善男子，譬如迦陵频伽鸟，在卵⛔中有大势力，一切诸鸟所不能及。菩萨摩诃萨亦复如是，于生死⛔发菩提心，所有大悲功德势力，声闻、缘觉无能及者。

“善男子，如金翅鸟王子，初始生时，目则明利，飞则劲捷，一切诸鸟虽久成长无能及者。菩萨摩诃萨亦复如是，发菩提心，为佛王子，智慧清净，大悲勇猛，一切二乘虽百千劫久修道行所不能及。

“善男子，如有壮夫，手执利矛，刺坚密甲，直过无碍。菩萨摩诃萨亦复如是，执菩提心铦利快矛，刺诸邪见随眠密甲，悉能穿彻无有障碍。

“善男子，譬如摩诃那伽大力勇士，若奋威怒，于其额上必生疮疱；疮若未合，阎浮提中一切人民无能制伏。菩萨摩诃萨亦复如是，若起大悲，必定发于菩提之心；心未舍来，一切世间魔及魔民不能为害。

“善男子，譬如射师有诸弟子，虽未惯习其师技艺，然其智慧、方便、善巧，余一切人所不能及。菩萨摩诃萨初始发心亦复如是，虽未惯习一切智行，然其所有愿、智、解、欲，一切世间凡夫、二乘悉不能及。

“善男子，如人学射，先安其足，后习其法。菩萨摩诃萨亦复如是，欲学如来一切智道，先当安住菩提之心，然后修行一切佛法。

“善男子，譬如幻师，将作幻事，先当起意忆持幻法，然后所作悉得成就。菩萨摩诃萨亦复如是，将起一切诸佛菩萨神通幻事，先当起意发菩提心，然后一切悉得成就。

“善男子，譬如幻术，无色现色。菩萨摩诃萨菩提心相亦复如是，虽无有色，不可睹见，然能普于十方法界示现种种功德庄严。

“善男子，譬如猫狸，才见于鼠，鼠即入穴不敢复出。菩萨摩诃萨发菩提心亦复如是，暂以慧眼观诸惑业，皆即窜匿不复出生。

“善男子，譬如有人，著阎浮金庄严之具，映蔽一切皆如聚墨。菩萨摩诃萨亦复如是，著菩提心庄严之具，映蔽一切凡夫二乘功德庄严悉无光色。

“善男子，如好磁石，少分之力，即能吸坏诸铁钩锁。菩萨摩诃萨发菩提心亦复如是，若起一念，悉能坏灭一切见欲无明钩锁。

“善男子，如有磁石，铁若见之，即皆散去，无留住者。菩萨摩诃萨发菩提心亦复如是，诸业烦恼、二乘解脱，若暂见之，即皆散灭，亦无住者。

“善男子，譬如有人，善入大海，一切水族无能为害；假使入于摩竭鱼口，亦不为彼之所吞噬。菩萨摩诃萨亦复如是，发菩提心入生死海，诸业烦恼不能为害；假使入于声闻、缘觉实际法中，亦不为其之所留难。

“善男子，譬如有人，饮甘露浆，一切诸物不能为害。菩萨摩诃萨亦复如是，饮菩提心甘露法浆，不堕声闻、辟支佛地，以具广大悲愿力故。

“善男子，譬如有人，得安缮那药以涂其目，虽行人间，人所不见。菩萨摩诃萨亦复如是，得菩提心安缮那药，能以方便入魔境界，一切众魔所不能见。

“善男子，譬如有人，依附于王，不畏余人。菩萨摩诃萨亦复如是，依菩提心大势力王，不畏障、盖、恶道之难。

“善男子，譬如有人，住于水中，不畏火焚。菩萨摩诃萨亦复如是，住菩提心善根水中，不畏二乘解脱智火。

“善男子，譬如有人，依倚猛将，即不怖畏一切冤敌。菩萨摩诃萨亦复如是，依菩提心勇猛大将，不畏一切恶行冤敌。

“善男子，如释天王，执金刚杵，摧伏一切阿修罗众。菩萨摩诃萨亦复如是，持菩提心金刚之杵，摧伏一切诸魔外道。

“善男子，譬如有人，服延龄药，长得充健，不老不瘦。菩萨摩诃萨亦复如是，服菩提心延龄之药，于无数劫修菩萨行，心无疲厌亦无染著。

“善男子，譬如有人，调和药汁，必当先取好清净水。菩萨摩诃萨亦复如是，欲修菩萨一切行愿，先当发起菩提之心。

“善男子，如人护身，先护命根。菩萨摩诃萨亦复如是，护持佛法，亦当先护菩提之心。

“善男子，譬如有人，命根若断，不能利益父母、宗亲。菩萨摩诃萨亦复如是，舍菩提心，不能利益一切众生，不能成就诸佛功德。

“善男子，譬如大海，无能坏者。菩提心海亦复如是，诸业烦恼、二乘之心所不能坏。

“善男子，譬如日光，星宿光明不能映蔽。菩提心日亦复如是，一切二乘无漏智光所不能蔽。

“善男子，如王子初生，即为大臣之所尊重，以种性自在故。菩萨摩诃萨亦复如是，于佛法中发菩提心，即为耆宿久修梵行声闻、缘觉所共尊重，以大悲自在故。

“善男子，譬如王子，年虽幼稚，一切大臣皆悉敬礼。菩萨摩诃萨亦复如是，虽初发心修菩萨行，二乘耆旧皆应敬礼。

“善男子，譬如王子，虽于一切臣佐之中未得自在，已具王相，不与一切诸臣佐等，以生处尊胜故。菩萨摩诃萨亦复如是，虽于一切业烦恼中未得自在，然已具足菩提之相，不与一切二乘齐等，以种性第一故。

“善男子，譬如清净摩尼妙宝，眼有翳故见为不净。菩萨摩诃萨菩提心宝亦复如是，无智不信谓为不净。

“善男子，譬如有药，为咒所持，若有众生见、闻、同住，一切诸病皆得消灭。菩萨摩诃萨菩提心药亦复如是，一切善根、智慧、方便、菩萨愿智共所摄持，若有众生见、闻、同住、忆念之者，诸烦恼病悉得除灭。

“善男子，譬如有人，常持甘露，其身毕竟不变不坏。菩萨摩诃萨亦复如是，若常忆持菩提心甘露，令愿智身毕竟不坏。

“善男子，如机关木人，若无有楔，身即离散，不能运动。菩萨摩诃萨亦复如是，无菩提心，行即分散，不能成就一切佛法。

“善男子，如转轮王，有沉香宝，名曰象藏；若烧此香，王四种兵悉腾虚空。菩萨摩诃萨菩提心香亦复如是，若发此意，即令菩萨一切善根永出三界，行如来智无为空中。

“善男子，譬如金刚，唯从金刚处及金处生，非余宝处生。菩萨摩诃萨菩提心金刚亦复如是，唯从大悲救护众生金刚处、一切智智殊胜境界金处而生，非余众生善根处生。

“善男子，譬如有树，名曰无根，不从根生，而枝、叶、华、果悉皆繁茂。菩萨摩诃萨菩提心树亦复如是，无根可得，而能长养一切智智神通大愿；枝、叶、华、果，扶疏荫映，普覆世间。

“善男子，譬如金刚，非劣恶器及以破器所能容持，唯除全具上妙之器。菩提心金刚亦复如是，非下劣众生悭、嫉、破戒、懈怠、妄念、无智器中所能容持，亦非退失殊胜志愿、散乱、恶觉众生器中所能容持，唯除菩萨深心宝器。

“善男子，譬如金刚，能穿众宝。菩提心金刚亦复如是，悉能穿彻一切法宝。

“善男子，譬如金刚，能坏众山。菩提心金刚亦复如是，悉能摧坏诸邪见山。

“善男子，譬如金刚，虽破不全，一切众宝犹不能及。菩提心金刚亦复如是，虽复志劣，少有亏损，犹胜一切二乘功德。

“善男子，譬如金刚，虽有损缺，犹能除灭一切贫穷。菩提心金刚亦复如是，虽有损缺，不进诸行，犹能舍离一切生死。

“善男子，如少金刚，悉能破坏一切诸物。菩提心金刚亦复如是，入少境界，即破一切无知诸惑。

“善男子，譬如金刚，非凡人所得。菩提心金刚亦复如是，非劣意众生之所能得。

“善男子，譬如金刚，不识宝人不知其能、不得其用。菩提心金刚亦复如是，不知法人不了其能、不得其用。

“善男子，譬如金刚，无能销灭。菩提心金刚亦复如是，一切诸法无能销灭。

“善男子，如金刚杵，诸大力人皆不能持，唯除有大那罗延力。菩提之心亦复如是，一切二乘皆不能持，唯除菩萨广大因缘坚固善力。

“善男子，譬如金刚，一切诸物无能坏者，而能普坏一切诸物，然其体性无所损减。菩提之心亦复如是，普于三世无数劫中，教化众生，修行苦行，声闻、缘觉所不能者咸能作之，然其毕竟无有疲厌亦无损坏。

“善男子，譬如金刚，余不能持，唯金刚地之所能持。菩提之心亦复如是，声闻、缘觉皆不能持，唯除趣向萨婆若者。

“善男子，如金刚器，无有瑕缺用盛于水，永不渗漏而入于地。菩提心金刚器亦复如是，盛善根水，永不渗漏，令入诸趣。

“善男子，如金刚际，能持大地，不令坠没。菩提之心亦复如是，能持菩萨一切行愿，不令坠没入于三界。

“善男子，譬如金刚，久处水中，不烂不湿。菩提之心亦复如是，于一切劫处，在生死业惑水中，无坏无变。

“善男子，譬如金刚，一切诸火不能烧燃、不能令热。菩提之心亦复如是，一切生死诸烦恼火不能烧燃、不能令热。

“善男子，譬如三千世界之中金刚座上，能持诸佛坐于道场、降伏诸魔、成等正觉，非是余座之所能持。菩提心座亦复如是，能持菩萨一切愿行、诸波罗蜜、诸忍、诸地、回向、受记、修习菩提助道之法、供养诸佛、闻法受行，一切余心所不能持。

“善男子，菩提心者，成就如是无量无边乃至不可说不可说殊胜功德。若有众生发阿耨多罗三藐三菩提心，则获如是胜功德法。是故，善男子，汝获善利！汝发阿耨多罗三藐三菩提心，求菩萨行，已得如是大功德故。

“善男子，如汝所问：菩萨云何学菩萨行、修菩萨道？善男子，汝可入此毗卢遮那庄严藏大楼阁中周遍观察，则能了知学菩萨行，学已成就无量功德。”

尔时，善财童子恭敬右绕弥勒菩萨摩诃萨已，而白之言：“唯愿大圣开楼阁门，令我得入！”

时，弥勒菩萨前诣楼阁，弹指出声，其门即开，命善财入。善财心喜，入已还闭。

见其楼阁广博无量同于虚空，阿僧祇宝以为其地；阿僧祇宫殿、阿僧祇门闼、阿僧祇窗牖、阿僧祇阶陛、阿僧祇栏楯、阿僧祇道路，皆七宝成；阿僧祇幡、阿僧祇幢、阿僧祇盖，周回间列；阿僧祇众宝璎珞、阿僧祇真珠璎珞、阿僧祇赤真珠璎珞、阿僧祇师子珠璎珞，处处垂下；阿僧祇半月、阿僧祇缯带、阿僧祇宝网，以为严饰；阿僧祇宝铎风动成音，散阿僧祇天诸杂华，悬阿僧祇天宝鬘带，严阿僧祇众宝香炉，雨阿僧祇细末金屑，悬阿僧祇宝镜，燃阿僧祇宝灯，布阿僧祇宝衣，列阿僧祇宝帐，设阿僧祇宝坐，阿僧祇宝缯以敷座上；阿僧祇阎浮檀金童女像、阿僧祇杂宝诸形像、阿僧祇妙宝菩萨像，处处充遍；阿僧祇众鸟出和雅音；阿僧祇宝优钵罗华、阿僧祇宝波头摩华、阿僧祇宝拘物头华、阿僧祇宝芬陀利华，以为庄严；阿僧祇宝树次第行列，阿僧祇摩尼宝放大光明。如是等无量阿僧祇诸庄严具，以为庄严。又见其中，有无量百千诸妙楼阁，一一严饰悉如上说；广博严丽皆同虚空，不相障碍亦无杂乱。善财童子于一处中见一切处，一切诸处悉如是见。

尔时，善财童子见毗卢遮那庄严藏楼阁如是种种不可思议自在境界，生大欢喜，踊跃无量，身心柔软，离一切想，除一切障，灭一切惑，所见不忘，所闻能忆，所思不乱，入于无碍解脱之门。普运其心，普见一切，普申敬礼，才始稽首，以弥勒菩萨威神之力，自见其身遍在一切诸楼阁中，具见种种不可思议自在境界。

所谓：或见弥勒菩萨初发无上菩提心时如是名字、如是种族，如是善友之所开悟，令其种植如是善根、住如是寿、在如是劫、值如是佛、处于如是庄严刹土、修如是行、发如是愿；彼诸如来如是众会、如是寿命，经尔许时亲近供养。──悉皆明见。

或见弥勒最初证得慈心三昧，从是已来，号为慈氏；或见弥勒修诸妙行，成满一切诸波罗蜜；或见得忍，或见住地，或见成就清净国土，或见护持如来正教，为大法师，得无生忍，某时、某处、某如来所受于无上菩提之记。

或见弥勒为转轮王，劝诸众生住十善道；或为护世，饶益众生；或为释天，呵责五欲；或为焰摩天王，赞不放逸；或为兜率天王，称叹一生菩萨功德；或为化乐天王，为诸天众现诸菩萨变化庄严；或为他化自在天王，为诸天众演说一切诸佛之法；或作魔王，说一切法皆悉无常；或为梵王，说诸禅定无量喜乐；或为阿修罗王，入大智海，了法如幻，为其众会常演说法，断除一切憍慢醉傲。

或复见其处阎罗界，放大光明，救地狱苦；或见在于饿鬼之处，施诸饮食，济彼饥渴；或见在于畜生之道，种种方便，调伏众生。

或复见为护世天王众会说法，或复见为忉利天王众会说法，或复见为焰摩天王众会说法，或复见为兜率天王众会说法，或复见为化乐天王众会说法，或复见为他化自在天王众会说法，或复见为大梵王众会说法，或复见为龙王众会说法，或复见为夜叉、罗刹王众会说法，或复见为乾闼婆、紧那罗王众会说法，或复见为阿修罗、陀那婆王众会说法，或复见为迦楼罗、摩睺罗伽王众会说法，或复见为其余一切人非人等众会说法，或复见为声闻众会说法，或复见为缘觉众会说法，或复见为初发心乃至一生所系已灌顶者诸菩萨众而演说法。

或见赞说初地乃至十地所有功德，或见赞说满足一切诸波罗蜜，或见赞说入诸忍门，或见赞说诸大三昧门，或见赞说甚深解脱门，或见赞说诸禅三昧神通境界，或见赞说诸菩萨行，或见赞说诸大誓愿，或见与诸同行菩萨赞说世间资生工巧种种方便利众生事，或见与诸一生菩萨赞说一切佛灌顶门。

或见弥勒于百千年，经行、读诵、书写经卷，勤求观察，为众说法，或入诸禅四无量心，或入遍处及诸解脱，或入三昧以方便力现诸神变。

或见诸菩萨入变化三昧，各于其身一一毛孔，出于一切变化身云；或见出天众身云，或见出龙众身云，或见出夜叉、乾闼婆、紧那罗、阿修罗、迦楼罗、摩睺罗伽、释、梵、护世、转轮圣王、小王、王子、大臣、官属、长者、居士身云，或见出声闻、缘觉及诸菩萨、如来身云，或见出一切众生身云。

或见出妙音，赞诸菩萨种种法门。所谓：赞说菩提心功德门；赞说檀波罗蜜乃至智波罗蜜功德门；赞说诸摄、诸禅、诸无量心，及诸三昧、三摩钵底、诸通、诸明、总持、辩才、诸谛、诸智、止观、解脱、诸缘、诸依、诸说法门；赞说念、处、正勤、神足、根、力、七菩提分、八圣道分、诸声闻乘、诸独觉乘、诸菩萨乘、诸地、诸忍、诸行、诸愿，如是等一切诸功德门。

或复于中，见诸如来，大众围绕；亦见其佛生处、种姓、身形、寿命、刹劫、名号、说法利益、教住久近，乃至所有道场众会种种不同，悉皆明见。

又复于彼庄严藏内诸楼阁中，见一楼阁，高广严饰，最上无比；于中悉见三千世界百亿四天下、百亿兜率陀天，一一皆有弥勒菩萨降神诞生、释梵天王捧持顶戴、游行七步、观察十方、大师子吼、现为童子、居处宫殿、游戏园苑、为一切智出家苦行、示受乳糜、往诣道场、降伏诸魔、成等正觉、观菩提树、梵王劝请转正法轮、升天宫殿而演说法、劫数寿量、众会庄严、所净国土、所修行愿、教化成熟众生方便、分布舍利、住持教法，皆悉不同。

尔时，善财自见其身，在彼一切诸如来所；亦见于彼一切众会、一切佛事，忆持不忘，通达无碍。复闻一切诸楼阁内，宝网铃铎及诸乐器，皆悉演畅不可思议微妙法音，说种种法。所谓：或说菩萨发菩提心，或说修行波罗蜜行，或说诸愿，或说诸地，或说恭敬供养如来，或说庄严诸佛国土，或说诸佛说法差别。如上所说一切佛法，悉闻其音，敷畅辩了。

又闻某处，有某菩萨，闻某法门，某善知识之所劝导发菩提心，于某劫、某刹、某如来所、某大众中，闻于某佛如是功德，发如是心，起如是愿，种于如是广大善根；经若干劫修菩萨行，于尔许时当成正觉，如是名号，如是寿量，如是国土，具足庄严，满如是愿，化如是众，如是声闻、菩萨众会；般涅槃后，正法住世，经尔许劫，利益如是无量众生。

或闻某处，有某菩萨，布施、持戒、忍辱、精进、禅定、智慧，修习如是诸波罗蜜。或闻某处有某菩萨，为求法故，弃舍王位及诸珍宝、妻子、眷属、手、足、头、目，一切身分皆无所吝。或闻某处，有某菩萨，守护如来所说正法，为大法师，广行法施，建法幢，吹法蠡，击法鼓，雨法雨，造佛塔庙，作佛形像，施诸众生一切乐具。或闻某处，有某如来，于某劫中，成等正觉，如是国土，如是众会，如是寿命，说如是法，满如是愿，教化如是无量众生。

善财童子闻如是等不可思议微妙法音，身心欢喜，柔软悦怿，即得无量诸总持门、诸辩才门、诸禅、诸忍、诸愿、诸度、诸通、诸明，及诸解脱、诸三昧门。

又见一切诸宝镜中种种形像。所谓：或见诸佛众会道场，或见菩萨众会道场，或见声闻众会道场，或见缘觉众会道场，或见净世界，或见不净世界，或见净不净世界，或见不净净世界，或见有佛世界，或见无佛世界，或见小世界，或见中世界，或见大世界，或见因陀罗网世界，或见覆世界，或见仰世界，或见平坦世界，或见地狱、畜生、饿鬼所住世界，或见天人充满世界。于如是等诸世界中，见有无数大菩萨众，或行或坐作诸事业，或起大悲怜愍众生，或造诸论利益世间，或受或持，或书或诵，或问或答，三时忏悔，回向发愿。

又见一切诸宝柱中，放摩尼王大光明网，或青、或黄、或赤、或白、或玻璃色、或水精色、或帝青色、或虹霓色、或阎浮檀金色，或作一切诸光明色。

又见彼阎浮檀金童女及众宝像，或以其手而执华云，或执衣云，或执幢幡，或执鬘盖，或持种种涂香、末香，或持上妙摩尼宝网，或垂金锁，或挂璎珞，或举其臂捧庄严具，或低其首垂摩尼冠，曲躬瞻仰，目不暂舍。

又见彼真珠璎珞，常出香水，具八功德；琉璃、璎珞，百千光明，同时照耀；幢、幡、网、盖，如是等物，一切皆以众宝庄严。

又复见彼优钵罗华、波头摩华、拘物头华、芬陀利华，各各生于无量诸华，或大一手，或长一肘，或复纵广犹如车轮，一一华中皆悉示现种种色像以为严饰。所谓：男色像、女色像、童男色像、童女色像、释、梵、护世、天、龙、夜叉、乾闼婆、阿修罗、迦楼罗、紧那罗、摩睺罗伽、声闻、缘觉及诸菩萨。如是一切众生色像，皆悉合掌，曲躬礼敬。

亦见如来结跏趺坐，三十二相庄严其身。

又复见彼净琉璃地，一一步间，现不思议种种色像。所谓：世界色像、菩萨色像、如来色像及诸楼阁庄严色像。

又于宝树枝、叶、华、果一一事中，悉见种种半身色像。所谓：佛半身色像、菩萨半身色像，天、龙、夜叉，乃至护世、转轮圣王、小王、王子、大臣、官长，及以四众半身色像。其诸色像，或执华鬘，或执璎珞，或持一切诸庄严具；或有曲躬合掌礼敬，一心瞻仰，目不暂舍；或有赞叹，或入三昧。其身悉以相好庄严，普放种种诸色光明，所谓：金色光明、银色光明、珊瑚色光明、兜沙罗色光明、帝青色光明、毗卢遮那宝色光明、一切众宝色光明、瞻波迦华色光明。

又见诸楼阁半月像中，出阿僧祇日月星宿种种光明普照十方。

又见诸楼阁周回四壁，一一步内，一切众宝以为庄严。一一宝中，皆现弥勒曩劫修行菩萨道时，或施头目，或施手足、唇舌、牙齿、耳鼻、血肉、皮肤、骨髓乃至爪发，如是一切，悉皆能舍；妻妾、男女、城邑、聚落、国土、王位，随其所须，尽皆施与。处牢狱者，令得出离；被系缚者，使其解脱；有疾病者，为其救疗；入邪径者，示其正道。或为船师，令度大海；或为马王，救护恶难；或为大仙，善说诸论；或为轮王，劝修十善；或为医王，善疗众病；或孝顺父母，或亲近善友，或作声闻，或作缘觉，或作菩萨，或作如来，教化调伏一切众生；或为法师，奉行佛教，受持读诵，如理思惟，立佛支提，作佛形像，若自供养，若劝于他，涂香散华，恭敬礼拜。如是等事，相续不绝。或见坐于师子之座，广演说法，劝诸众生安住十善，一心归向佛、法、僧宝，受持五戒及八斋戒，出家听法，受持读诵，如理修行。

乃至见于弥勒菩萨，百千亿那由他阿僧祇劫，修行诸度一切色像；又见弥勒曾所承事诸善知识，悉以一切功德庄严；亦见弥勒在彼一一善知识所，亲近供养，受行其教，乃至住于灌顶之地。

时，诸知识告善财言：“善来童子！汝观此菩萨不思议事，莫生疲厌。”

尔时，善财童子得不忘失忆念力故，得见十方清净眼故，得善观察无碍智故，得诸菩萨自在智故，得诸菩萨已入智地广大解故，于一切楼阁一一物中，悉见如是及余无量不可思议自在境界诸庄严事。

譬如有人，于睡梦中见种种物，所谓：城邑、聚落、宫殿、园苑、山林、河池、衣服、饮食乃至一切资生之具；或见自身父母兄弟、内外亲属；或见大海须弥山王，乃至一切诸天宫殿、阎浮提等四天下事；或见其身形量广大百千由旬，房舍、衣服悉皆相称，谓于昼日经无量时不眠不寝受诸安乐。从睡觉已，乃知是梦，而能明记所见之事。善财童子亦复如是，以弥勒菩萨力所持故，知三界法皆如梦故，灭诸众生狭劣想故，得无障碍广大解故，住诸菩萨胜境界故，入不思议方便智故，能见如是自在境界。

譬如有人，将欲命终，见随其业所受报相：行恶业者，见于地狱、畜生、饿鬼所有一切众苦境界，或见狱卒手持兵仗或瞋或骂囚执将去，亦闻号叫、悲叹之声，或见灰河，或见镬汤，或见刀山，或见剑树，种种逼迫，受诸苦恼；作善业者，即见一切诸天宫殿无量天众、天诸采女，种种衣服具足庄严，宫殿、园林尽皆妙好。身虽未死，而由业力见如是事。善财童子亦复如是，以菩萨业不思议力，得见一切庄严境界。

譬如有人，为鬼所持，见种种事，随其所问，悉皆能答。善财童子亦复如是，菩萨智慧之所持故，见彼一切诸庄严事，若有问者，靡不能答。

譬如有人，为龙所持，自谓是龙，入于龙宫，于少时间，自谓已经日月年载。善财童子亦复如是，以住菩萨智慧想故，弥勒菩萨所加持故，于少时间谓无量劫。

譬如梵宫，名庄严藏，于中悉见三千世界一切诸物不相杂乱。善财童子亦复如是，于楼观中，普见一切庄严境界种种差别不相杂乱。

譬如比丘，入遍处定，若行、若住、若坐、若卧，随所入定，境界现前。善财童子亦复如是，入于楼观，一切境界悉皆明了。

譬如有人，于虚空中见乾闼婆城具足庄严，悉分别知，无有障碍；譬如夜叉宫殿与人宫殿，同在一处而不相杂，各随其业，所见不同；譬如大海，于中悉见三千世界一切色像；譬如幻师，以幻力故，现诸幻事种种作业。善财童子亦复如是，以弥勒菩萨威神力故，及不思议幻智力故，能以幻智知诸法故，得诸菩萨自在力故，见楼阁中一切庄严自在境界。

尔时，弥勒菩萨摩诃萨即摄神力入楼阁中，弹指作声，告善财言：“善男子起！法性如是！此是菩萨知诸法智，因缘聚集所现之相，如是自性，如幻、如梦、如影、如像，悉不成就。”尔时，善财闻弹指声，从三昧起。

弥勒告言：“善男子，汝住菩萨不可思议自在解脱，受诸菩萨三昧喜乐，能见菩萨神力所持、助道所流、愿智所现种种上妙庄严宫殿；见菩萨行，闻菩萨法，知菩萨德，了如来愿。”

善财白言：“唯然！圣者，是善知识加被忆念威神之力。圣者，此解脱门，其名何等？”

弥勒告言：“善男子，此解脱门，名入三世一切境界不忘念智庄严藏。善男子，此解脱门中，有不可说不可说解脱门，一生菩萨之所能得。”

善财问言：“此庄严事，何处去耶？”

弥勒答言：“于来处去。”

曰：“从何处来？”

曰：“从菩萨智慧神力中来，依菩萨智慧神力而住，无有去处，亦无住处，非集非常，远离一切。善男子，如龙王降雨，不从身出，不从心出，无有积集，而非不见；但以龙王心念力故，霈然洪霔，周遍天下，如是境界不可思议。善男子，彼庄严事亦复如是，不住于内，亦不住外，而非不见；但由菩萨威神之力、汝善根力，见如是事。善男子，譬如幻师作诸幻事，无所从来，无所至去；虽无来去，以幻力故，分明可见。彼庄严事亦复如是，无所从来，亦无所去；虽无来去，然以惯习不可思议幻智力故，及由往昔大愿力故，如是显现。”

善财童子言：“大圣从何处来？”

弥勒言：“善男子，诸菩萨无来无去，如是而来；无行无住，如是而来；无处无著，不没不生，不住不迁，不动不起，无恋无著，无业无报，无起无灭，不断不常，如是而来。善男子，菩萨从大悲处来，为欲调伏诸众生故；从大慈处来，为欲救护诸众生故；从净戒处来，随其所乐而受生故；从大愿处来，往昔愿力之所持故；从神通处来，于一切处随乐现故；从无动摇处来，恒不舍离一切佛故；从无取舍处来，不役身心使往来故；从智慧方便处来，随顺一切诸众生故；从示现变化处来，犹如影像而化现故。

“然，善男子，汝问于我从何处来者。善男子，我从生处摩罗提国而来于此。善男子，彼有聚落，名为房舍；有长者子，名瞿波罗。为化其人，令入佛法，而住于彼；又为生处一切人民随所应化而为说法，亦为父母及诸眷属、婆罗门等演说大乘，令其趣入故住于彼。而从彼来。”

善财童子言：“圣者，何者是菩萨生处？”

答言：“善男子，菩萨有十种生处。何者为十？善男子，菩提心是菩萨生处，生菩萨家故；深心是菩萨生处，生善知识家故；诸地是菩萨生处，生波罗蜜家故；大愿是菩萨生处，生妙行家故；大悲是菩萨生处，生四摄家故；如理观察是菩萨生处，生般若波罗蜜家故；大乘是菩萨生处，生方便善巧家故；教化众生是菩萨生处，生佛家故；智慧方便是菩萨生处，生无生法忍家故；修行一切法是菩萨生处，生过、现、未来一切如来家故。

“善男子，菩萨摩诃萨，以般若波罗蜜为母，方便善巧为父，檀波罗蜜为乳母，尸波罗蜜为养母，忍波罗蜜为庄严具，勤波罗蜜为养育者，禅波罗蜜为浣濯人，善知识为教授师，一切菩提分为伴侣，一切善法为眷属，一切菩萨为兄弟，菩提心为家，如理修行为家法，诸地为家处，诸忍为家族，大愿为家教，满足诸行为顺家法，劝发大乘为绍家业，法水灌顶一生所系菩萨为王太子，成就菩提为能净家族。

“善男子，菩萨如是超凡夫地，入菩萨位，生如来家，住佛种性，能修诸行，不断三宝，善能守护菩萨种族，净菩萨种，生处尊胜，无诸过恶，一切世间天、人、魔、梵、沙门、婆罗门恭敬赞叹。

“善男子，菩萨摩诃萨生于如是尊胜家已，知一切法如影像故，于诸世间无所恶贱；知一切法如变化故，于诸有趣无所染著；知一切法无有我故，教化众生心无疲厌；以大慈悲为体性故，摄受众生不觉劳苦；了达生死犹如梦故，经一切劫而无怖畏；了知诸蕴皆如幻故，示现受生而无疲厌；知诸界、处同法界故，于诸境界无所坏灭；知一切想如阳焰故，入于诸趣不生倒惑；达一切法皆如幻故，入魔境界不起染著；知法身故，一切烦恼不能欺诳；得自在故，于一切趣通达无碍。

“善男子，我身普生一切法界，等一切众生差别色相，等一切众生殊异言音，等一切众生种种名号，等一切众生所乐威仪，随顺世间教化调伏；等一切清净众生示现受生，等一切凡夫众生所作事业，等一切众生想，等一切菩萨愿，而现其身充满法界。

“善男子，我为化度与我往昔同修诸行，今时退失菩提心者；亦为教化父母、亲属；亦为教化诸婆罗门，令其离于种族憍慢，得生如来种性之中。──而生于此阎浮提界、摩罗提国、拘吒聚落、婆罗门家。善男子，我住于此大楼阁中，随诸众生心之所乐，种种方便教化调伏。善男子，我为随顺众生心故，我为成熟兜率天中同行天故，我为示现菩萨福智变化庄严；超过一切诸欲界故，令其舍离诸欲乐故，令知有为皆无常故，令知诸天盛必衰故，为欲示现将降生时大智法门；与一生菩萨共谈论故，为欲摄化诸同行故，为欲教化释迦如来所遣来者令如莲华悉开悟故，于此命终，生兜率天。善男子，我愿满足，成一切智，得菩提时，汝及文殊俱得见我。

“善男子，汝当往诣文殊师利善知识所而问之言：‘菩萨云何学菩萨行？云何而入普贤行门？云何成就？云何广大？云何随顺？云何清净？云何圆满？’善男子，彼当为汝分别演说。何以故？文殊师利所有大愿，非余无量百千亿那由他菩萨之所能有。

“善男子，文殊师利童子，其行广大，其愿无边，出生一切菩萨功德无有休息。善男子，文殊师利常为无量百千亿那由他诸佛母，常为无量百千亿那由他菩萨师，教化成就一切众生，名称普闻十方世界；常于一切诸佛众中为说法师，一切如来之所赞叹；住甚深智，能如实见一切诸法，通达一切解脱境界，究竟普贤所行诸行。

“善男子，文殊师利童子是汝善知识，令汝得生如来家，长养一切诸善根，发起一切助道法，值遇真实善知识；令汝修一切功德，入一切愿网，住一切大愿；为汝说一切菩萨秘密法，现一切菩萨难思行；与汝往昔同生同行。

“是故，善男子，汝应往诣文殊之所莫生疲厌，文殊师利当为汝说一切功德。何以故？汝先所见诸善知识闻菩萨行、入解脱门、满足大愿，皆是文殊威神之力，文殊师利于一切处咸得究竟。”

时，善财童子顶礼其足，绕无量匝，殷勤瞻仰，辞退而去。

尔时，善财童子依弥勒菩萨摩诃萨教，渐次而行，经由一百一十余城已，到普门国苏摩那城，住其门所，思惟文殊师利，随顺观察，周旋求觅，希欲奉觐。

是时，文殊师利遥伸右手，过一百一十由旬，按善财顶，作如是言：“善哉！善哉！善男子，若离信根，心劣忧悔，功行不具，退失精勤，于一善根心生住著，于少功德便以为足，不能善巧发起行愿，不为善知识之所摄护，不为如来之所忆念，不能了知如是法性、如是理趣、如是法门、如是所行、如是境界；若周遍知、若种种知、若尽源底，若解了、若趣入、若解说、若分别、若证知、若获得，皆悉不能。”

是时，文殊师利宣说此法，示教利喜，令善财童子成就阿僧祇法门，具足无量大智光明，令得菩萨无边际陀罗尼、无边际愿、无边际三昧、无边际神通、无边际智，令入普贤行道场，及置善财自所住处；文殊师利还摄不现。

于是，善财思惟观察，一心愿见文殊师利，及见三千大千世界微尘数诸善知识，悉皆亲近，恭敬承事，受行其教，无有违逆；增长趣求一切智慧，广大悲海，益大慈云，普观众生，生大欢喜，安住菩萨寂静法门；普缘一切广大境界，学一切佛广大功德，入一切佛决定知见，增一切智助道之法，善修一切菩萨深心，知三世佛出兴次第；入一切法海，转一切法轮，生一切世间，入于一切菩萨愿海，住一切劫修菩萨行，照明一切如来境界，长养一切菩萨诸根；获一切智清净光明，普照十方，除诸暗障，智周法界；于一切佛刹、一切诸有，普现其身，靡不周遍；摧一切障，入无碍法，住于法界平等之地；观察普贤解脱境界，即闻普贤菩萨摩诃萨名字、行愿、助道、正道、诸地地、方便地、入地、胜进地、住地、修习地、境界地、威力地，同住渴仰。

欲见普贤菩萨，即于此金刚藏菩提场，毗卢遮那如来师子座前，一切宝莲华藏座上，起等虚空界广大心、舍一切刹离一切著无碍心、普行一切无碍法无碍心、遍入一切十方海无碍心、普入一切智境界清净心、观道场庄严明了心、入一切佛法海广大心、化一切众生界周遍心、净一切国土无量心、住一切劫无尽心、趣如来十力究竟心。

善财童子起如是心时，由自善根力、一切如来所加被力、普贤菩萨同善根力故，见十种瑞相。何等为十？所谓：见一切佛刹清净，一切如来成正等觉；见一切佛刹清净，无诸恶道；见一切佛刹清净，众妙莲华以为严饰；见一切佛刹清净，一切众生身心清净；见一切佛刹清净，种种众宝之所庄严；见一切佛刹清净，一切众生诸相严身；见一切佛刹清净，诸庄严云以覆其上；见一切佛刹清净，一切众生互起慈心，递相利益，不为恼害；见一切佛刹清净，道场庄严；见一切佛刹清净，一切众生心常念佛。是为十。

又见十种光明相。何等为十？所谓：见一切世界所有微尘，一一尘中，出一切世界微尘数佛光明网云，周遍照耀；一一尘中，出一切世界微尘数佛光明轮云，种种色相周遍法界；一一尘中，出一切世界微尘数佛色像宝云，周遍法界；一一尘中，出一切世界微尘数佛光焰轮云，周遍法界；一一尘中，出一切世界微尘数众妙香云，周遍十方，称赞普贤一切行愿大功德海；一一尘中，出一切世界微尘数日月星宿云，皆放普贤菩萨光明，遍照法界；一一尘中，出一切世界微尘数一切众生身色像云，放佛光明，遍照法界；一一尘中，出一切世界微尘数一切佛色像摩尼云，周遍法界；一一尘中，出一切世界微尘数菩萨身色像云，充满法界，令一切众生皆得出离、所愿满足；一一尘中，出一切世界微尘数如来身色像云，说一切佛广大誓愿，周遍法界。是为十。

时，善财童子见此十种光明相已，即作是念：“我今必见普贤菩萨，增益善根，见一切佛；于诸菩萨广大境界，生决定解，得一切智。”

于时，善财普摄诸根，一心求见普贤菩萨，起大精进，心无退转。即以普眼观察十方一切诸佛、诸菩萨众所见境界，皆作得见普贤之想；以智慧眼观普贤道，其心广大犹如虚空，大悲坚固犹如金刚，愿尽未来常得随逐普贤菩萨，念念随顺，修普贤行，成就智慧，入如来境，住普贤地。

时，善财童子即见普贤菩萨，在如来前众会之中，坐宝莲华师子之座，诸菩萨众所共围绕，最为殊特，世无与等；智慧境界无量无边，难测难思，等三世佛，一切菩萨无能观察。见普贤身一一毛孔，出一切世界微尘数光明云，遍法界、虚空界、一切世界，除灭一切众生苦患，令诸菩萨生大欢喜；见一一毛孔，出一切佛刹微尘数种种色香焰云，遍法界、虚空界一切诸佛众会道场，而以普熏；见一一毛孔，出一切佛刹微尘数杂华云，遍法界、虚空界一切诸佛众会道场，雨众妙华；见一一毛孔，出一切佛刹微尘数香树云，遍法界、虚空界一切诸佛众会道场，雨众妙香；见一一毛孔，出一切佛刹微尘数妙衣云，遍法界、虚空界一切诸佛众会道场，雨众妙衣；见一一毛孔，出一切佛刹微尘数宝树云，遍法界、虚空界一切诸佛众会道场，雨摩尼宝；见一一毛孔，出一切佛刹微尘数色界天身云，充满法界，叹菩提心；见一一毛孔，出一切佛刹微尘数梵天身云，劝诸如来转妙法轮；见一一毛孔，出一切佛刹微尘数欲界天王身云，护持一切如来法轮；见一一毛孔，念念中出一切佛刹微尘数三世佛刹云，遍法界、虚空界，为诸众生，无归趣者为作归趣，无覆护者为作覆护，无依止者为作依止；见一一毛孔，念念中出一切佛刹微尘数清净佛刹云，遍法界、虚空界，一切诸佛于中出世，菩萨众会悉皆充满；见一一毛孔，念念中出一切佛刹微尘数净不净佛刹云，遍法界、虚空界，令杂染众生皆得清净；见一一毛孔，念念中出一切佛刹微尘数不净净佛刹云，遍法界、虚空界，令杂染众生皆得清净；见一一毛孔，念念中出一切佛刹微尘数不净佛刹云，遍法界、虚空界，令纯染众生皆得清净；见一一毛孔，念念中出一切佛刹微尘数众生身云，遍法界、虚空界，随其所应，教化众生，皆令发阿耨多罗三藐三菩提心；见一一毛孔，念念中出一切佛刹微尘数菩萨身云，遍法界、虚空界，称扬种种诸佛名号，令诸众生增长善根。见一一毛孔，念念中出一切佛刹微尘数菩萨身云，遍法界、虚空界一切佛刹，宣扬一切诸佛菩萨从初发意所生善根；见一一毛孔，念念中出一切佛刹微尘数菩萨身云，遍法界、虚空界，于一切佛刹一一刹中，宣扬一切菩萨愿海及普贤菩萨清净妙行；见一一毛孔，念念中出普贤菩萨行云，令一切众生心得满足，具足修习一切智道；见一一毛孔，出一切佛刹微尘数正觉身云，于一切佛刹，现成正觉，令诸菩萨增长大法、成一切智。

尔时，善财童子见普贤菩萨如是自在神通境界，身心遍喜，踊跃无量；重观普贤一一身分、一一毛孔，悉有三千大千世界。风轮、水轮、地轮、火轮，大海、江河及诸宝山、须弥、铁围，村营、城邑、宫殿、园苑，一切地狱、饿鬼、畜生、阎罗王界，天龙八部、人与非人，欲界、色界、无色界处，日月星宿、风云雷电、昼夜月时及以年劫、诸佛出世、菩萨众会、道场庄严；如是等事，悉皆明见。如见此世界，十方所有一切世界悉如是见；如见现在十方世界，前际、后际一切世界亦如是见，各各差别，不相杂乱。如于此毗卢遮那如来所，示现如是神通之力；于东方莲华德世界贤首佛所，现神通力亦复如是。如贤首佛所；如是东方一切世界。如东方，南、西、北方，四维、上、下，一切世界诸如来所，现神通力当知悉尔。如十方一切世界；如是十方一切佛刹，一一尘中皆有法界诸佛众会，一一佛所普贤菩萨坐宝莲华师子座上现神通力悉亦如是。彼一一普贤身中，皆现三世一切境界、一切佛刹、一切众生、一切佛出现、一切菩萨众，及闻一切众生言音、一切佛言音、一切如来所转法轮、一切菩萨所成诸行、一切如来游戏神通。

善财童子见普贤菩萨如是无量不可思议大神通力，即得十种智波罗蜜。何等为十？所谓：于念念中，悉能周遍一切佛刹智波罗蜜；于念念中，悉能往诣一切佛所智波罗蜜；于念念中，悉能供养一切如来智波罗蜜；于念念中，普于一切诸如来所闻法受持智波罗蜜；于念念中，思惟一切如来法轮智波罗蜜；于念念中，知一切佛不可思议大神通事智波罗蜜；于念念中，说一句法尽未来际辩才无尽智波罗蜜；于念念中，以深般若观一切法智波罗蜜；于念念中，入一切法界实相海智波罗蜜；于念念中，知一切众生心智波罗蜜；于念念中，普贤慧行皆现在前智波罗蜜。

善财童子既得是已，普贤菩萨即伸右手摩触其顶。既摩顶已，善财即得一切佛刹微尘数三昧门，各以一切佛刹微尘数三昧而为眷属；一一三昧，悉见昔所未见一切佛刹微尘数佛大海，集一切佛刹微尘数一切智助道具，生一切佛刹微尘数一切智上妙法，发一切佛刹微尘数一切智大誓愿，入一切佛刹微尘数大愿海，住一切佛刹微尘数一切智出要道，修一切佛刹微尘数诸菩萨所修行，起一切佛刹微尘数一切智大精进，得一切佛刹微尘数一切智净光明。如此娑婆世界毗卢遮那佛所，普贤菩萨摩善财顶；如是十方所有世界，及彼世界一一尘中一切世界一切佛所，普贤菩萨悉亦如是摩善财顶，所得法门亦皆同等。

尔时，普贤菩萨摩诃萨告善财言：“善男子，汝见我此神通力不？”

“唯然！已见。大圣，此不思议大神通事，唯是如来之所能知。”

普贤告言：“善男子，我于过去不可说不可说佛刹微尘数劫，行菩萨行，求一切智；一一劫中，为欲清净菩提心故，承事不可说不可说佛刹微尘数佛；一一劫中，为集一切智福德具故，设不可说不可说佛刹微尘数广大施会，一切世间咸使闻知，凡有所求悉令满足；一一劫中，为求一切智法故，以不可说不可说佛刹微尘数财物布施；一一劫中，为求佛智故，以不可说不可说佛刹微尘数城邑、聚落、国土、王位、妻子、眷属、眼、耳、鼻、舌、身、肉、手、足乃至身命而为布施；一一劫中，为求一切智首故，以不可说不可说佛刹微尘数头而为布施；一一劫中，为求一切智故，于不可说不可说佛刹微尘数诸如来所，恭敬尊重，承事供养，衣服、卧具、饮食、汤药，一切所须悉皆奉施，于其法中出家学道，修行佛法，护持正教。

“善男子，我于尔所劫海中，自忆未曾于一念间不顺佛教，于一念间生瞋害心、我我所心、自他差别心、远离菩提心、于生死中起疲厌心、懒惰心、障碍心、迷惑心，唯住无上不可沮坏集一切智助道之法大菩提心。

“善男子，我庄严佛土，以大悲心，救护众生，教化成就，供养诸佛，事善知识；为求正法，弘宣护持，一切内外悉皆能舍，乃至身命亦无所吝。一切劫海说其因缘，劫海可尽，此无有尽。

“善男子，我法海中，无有一文，无有一句，非是舍施转轮王位而求得者，非是舍施一切所有而求得者。善男子，我所求法，皆为救护一切众生，一心思惟：‘愿诸众生得闻是法，愿以智光普照世间，愿为开示出世间智，愿令众生悉得安乐，愿普称赞一切诸佛所有功德。’我如是等往昔因缘，于不可说不可说佛刹微尘数劫海，说不可尽。

“是故，善男子，我以如是助道法力、诸善根力、大志乐力、修功德力、如实思惟一切法力、智慧眼力、佛威神力、大慈悲力、净神通力、善知识力故，得此究竟三世平等清净法身，复得清净无上色身，超诸世间，随诸众生心之所乐而为现形，入一切刹，遍一切处，于诸世界广现神通，令其见者靡不欣乐。善男子，汝且观我如是色身；我此色身，无边劫海之所成就，无量千亿那由他劫难见难闻。

“善男子，若有众生未种善根，及种少善根声闻、菩萨，犹尚不得闻我名字，况见我身！善男子，若有众生得闻我名，于阿耨多罗三藐三菩提不复退转；若见若触，若迎若送，若暂随逐，乃至梦中见闻我者，皆亦如是。或有众生，一日一夜忆念于我即得成熟；或七日七夜、半月一月、半年一年、百年千年、一劫百劫，乃至不可说不可说佛刹微尘数劫，忆念于我而成熟者；或一生、或百生，乃至不可说不可说佛刹微尘数生，忆念于我而成熟者；或见我放大光明，或见我震动佛刹，或生怖畏，或生欢喜，皆得成熟。善男子，我以如是等佛刹微尘数方便门，令诸众生于阿耨多罗三藐三菩提得不退转。

“善男子，若有众生见闻于我清净刹者，必得生此清净刹中；若有众生见闻于我清净身者，必得生我清净身中。善男子，汝应观我此清净身。”

尔时，善财童子观普贤菩萨身，相好肢节，一一毛孔中，皆有不可说不可说佛刹海；一一刹海，皆有诸佛出兴于世，大菩萨众所共围绕。又复见彼一切刹海，种种建立、种种形状、种种庄严、种种大山周匝围绕，种种色云弥覆虚空，种种佛兴演种种法；如是等事，各各不同。又见普贤于一一世界海中，出一切佛刹微尘数佛化身云，周遍十方一切世界，教化众生，令向阿耨多罗三藐三菩提。时，善财童子又见自身在普贤身内，十方一切诸世界中教化众生。

又，善财童子亲近佛刹微尘数诸善知识所得善根、智慧光明，比见普贤菩萨所得善根，百分不及一，千分不及一，百千分不及一，百千亿分乃至算数譬喻亦不能及是。善财童子从初发心，乃至得见普贤菩萨，于其中间所入一切诸佛刹海，今于普贤一毛孔中一念所入诸佛刹海，过前不可说不可说佛刹微尘数倍；如一毛孔，一切毛孔悉亦如是。

善财童子于普贤菩萨毛孔刹中，行一步，过不可说不可说佛刹微尘数世界；如是而行，尽未来劫，犹不能知一毛孔中刹海次第、刹海藏、刹海差别、刹海普入、刹海成、刹海坏、刹海庄严所有边际；亦不能知佛海次第、佛海藏、佛海差别、佛海普入、佛海生、佛海灭所有边际；亦不能知菩萨众海次第、菩萨众海藏、菩萨众海差别、菩萨众海普入、菩萨众海集、菩萨众海散所有边际；亦不能知入众生界、知众生根、教化调伏诸众生智、菩萨所住甚深自在、菩萨所入诸地诸道，如是等海所有边际。

善财童子于普贤菩萨毛孔刹中，或于一刹经于一劫如是而行，乃至或有经不可说不可说佛刹微尘数劫如是而行，亦不于此刹没、于彼刹现，念念周遍无边刹海，教化众生，令向阿耨多罗三藐三菩提。

当是之时，善财童子则次第得普贤菩萨诸行愿海，与普贤等，与诸佛等，一身充满一切世界，刹等、行等、正觉等、神通等、法轮等、辩才等、言辞等、音声等、力无畏等、佛所住等、大慈悲等、不可思议解脱自在悉皆同等。

尔时，普贤菩萨摩诃萨即说颂言：

“汝等应除诸惑垢，一心不乱而谛听；我说如来具诸度，一切解脱真实道。出世调柔胜丈夫，其心清净如虚空，恒放智日大光明，普使群生灭痴暗。如来难可得见闻，无量亿劫今乃值，如优昙华时一现，是故应听佛功德。随顺世间诸所作，譬如幻士现众业，但为悦可众生心，未曾分别起想念。”

尔时，诸菩萨闻此说已，一心渴仰，唯愿得闻如来世尊真实功德，咸作是念：“普贤菩萨具修诸行，体性清净，所有言说皆悉不虚，一切如来共所称叹。”作是念已，深生渴仰。

尔时，普贤菩萨功德智慧具足庄严，犹如莲华不著三界一切尘垢，告诸菩萨言：“汝等谛听，我今欲说佛功德海一滴之相。”即说颂言：

“佛智广大同虚空，普遍一切众生心，悉了世间诸妄想，不起种种异分别。一念悉知三世法，亦了一切众生根，譬如善巧大幻师，念念示现无边事。随众生心种种行，往昔诸业誓愿力，令其所见各不同，而佛本来无动念。或有处处见佛坐，充满十方诸世界，或有其心不清净，无量劫中不见佛。或有信解离憍慢，发意即得见如来；或有谄诳不净心，亿劫寻求莫值遇。或一切处闻佛音，其音美妙令心悦；或有百千万亿劫，心不净故不闻者。或见清净大菩萨，充满三千大千界，皆已具足普贤行，如来于中俨然坐。或见此界妙无比，佛无量劫所严净；毗卢遮那最胜尊，于中觉悟成菩提。或见莲华胜妙刹，贤首如来住在中，无量菩萨众围绕，皆悉勤修普贤行。或有见佛无量寿，观自在等所围绕，悉已住于灌顶地，充满十方诸世界。或有见此三千界，种种庄严如妙喜，阿閦如来住在中，及如香象诸菩萨。或见月觉大名称，与金刚幢菩萨等，住如圆镜妙庄严，普遍十方清净刹。或见日藏世所尊，住善光明清净土，及与灌顶诸菩萨，充遍十方而说法。或见金刚大焰佛，而与智幢菩萨俱，周行一切广大刹，说法除灭众生翳。一一毛端不可说，诸佛具相三十二，菩萨眷属共围绕，种种说法度众生。或有观见一毛孔，具足庄严广大刹，无量如来悉在中，清净佛子皆充满。或有见一微尘内，具有恒沙佛国土，无量菩萨悉充满，不可说劫修诸行。或有见一毛端处，无量尘沙诸刹海，种种业起各差别，毗卢遮那转法轮。或见世界不清净，或见清净宝所成，如来住寿无量时，乃至涅槃诸所现。普遍十方诸世界，种种示现不思议，随诸众生心智业，靡不化度令清净。如是无上大导师，充满十方诸国土，示现种种神通力，我说少分汝当听。或见释迦成佛道，已经不可思议劫；或见今始为菩萨，十方利益诸众生。或有见此释师子，供养诸佛修行道；或见人中最胜尊，现种种力神通事。或见布施或持戒，或忍或进或诸禅，般若方便愿力智，随众生心皆示现。或见究竟波罗蜜，或见安住于诸地，总持三昧神通智，如是悉现无不尽。或现修行无量劫，住于菩萨堪忍位；或现住于不退地，或现法水灌其顶。或现梵释护世身，或现刹利婆罗门，种种色相所庄严，犹如幻师现众像。或现兜率始降神，或见宫中受嫔御，或见弃舍诸荣乐，出家离俗行学道。或见始生或见灭，或见出家学异行，或见坐于菩提树，降伏魔军成正觉。或有见佛始涅槃，或见起塔遍世间，或见塔中立佛像，以知时故如是现。或见如来无量寿，与诸菩萨授尊记，而成无上大导师，次补住于安乐刹。或见无量亿千劫，作佛事已入涅槃；或见今始成菩提，或见正修诸妙行。或见如来清净月，在于梵世及魔宫，自在天宫化乐宫，示现种种诸神变。或见在于兜率宫，无量诸天共围绕，为彼说法令欢喜，悉共发心供养佛。或见住在夜摩天，忉利护世龙神处，如是一切诸宫殿，莫不于中现其像。于彼燃灯世尊所，散华布发为供养，从是了知深妙法，恒以此道化群生。或有见佛久涅槃，或见初始成菩提；或见住于无量劫，或见须臾即灭度。身相光明与寿命，智慧菩提及涅槃，众会所化威仪声，如是一一皆无数。或现其身极广大，譬如须弥大宝山；或见跏趺不动摇，充满无边诸世界。或见圆光一寻量，或见千万亿由旬，或见照于无量土，或见充满一切刹。或见佛寿八十年，或寿百千万亿岁，或住不可思议劫，如是展转倍过此。佛智通达净无碍，一念普知三世法，皆从心识因缘起，生灭无常无自性。于一刹中成正觉，一切刹处悉亦成，一切入一一亦尔，随众生心皆示现。如来住于无上道，成就十力四无畏；具足智慧无所碍，转于十二行法轮。了知苦集及灭道，分别十二因缘法；法义乐说辞无碍，以是四辩广开演。诸法无我无有相，业性不起亦无失，一切远离如虚空，佛以方便而分别。如来如是转法轮，普震十方诸国土，宫殿山河悉摇动，不使众生有惊怖。如来普演广大音，随其根欲皆令解，悉使发心除惑垢，而佛未始生心念。或闻施戒忍精进，禅定般若方便智，或闻慈悲及喜舍，种种音辞各差别。或闻四念四正勤，神足根力及觉道，诸念神通止观等，无量方便诸法门。龙神八部人非人，梵释护世诸天众，佛以一音为说法，随其品类皆令解。若有贪欲瞋恚痴，忿覆悭嫉及憍谄，八万四千烦恼异，皆令闻说彼治法。若未具修白净法，令其闻说十戒行；已能布施调伏人，令闻寂灭涅槃音。若人志劣无慈愍，厌恶生死自求离；令其闻说三脱门，使得出苦涅槃乐。若有自性少诸欲，厌背三有求寂静；令其闻说诸缘起，依独觉乘而出离。若有清净广大心，具足施戒诸功德，亲近如来具慈愍，令其闻说大乘音。或有国土闻一乘，或二或三或四五，如是乃至无有量，悉是如来方便力。涅槃寂静未曾异，智行胜劣有差别；譬如虚空体性一，鸟飞远近各不同。佛体音声亦如是，普遍一切虚空界，随诸众生心智殊，所闻所见各差别。佛以过去修诸行，能随所乐演妙音，无心计念此与彼，我为谁说谁不说。如来面门放大光，具足八万四千数；所说法门亦如是，普照世界除烦恼。具足清净功德智，而常随顺三世间，譬如虚空无染著，为众生故而出现。示有生老病死苦，亦示住寿处于世；虽顺世间如是现，体性清净同虚空。一切国土无有边，众生根欲亦无量；如来智眼皆明见，随所应化示佛道。究竟虚空十方界，所有人天大众中，随其形相各不同，佛现其身亦如是。若在沙门大众会，剃除须发服袈裟，执持衣钵护诸根，令其欢喜息烦恼。若时亲近婆罗门，即为示现羸瘦身，执杖持瓶恒洁净，具足智慧巧谈说。吐故纳新自充饱，吸风饮露无异食，若坐若立不动摇，现斯苦行摧异道。或持彼戒为世师，善达医方等诸论，书数天文地众相，及身休咎无不了。深入诸禅及解脱，三昧神通智慧行，言谈讽咏共嬉戏，方便皆令住佛道。或现上服以严身，首戴华冠荫高盖，四兵前后共围绕，警众宣威伏小王。或为听讼断狱官，善解世间诸法务，所有与夺皆明审，令其一切悉欣伏。或作大臣专弼辅，善用诸王治政法，十方利益皆周遍，一切众生莫了知。或为粟散诸小王，或作飞行转轮帝，令诸王子采女众，悉皆受化无能测。或作护世四天王，统领诸龙夜叉等，为其众会而说法，一切皆令大欣庆。或为忉利大天王，住善法堂欢喜园，首戴华冠说妙法，诸天觐仰莫能测。或住夜摩兜率天，化乐自在魔王所，居处摩尼宝宫殿，说真实行令调伏。或至梵天众会中，说四无量诸禅道，普令欢喜便舍去，而莫知其往来相。或至阿迦尼吒天，为说觉分诸宝华，及余无量圣功德，然后舍去无知者。如来无碍智所见，其中一切诸众生，悉以无边方便门，种种教化令成就。譬如幻师善幻术，现作种种诸幻事；佛化众生亦如是，为其示现种种身。譬如净月在虚空，令世众生见增减，一切河池现影像，所有星宿夺光色。如来智月出世间，亦以方便示增减，菩萨心水现其影，声闻星宿无光色。譬如大海宝充满，清净无浊无有量；四洲所有诸众生，一切于中现其像。佛身功德海亦尔，无垢无浊无边际；乃至法界诸众生，靡不于中现其影。譬如净日放千光，不动本处照十方；佛日光明亦如是，无去无来除世暗。譬如龙王降大雨，不从身出及心出，而能沾洽悉周遍，涤除炎热使清凉。如来法雨亦复然，不从于佛身心出，而能开悟一切众，普使灭除三毒火。如来清净妙法身，一切三界无伦匹；以出世间言语道，其性非有非无故。虽无所依无不住，虽无不至而不去；如空中画梦所见，当于佛体如是观。三界有无一切法，不能与佛为譬喻；譬如山林鸟兽等，无有依空而住者。大海摩尼无量色，佛身差别亦复然；如来非色非非色，随应而现无所住。虚空真如及实际，涅槃法性寂灭等；唯有如是真实法，可以显示于如来。刹尘心念可数知，大海中水可饮尽，虚空可量风可系，无能尽说佛功德。若有闻斯功德海，而生欢喜信解心，如所称扬悉当获，慎勿于此怀疑念。”