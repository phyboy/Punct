菩萨方便摄化众生，必以大悲引邪从正，毗耶娑仙即其人也，为导群迷令识因果将诸异见至如来所，归命谘启，听闻正法，因其请说即以名经，故因此部毗耶娑问魏尚书令仪同高公，愍诸错习，示其归则简集能人善辞义者，在宅上面出此经典，求正法人沙门昙琳，婆门名瞿昙流支，兴和四年岁次壬戌，月建在申，朔次乙丑，建功辛已，甲午毕功，凡有一万四千四百五十七字。

如是我闻：一时，婆伽婆游阿踰阇强伽河岸，与大比丘众俱。彼比丘众，所作已办尽一切漏，无有障碍离有不退，勤为禅诵跏趺而坐。随何处坐，有在地处，二人相随如法语论，群行如鹅、如鸳鸯者，有在空舍，有依树根，皆悉行禅，能取如来法之光明正住威仪。复有无量菩萨众俱，彼诸菩萨，无量功德名称普闻。彼处复有无量百千种种树林，多有淫欲俱耆罗鸟、孔雀、鹅鸟、群蜂等声，娑罗枳树枝叶垂布。如是处者，欲心懈怠、喜睡频申皆悉远离，常有无量善香妙华。

尔时，佛告诸比丘言：“汝诸比丘常当勤行，作所应作持戒正行。”

尔时，世尊与慧命阿难陀，长老大迦叶、长老舍利弗、长老薄拘罗、长老利波多阿若居邻等大声闻俱，欢喜语说。

尔时，西方有光明相犹如日轮。时，阿难陀漏未尽故，见彼相已，即白佛言：“云何，世尊，西方分处炎色光明甚有威德？”

佛言：“阿难，于此世界有五通仙，名毗耶娑，揵陀迦离妇人之子，有五百仙以为眷属，住在彼处，勤修苦行，不食而斋，其身瘦瘠有命而已，读诵不住以为庄严。其名曰：阿斯仙童子那罗提娑裴苫波耶那那荼延那迦摩延那商枳啰娑鞞轲那娑徒罗陀等，诸大仙人相随经行。”

即于尔时，毗耶娑仙亦见世尊，与诸比丘多千眷属之所围绕，诸根调柔，心意寂静，在于禅定离欲安乐，在树林中。毗耶娑仙既见佛已，思惟念言：“此人应是一切智者，名称普闻。彼必应是不妄语人，如是如来胜色具足，诸相成就甚为希有！世未曾有！如是色相胜妙希有！如是世尊，舍王欲乐，舍转轮王富乐自在如舍毒食，六万婇女第一端正一切舍已，而便出家在林中住。”

仙人众中有一仙人，名那罗陀，既见世尊心生欢喜，以妙伽陀赞如来曰：

“青色树林中，谁汪洋金色，如净毗琉璃，如日出云山？”

时，彼大仙及诸仙众，闻是说已心喜开眼，皆悉合掌欲向佛所。

尔时，佛语诸比丘言：“汝等比丘，见阎浮提如是诸仙，系缚手足，自悬著树不食而斋，著树皮衣，卧在尘土若在石上，有以两手合取食已开手而食；或有食风；有十五日不食而斋；或有一月不食而斋；头须发爪悉皆长利；寅旦中暮三时读诵有种姓财、有福德财，先咒物已置于火中，而供养火在地而卧；有在露地；有在树下；有悬自手著树而睡；或有蹲踞如是睡者；或有在水如是睡者；有以五热而炙身者；有身逼火自炙卧者；有在大焰下风卧者；有卧棘刺；有日炙身受苦求福；自诳其身得处便住，种姓胜上心以为足，心以为喜，离无上智。诸比丘，此大仙人而不能知生死出要，以欲痴故还生有中，自谓正行，不知是邪。”

尔时，彼诸比丘归命如来，白言：“世尊，我等梵行真正具足，和集相应得离生有。”

彼毗耶娑大仙人等，以阿罗汉威德力故而生畏惧，安详谛视，心意敬重，一心正意，与诸仙人眷属相随，绞摄长发并在一箱，以好线绳角络其体，形色不白，端摄身仪，二眼皆黄，头发无腻，绞结相著块聚非一，手执三岐杖，置瓶之物世中最丑，种种语言悉皆善巧因成就语，蹑空而行到如来所，白言：“世尊应知此义，我何因缘，并诸眷属今来到此？”

佛言：“大仙，一切有生，一切诸法，我悉知之。”

尔时，慧命阿难陀白佛言：“世尊，如是大仙仙众围绕，心有正知，有种种知、细知、尽知，知而不畏，长发不理，为是何人？”

佛言：“阿难，此是仙人，名毗耶娑。婆罗门法是其所作，造四毗陀善知声论，知种种书。”

时，彼一切阿罗汉人，见毗耶娑大仙人已，作是思惟：“彼人受苦勤劳持戒，为何所得？此毗耶娑，生死苦恼未得解脱。”

彼阿罗汉如是思惟：“此毗耶娑，来至佛所，云何问难？为问因缘？为问无我？”

时，毗耶娑问世尊言：“佛出世难！今诸仙众和合来此，我少难问，惟愿且住为我解说。”

佛言：“大仙，恣汝所问，随汝所念皆悉可问，我为汝说。”

时，毗耶娑问言：“世尊，云何布施？何故布施？何义名施？云何施主？何义施主？云何施人而非施主？云何不与得名施主？云何死已施福随行？施福云何？为有形叚聚集可见，为不可见？施主、施福为在何处？为在受者，为在施者？云何世尊入涅槃已，供养塔等而得福报？佛入涅槃，谁为受者？”

尔时，世尊语毗耶娑大仙人言：“汝问此法甚为微细，汝有辩才不可思议，能如是问。”

尔时，长老舍利弗，发白面皱眉垂覆面，偏举一眉长引气息，谛观思量，见已而言：“此毗耶娑大仙人主，有大名闻，一切人知，一切人说，岂可不知，同如世间愚痴小儿无智慧者，舍说因缘，舍说无我，二种深法、种种善知智，言语已而问如是布施之法？”

尔时，慧命阿难陀，顶礼佛足，白言：“世尊，此毗耶娑大仙，所问布施果报我亦能说。”

佛言：“阿难，此则非时。若问如来，声闻人说，此非所仪。且止！阿难，无此道理。”

尔时，慧命舍利弗白佛言：“世尊，随彼仙人何意而问，我亦能说，能满其意。”

佛言：“舍利弗，汝语太卒心不思量。长老舍利弗勿作是语，此不相应。若如是者，我声闻人则不相应。若来问我，声闻说者，此不相应。则有人言：‘彼如来者非一切智。’当有人言：‘毗耶娑仙往问如来，自不能说，遣声闻说。’或有人言：‘彼如来者有我慢见而不自说。’”

尔时，彼诸比丘于世尊所生信净心，白言：“世尊，彼大仙问，如来能说，能断彼疑。”

尔时，世尊语毗耶娑大仙人言：“汝听施报，复有施分。何义布施？既布施已自食自净，施已报转故名布施。以何义故名为施主？如是问者，大仙当听！若人有物彼信心生，信心生已以财付人遣向他国，彼人将物向他国施；彼人布施，财主得福，非施者福。彼所遣者，虽持物施而非舍主。若人自物自手施者，则是舍主亦是施主。大仙当知，有三十三不净布施。何等名为三十三耶？一者、有人邪心倒见，无净信心而舍财物，如是舍者非净布施；二者、有人为报恩故而舍财物，则非布施；三者、有人无悲愍心而舍财物，亦非布施；四者、有人因欲心故而舍财物，亦非布施；五者、有人舍物与火，亦非布施；六者、有人舍物与水，亦非布施；七者、有人生如是心，舍物与王望王识念，如是舍物非净布施；八者、有人以畏贼故舍物与之，如是施者亦非净施。又复更有五种舍物，皆非净施。何等为五？一者、施毒，非净布施；二者、施刀，非净布施；三者、教人取肉而施，非净布施；四者、有人所摄众生平等施与，和集养育望得其力，非净布施；五者、有人为名闻故而舍财物，非净布施。十四、有人为歌戏故与伎儿物，非净布施；十五、有人年终月尽破散财物，非净布施；十六、有人屋舍因缘而舍财物，则非净布施；十七、有人善友因缘，以他财物授与余人，非净布施；十八、有人或在田地，或在舍宅，或有谷聚，或有麦聚，鹿鸟所食、鼠等所食，无清净心非净布施；十九、有人为学作故与工匠物，如是施者非净布施；二十、有人身有病患，恐命尽故舍物与医，非净布施；二十一者、若人打他若骂他已心悔生愧，舍物与之非净布施；二十二者、若人施已，心则生疑为有报不，如是施者非净布施；二十三者、若人施已心中悔热，如是施者非净布施；二十四者、若人舍物与他人已，如是思量，若其有人取我物者，皆悉属我为我所秉，如是施者非净布施；二十五者、若人施已如是思量：‘如是施福，惟钟我身不属他人。’如是施者非净布施；二十六者、若人年老舍物而施，又非中年后时病困，死时欲至，脉节欲断，苦恼所逼欲入死道，无清净心，无信净心，阎魔罗使见之生笑，兄弟诸亲啼哭悲泣，至如是时舍物而与，非净布施；二十七者、若人为名舍物布施，如是我名他国遍闻，某国某城大施之主，彼如是施非净布施；二十八者、若与余人递相憎嫉，见彼舍物多行布施，见已心慢不能堪忍，以嫉彼故舍物布施，非净布施；二十九者、贪他女故，为种姓故，舍珠舍金、若银金刚、若毗琉璃、缯绢衣裳及兜罗绵、造作敷具，如是舍物非净布施；三十者、有人如是思惟：‘舍物与人，我无儿息，大富饶财应当舍物而行布施。’如是施者非净布施；三十一者、若复有人心生简择，如是念言：‘若与此人则有福德，若与彼人则无福德。’如是施者非净布施；三十二者、若人布施，舍离贫穷衣裳破坏垢腻之者，与多丰乐大富之人，非净布施；三十三者、若复有人望好华果，舍物而与，非净布施。大仙当知，此三十三垢染布施，而舍财物彼施报者，如以种子种之咸地烂坏不成。大仙当知，如是之人非不布施不得果报。复次，大仙，譬如有人随何所取，得种子已种之荒田，彼种子界，地界相依须得天雨。种子变坏，虽有芽生不得华果；此布施分不得华果，亦复如是。”

如是说已，毗耶娑仙，合掌向佛而作是言：“如来世尊一切智人，以相应语说布施报，已作利益安乐众生。又复世尊，云何布施不失果报？有人持戒，有不持戒，二俱施与，此义云何？”

佛言：“大仙，汝今善听布施报法。若有心信一切施与，故名布施。不畏未来而行布施，不轻毁他行布施者，乃名布施。大仙当知，若复有人不简福田，若有戒人、若无戒人，心信开眼生爱念已，舍物施与，心常普缘一切众生。大仙当知，彼人施主。大仙当知，有五种施，施主满足。何等为五？一者、时施，二、施行人，三、施病人及瞻病者，四、施法器，五、施欲行异国土者，是为五种。复有五施。何等为五？一者、法施，二、资生施，三、屋宅施，四、灯明施，五、香鬘施，是为五种。”

大仙问言：“何者净施？”

佛言：“大仙，若人有信乐于众生，而生慈心、常心、喜心，舍物布施，彼一切净若愿解脱，如是布施则为清净。复有五种无上布施。何等为五？一施如来则为无上，二施众僧则为无上，三施法器则为无上，四施父母则为无上，五施王者失位贫穷则为无上，如是施者是上布施。若施老人孤独病急，是大布施。若为王瞋一向舍弃系缚欲杀，若诸急难为救彼故不顾自命，为舍财物是大布施。施病人药是大布施。若于持戒具足众僧，随时施与是大布施。施求智人是大布施。若施畜生有怖畏者，所谓熏胡乌鹿等畜是大布施。若人贫急施随所须是大布施。大仙当知，此为大施，常应正修。若复有人为他所遣持物布施，即有净心同得施福。若复有人见他布施，心生随喜，亦得施福。若人劝施，若人施物，如是等人，皆得大福。

“复次，大仙，如汝问言，云何世尊入涅槃已供养塔等得福报者？大仙当听，若人于我入涅槃已，当设供养；若复有人我未涅槃，今现在世供养我者，所得福报，此二平等。何以故？法身如来非是色身。若人于今现在供养，若我灭后而为供养，心平等故得福无异。大仙当知，如转轮王遍敕诸国，一切人民从今日始，勿复杀生，莫作妄语。彼有一人闻王敕已，虽不见王善护王敕，如是之人虽不供养转轮王身，王于彼人心生欢喜。如是之人，善护王敕，以不杀生善业因缘报生天处。大仙当知，若人不见我身色相，不学戒句，为何所得？若人见我而心邪见，如提婆达入地狱故。若人于我入涅槃已善学戒者，彼胜应知。大仙当知，今我色胜证一切智，无信众生能令学戒，况有信者！若人于我入涅槃已而为供养，与现供养等无有异。

“大仙当听，如汝所问，布施福德为在何处？如是问者，譬如苇草丛密稠穊于中火起，若雨堕时即没彼处。如是，如是，随何施主，布施具足福德和合，信雨既堕如是福德，即依施主不余处去。大仙当知，如是施福非有聚处，非有形相。如是施已施者身亡，施福不离如影随形，是名施者得福报果，果福不失。譬如甘蔗、若蒲萄子，如其不压不得其汁，压之则得。非甘蔗中、蒲萄子中，现前和集有汁可见，非在节中，亦非无汁。如是，如是，布施财物，如是施报于彼施主，非住手中，非住心中，非住腹中，而是施报不离施主。犹如彼汁不离甘蔗、若蒲萄子，如是施报不离施主，未熟不受，命行不尽不得施报。譬如树王尼拘陀子，其子微细，种之在地则不可见，至树生时方乃可见；施主施福亦复如是，和合熟时乃得果报。譬如商人所赍至少入于大城，彼城功德少物治生，所获乃多具足而得；施亦如是，施时虽微，得福报大。又如蜜蜂採取华味而不损华；施主如是，随何布施得果报力，则是施主。

“如是，大仙，施主布施福德势力。言施主者，以自施故得名为施。云何受者？受他所施能消他物，故名受者。又问云何为施福者？于世间中能救能护，能令满足得人天身，故名福德。言他世者，次第传生至后世身，故名他世。”

尔时，毗耶娑仙白佛言：“世尊，我离疑心决定施分，复更有疑。世尊，此识云何于身中转？识云何见？云何于身而生贪乐？”

佛言：“大仙，譬如国王，住于城中怖畏他军，先作坑堑周匝绕城，备具粮食、弓箭刀楯、种种器仗，多集勇健能斗战者，立健人幢，亦多聚集年少健人，给以食粮，敕诸酒肆多办好酒，摄出家人布施供养，以好财物摄受诸人。既如是已，唱声敕言：‘安住勿动！各严器仗，手执弓箭，身著铠钾，拔刀警防。’如是诫已，他军来至多有象马。是时，国王安慰军众，作如是言：‘尽力勿畏！城壁若有不牢之处，当好防护。’日日常尔，如是乃至福德尽已，为他军众之所破坏，俄尔败散舍国而去。识亦如是，住身城中诸入中王，见无常军欲至生畏，即时造作信心坑堑持戒险岸，著忆念铠，发勤精进，法藏为酒，善调心马。彼时如是敕戒诸人作所应作，若有大力有无量力，无常军众来逼身城，速著施钾速取智刀，惭愧机关安置相应，护持实戒，如是正住。彼无常军忽然而至，即时共斗递互相违，无常军胜，识则舍去。如城中王舍城而去，识亦如是，和合身中根大界中既破坏已，六入失已舍彼身城。如坏城王舍城而走，彼王如是既舍城已依止余城；识亦如是，舍此身已摄取余身。应知此识，如王无异。”

尔时，毗耶娑仙白佛言：“世尊，如是识者，云何知身？若有福德，若无福德，此识云何作如是知我舍此身？”

佛言：“大仙，譬如行人，路遇大水其水泛长，为渡彼水故上大筏。彼水既长奋波乱动，而复甚浊多饶恶虫，谓那迦罗舒舒摩罗水蛇恶鼋，有大恶风乱吹旋转，依彼筏故得到彼岸平安不乏。如是之人，于彼恶水大畏恶处，既得脱已绕筏三匝，于彼木筏转生爱心，爱心生已如是思惟：‘善哉！此筏能令我度如是大水。’如是，大仙，又复更有福德众生，身既死已，识如是念：‘由我此身得生善道，天中而生。我于人身得利不空！我此死身犹如牢筏，能令我度恶道大水。我身大善，合应供养。如是之身不诳于我，生死过中与我天处。’如是念已，即于彼身生爱念心。彼身如筏，舍彼身已去向他世。

“若复有人身无福德，彼人心识，譬如有人身上烂筏济于大水。然彼筏木或出或没，彼人怖畏心生疑虑：‘我于今者将死不久。’如是之人依彼烂筏甚大怖畏，随流下脱至饶师子虎等恶兽大怖畏处，然后得度。彼人如是既得度已，于彼烂筏生瞋怒心，骂彼烂筏作如是言：‘颠倒恶行！此水泛长多波浊恶，云何如是令我遂到如是恶处？我于烂筏竟得何力？’用此筏为即便弃舍。如是，如是，众生心识，依无福身随流下退，堕于地狱呵责此身，作如是言：‘我得何力，我已报得如是恶身？如是身者犹如羶那，我负此身如负羶那！我今甚恶，因此烂身到地狱门，犹如莲华自丝所缚。’大仙当知，识亦如是，若善福德如依善筏得度生死，若无福德如依烂筏则堕恶道。彼二种身，一有福德，一无福德，应如是知。

“又复此识转舍此身，得第二身，初在胎藏一七日中如是忆知：‘我某处退而来至此。’亦能忆知前所作业：‘我作此业。’若作善业，心则生喜。既住藏中，母心喜笑多有胜相，颜有笑容皯⛔不生，面有胜色随所行动，多用右足蹈地稳重，无有因缘手摩右胁，喜鲜白衣，著则严好。众生如是有福德识，住母胁中如是相现。

“大仙当知，若无福识初受生时，一七日中则能忆知：‘我某处退而来生此。’亦能忆知前所作业，如是念云：我作恶业。如是忆念心则愁忧，以心忧故母相外现。彼无福德无善众生，住母胁中有外相出，身体臭恶而复瘦瘠，心愁忧恼数唾不止，皱面努眼。如是众生初在胁中，即令彼家衰祸得病。如是恶业无福众生，欲出胎时或能杀母，或藏中死。无福众生有如是相。”

尔时，毗耶娑仙白佛言：“世尊，此初识心始入胎时，何所忆念？何所见知？”

佛言：“大仙，彼识初生如是忆念，见树林中戏乐之处，宫殿楼观，池水屈曲，平泽宽博，种种屋舍。此阎浮提，多有爱人父母兄弟，如是见已极生爱心，福德和集递相摄受，有施物者，有受物者。能知过去宿世之事，忆念过去无量百生、无量千生。彼识如是数数忆念，既忆念已心生爱喜，能如是知：‘我此母者过去已曾五百世中与我为母。’彼既如是心忆念已，于彼生处不生愿乐，心得离欲作如是心：‘我于此处数数生死！我于今始不用生死，不用有摄。’”

如是说已，毗耶娑仙问言：“世尊，如是识者，于生死中得离欲耶？”

佛言：“大仙，此则非时，此则非处。彼时彼识无色不见，无有光明。如是识界，非于此处而得离欲，于有为中非是不生。若如是者，一切众生，有福德者、无福德者，皆得涅槃，彼义如是。大仙应知，若彼识心如是思念，彼识则有如是胜力，应如是知非是身力。所言识者，何故名识？集故识思，知故名智，故名识识，识义如是，大仙应知。”

尔时，世尊即说偈言：

“护一切怨家，聚集作烦恼，有知有不知，痴慧和合行。见慢无明等，一切皆识知，此三不离识，非余处别有。双相应说识，一轮非是车，一轮不能行，有人复有牛，车辐辋和合，是二轮相应，复以绳系缚，如是为行车。如是身之车，彼以界和合，复有根和合，识见彼身车，脉节等和合，惟脉根系缚，发骨齿头等，甲皮之所覆，胁及肠处胃，并心肚与肺，彼一切和合，具足故名身。识王身为车，身车中行坐，一切法皆知，如是名为识。

“复次，大仙，此识微细无色无质，非是可见。识非有色，非青等色，色中无根，识若离根则无境界。若人心中惊动怖畏，若疑思量，如是一切皆是识力。”

尔时，毗耶娑仙白佛言：“世尊，一切众生本性云何？云何生天道？云何生鬼道？云何生畜生？云何生地狱？云何生善根？何者善根而生天中？以何业故生畜生中？以何业故生饿鬼中？以何业故生地狱中？”

佛言：“大仙，汝当善听，我为汝说。凡夫众生退于本性，若生福德，此法乃是一切智知，非五通者所知境界，非天、非梵、阿迦尼等之所能知，是一切智所知境界。此法尚非声闻所知，况余能知？大仙当知，若我弟子声闻之人，已离三垢证得初果所知境界，诸余大天、天中天等一切不知，非汝大仙之所能知，乃至不能知其少分！”

如是说已，毗耶娑仙，心即思惟如是念曰：“生死诳我。”如是念已，礼如来足，白言：“世尊，我今老弊破坏之身，无有忆念不能得果，不能荷负菩提重担。我于今者归依世尊，归依于法、离三有僧。我从今日乃至命尽受三归依！并弟子众，一切如是。惟愿世尊，善为我说，令我眷属大获善利！世尊乃是一切智日除烦恼闇。惟愿世尊，说此本性，众生本性，退生天中。”

佛言：“大仙，今正是时，我为汝说。大仙当知，若人以华香鬘而施，心乐修行信心相应，命终得生鬘庄严天。又复大仙，人欲死时身有善香，是华熏香。又欲死时，上见华网有种种色以散彼人。尔时，诸亲父母、兄弟、诸眷属等，手执华香而供养之，悲号啼哭。彼人尔时面色腻润目视不转，手足正直，如是舍命。彼欲死时见有胜相，所谓见丘见鬘庄严，见有百千端正妇女绕天宫殿。彼人见已而语兄弟诸亲等言：‘我于梦中见有丘聚种种宝珠，诸庄严具散种种华。’若彼病人如是说者，应知此相命终得生鬘庄严天。

“彼人欲死则见父母房室和合，见已即生。又复彼时鬘庄严天，有二种根和合行欲，如阎浮提男子不异，有一胜法不净不出。彼心欲发递相知已，身则和合有爱风出而受欲乐。即于彼时，经七日中住天女藏。七日满已，右胁而生。即于生时，有天善香第一可爱，有种种华相系为鬘生在胸前。彼时，复有妙香普熏满一由旬随风遍行。彼时，复有杂色鬘生，所谓白色、黑黄赤色、毗琉璃色、阎浮汁色、清净胜妙钵头摩色、种种杂色、铜色、火色，如是妙鬘乃至未死，不萎不蔫，常有善香，以是义故名鬘庄严。

“彼鬘庄严天宫之处，有妙天树不长不短，其汁极甜味如甘露，其枝垂下而复清净，种种树林处处和集。彼树有果，八分和合天味相应。彼果形量如频螺果，随彼天心忆念何食，于彼果中随念皆得。应知彼天食如是果，不名抟食。于彼地处，远离棘刺妙华庄严；复有地处，有青软草；复有地处，金沙遍覆金角上出；复有卧处，自然而有种种敷具。复有天女清净无垢，妙衣庄严偏举一眉，而作戏笑种种衣服庄严其身，又于彼处第一胜乐行住具足。

“于彼天年寿二百岁，命欲尽时，则有五相。何等为五？一谓彼天所依之树，枝心萎蔫头低卷屈，其华失香；二于彼树心不喜乐；三则鬘萎；四天风凉变为热触；五诸天女心生怜愍，皆悉忧愁，一切同声而说偈言：

“‘具足天甘果，饶种种天树，多有天婇女，天胜妙乐处，天中福德尽，舍已而离去。’

“彼诸天女围绕天子，发声大唤唱如是言：‘无常甚恶无怜愍意！如是天子有爱念心，今不自在于此处退，愿天童子速生人中。’如是天女懊恼说已，彼天子身举体热发；既热发已，身则普燃火起一焰即退彼处。身虽焰燃不受苦恼，既退彼已则见人中父母和合；如是见已，即便受生。

“大仙当知，彼鬘庄严天子生时，云何处胎？彼住母胁则有胜相。若住藏中母则爱香，喜乐华鬘、乐种种果青林丛树，受用心适，彼一切乐皆悉具足身不疲倦。又彼福子住藏中故，复有善相，或梦见城种种宝物市易之处，种种华鬘以散道巷，应知彼母有如是相。

“复次，大仙，如是童子，于鬘庄严天中退已，既生人中若见鬘者，生胜爱心乐鲜白衣，身色殊胜心无黠慧，不爱多淫乐多戏乐，若行住等悉皆迅疾，乐见戏处好尚细衣，爱好树林，见他财富多设方便希望欲得。大仙当知，鬘庄严天退生人中，有如是相。

“复次，大仙，四大天王天生退之相复应当知。如是，大仙，若于贫人、若于病人生怜愍心，若衣若食病患因缘所须医药，随时给施为除寒苦，道巷植树行人坐息，造立池井沟渠水槽给施一切，如是信心、喜心施与彼人，以是善业因缘，临欲死时，身无垢秽亦不羸瘦，身色不变不腻不烂，一切身分不受苦恼，声不破坏，诸亲眷属悉皆聚集，无分散者故不忧恼，不患饥渴，脚不伸缩，不受苦恼，不失便利，境界不阂故不愁苦，诸根不坏，彼人如是一切乐足，不苦恼死。若舍身时识心欢喜，见四天王诸天之众，在树林中戏乐之处；见天众已，死尸面色如生莲华，口出好香，其香犹如阿娑婆香，种种华香随风熏尸。彼死人识见四大王，天中生处父母相近。尔时，天中彼父天子，在戏乐处游行嬉戏，欲心起发，右手摩触天女脐下；以摩触故，识托怀中，至满七日乃有头发，具足庄严天童子生，生即知欲，戏笑歌舞一切皆能。

“复次，大仙，彼四大王诸天住处所有宫殿，纯金为地，种种庄严，种种彩色雕饰分明，百千天女在天宫殿，有百千树妙庄严枝，有随意风触身受乐。复次，大仙，彼四大王天众住处，城隍平正，其城四方，纵广八万四千由旬。大仙当知，于彼林中有天宝珠以为灯明。疏妙缯彩，以衣树身悬幡枝上。树极柔软，诸天见之心生爱乐，于彼林中吹笛、拍手、琵琶、鼓等，和合乐声在彼窟中。

“复次，大仙，彼天童子种种食力，所谓抟食，天饭善香能生天力，香色味等功德具足。有天粳米名莲华光，自然而熟，甜如甘露，种种色味具足相应。有二食盘，一是金盘，一是宝盘，随彼天子所须饭食，何者何等如是如是，彼彼饮食皆盘中生。复次，大仙，彼天尔时，牟佉离汁生彼盘中，即变名为华阿娑婆。彼有善香，其汁清冷，饮则凉乐，又复彼香令天童子醉乐怡适。

“复次，大仙，彼四大王子，隔宫殿周匝常有妙好华蔓，多饶妙华庄严殿柱，以如是柱庄严宫殿金宝金刚。有诸天等娑罗那恒，上攀树枝有百千柱，床卧之处，有诸天童子及天女在中行坐，令彼宫殿端严胜妙。彼女殊胜身相举动，皆可观瞻，天衣光明庄严其身，妙声环钏以姿其媚，善香妙色欲心相应，身极软弱，歌舞戏笑恒常不绝，亦有姿媚两两共合，出美妙声与笛一音，彼天宫殿如是具足。复次，大仙，彼天宫柱金宝间错，悬以缯幡处处垂下。

“复次，大仙，彼四大王受胜欲乐，提头赖吒、毗楼勒叉、毗楼博叉、拘毗楼等。彼四大王在宫殿中，喜笑歌舞啸咏等声，天食充饱，诸根喜乐善爱意生，彼处胜乐皆悉具足。复次，大仙，彼四大王，天众之中诸天童子，长臂洪直不粗不细，行如醉象具丈夫力，柔软之身具足天相。彼天行时，则有胜香熏一由旬。

“复次，大仙，彼寿天年五百岁命，无中夭伤。彼处胜乐一切具受，开眼看视有喜爱相。彼诸天众多有戏处，谓苏婆伽荼迦之处，迦昙婆迦及毗摩罗光明庄严林王之处，阇那迦等胜戏乐处，有如是等第一香处受用心喜。彼诸天子行彼处已，华珠金宝间错阶陛。其阶方正胜妙庄严，名宝珠阶。百千天女妙声歌咏，珠宝乐器自然出声，多受欲乐。

“福尽命终则有相现，初则失影，不闻华香，迦陵频伽天女妙声，耳不复闻。大仙当知，又天众中彼天童子，于天宫殿众集之处至日不往。彼宫殿中百千天女，树生璎珞有妙胜华，俱翅罗声、欲鸟之声林中具有，心不生乐在地旋转，衣裳垢腻其身蒸热，悲苦看视地上旋转，于华帐处心不喜乐，身中汗出。彼目当开今则盻瞬，彼处动转，如鱼出水，为日所暴，翻覆回转独在地住。天女见已皆来围绕，详共悲哀同声啼哭，如是说言：‘何期爱人欲向何处？何期第一种种庄严柔软之身，异异无垢，胸膺宽博，两肩可喜，平正之身，柔软之身，何期戏处游戏常乐，种种处行今忽舍我？复舍天宫欲向何处？’彼诸天女既伤叹已，复说偈言：

“‘种种善心作，天树妙庄严，此四大王处，多饶饮食乐，有四柱相应，福德天胜处，多饶天女爱，丰华善心喜，何忽恶无常，令舍此而去！’

“彼诸天女如是围绕，大声号哭涎出声坏，并啼并言可怜可愍。彼诸天女作如是言，离而远住，复伸右臂取华散之，作如是言：‘生善道去！居善道去！向人界去！生福处地！信心犁之。’应知彼天如是之身，彼欲死天既闻此已，如是思惟自知身死，极大愁苦举体蒸热；以蒸热故，身则销洋犹如苏渧，于彼死处墓田之中销洋尽坏，身体萎蔫。有扫风来，吹彼天身作一千分，碎末散去遍在虚空。于彼处退欲受人身，见阎浮提父母和合，彼既见已欢喜爱乐，即彼处生。初受生已，其母相出所谓喜笑，欲得胜食不喜食肉，喜著赤衣、光明之衣，乐见人众聚会之处，于兄弟等生胜爱心，藏内胁中不受苦恼，无有涎唾又不恶心，无有身病在彼藏中，善具足手然后出生。彼既生已端正好色，见者爱念。彼若增长，闻四王天心则欢喜，修行施戒，饮酒不醉，心常醒悟。身则肥鲜，恒以众香庄严其身，爱林戏处心多欲染，自身诸根乐近妇女，数数饮食乐好美膳，常修歌乐，身体腻润不黑不白，其眼犹如青毗琉璃。大仙当知，四大王天退生人中，本性如是。四大王处，所熏相续有如是相。

“复次，大仙，若有众生，舍离杀生信心清净，修行布施离偷盗已，以佉陀尼、蒲阇尼食黎何朱沙，余所须物衣裳财物，宝珠金等舍以布施，信乐心喜，以诸华等而为供养，礼拜塔寺奉施供养，命终之时身不坏烂，腻垢便利臭秽皆无，心生欢喜，自忆念身所作善根。临欲死时则有相现，面如金色，鼻正不曲，心不动乱，咽不抒气，亦不咳嗽及上气等，身不蒸热，根不破坏，节脉不断，身不苦恼，在于卧处身不回转，语声不破。

“复次，大仙，如是众生或热病死，或中毒死，或贪华果而上树上，堕树而死，或食好食不消故死。彼欲舍阴内识，往见三十三天宫殿庄严，有珠金宝及金刚等，于分分处种种间杂，作金鱼形摩伽罗形，庄严殿门门上金幢，有种种乐迭相打触，出美妙声能令心喜。饶种种枝相应好树庄严林中，谓忧荼迦娑罗栴檀，香汁作泥以塗地处，金色彩画白真珠带，遍悬树下地皆柔软，常有庄严一切时净。有好金沙遍布其地，绕天珠炎以为灯鬘。多有天女天所分处，光明庄严常作天歌美妙音声，肘后庄严，胸有璎珞，咽半璎珞，臂钏指环及耳璩等，种种庄严端正天女。大仙当知，三十三天诸天之众，彼处天子当于尔时，游戏受乐受诸欲行。彼於戏处树林中行，心生爱喜。彼福德识，见彼天上天子、天女，同一处坐心喜爱乐，速生彼处。如线穿珠牵线珠走，不生异道；即于生时，彼天妇女手中华生。彼女见已，自知有儿，即以此华授与夫言：‘君今得子可生欢喜。’彼天见之喜心增上，必知其妻得天童子，如是二天心生喜悦。如是童子七日满已，长发旋动清净无垢，天衣具足。彼天未生，七日之中如是忆念：‘我某处退生此天中。某我父母，我作善业。’如是思惟极生喜心，喜心生已生则欲发，有欲即痴。彼乐欲者，遥见宫殿天戏乐处；如是见已，希望欲得，即便行往，诣彼戏处，如醉象行，臂如象手洪圆纤长，胸则平正，臂如金色，上下身粗，中身则细，行则详审深心勇健，腰如弓弝，背骨平直，两⛔洪满如芭蕉树，善知天法，髭髪短细，天香甚香，爪甲赤薄，身体香洁无主庄严，取以严身天无病苦，身有善香著妙天衣，色相殊妙天华严身，于宫殿中次第渐行。彼处见有无主天女，见天童子一切悉来围绕而住，作如是言：‘圣子善来！善来圣子！此汝宫殿，我无夫主，久离夫主，独有童子。我今色少妙色具足，应相供养。乳若金瓶，面如莲华开敷之色，我身犹如云中电行，端正可喜。我是天女，今相供养奉给走使。此戏乐处，波离耶多俱枳陀逻俱逻婆迦，多有枝心柔软可喜，而为庄严六万天女。娱乐此处，今相娱乐奉给圣子，余宫殿处皆悉不空。彼有琵琶鼓笛等乐，种种音声天敷庄严，师子座处自然出生。’彼天既见种种庄严妙好幡盖，如王受位坐师子座，彼天童子亦复如是坐师子座。彼既坐已，诸乐器中出可爱声，普一切箱唱声说言：‘此善众生，于阎浮提造福德业，而来生此天宫殿中。’语天女言：‘汝来！汝来！速近此处，可为戏乐善作歌舞，乐此天子。’此于人中作善根者，此声出已，六万天女，彼树林中两手取华，善香庄严。第一天衣名头居罗，彼衣轻疏，胜上珠宝以为脚钏，钏有妙声，如是妇女而来近之，奉给供养。彼诸天女，端正可喜犹如初月，面如莲华，其香犹如阿娑婆华；如是妇女来近童子，作如是言：‘如是圣子，我以一切所须之物，供养供给随彼所用。此是童子自善根力，和集所得自福所摄，于今在此受天欲乐。’如是，大仙，彼天童子，天女相随，三十三天欢喜园林众杂林中，白衣石上有胜光明，娑卑都林佉罗佉啰，陀陀罗迦池泉流水，阿吒婆迦妙色好华，波离耶多俱枳陀罗，在如是等戏乐之处，第一凉乐。彼处无有大力恶风，彼处彼处林中多有若干妙声众鸟，多有天华，亦饶天果皆有妙香，毗琉璃珠、牟娑罗珠及玛瑙等，种种宝珠以为灯明。复有众蜂及诸欲醉俱翅罗等，种种诸鸟有美妙声，有他养鸟，有金翅鸟。此鸟青咽，以妙珠宝间错其身，毗琉璃嘴长而严好，有种种声，娑陀离多美妙歌声。于彼林中有种种华，杂色间错庄严其地。彼天童子在如是处，受诸欲乐。

“复次，大仙，三十三天宫殿地处，有妙池水清冷如月，八分具足清而无垢，复有胜妙百叶莲华开敷鲜荣。其池岸边，宝树庄严，华落在地。如是功德微妙之水，天子、天女于彼池中相随戏乐，彼於戏处如心称意。若须食者，有种种宝间错槃生，随其所须皆悉具足。食色香白如君陀华、拘物陀华，如雪等色，色香具足。天女斟张，奉天童子，食足安乐寻即销化，离辛涩苦三种食过。如是食者天力无上，名曰苏陀，在彼槃中抟食之，如业所得。大仙当知，若人施时垢心布施，得报亦尔，同一槃食食抟色异，有赤抟者，有黄抟者，有黑抟者；身服一种成就一色，而槃中食异异不同。如是，大仙，若人施已心生悔热，彼业得报食色则劣。

“复次，大仙，三十三天有戏乐处。彼处名为尸利沙绀，有种种树枝华严好，种种天树百千和合，地处清净犹如玻瓈无垢柔软，复有天树华果具足。如是处者，非欲者住，尸利沙迦清净之处。天女不住如是胜妙尸利沙绀戏乐之处。一切树林常有好华，如是华林常有诸天在下语说。大仙当知，我之所有声闻之人，诸弟子中最为胜者，所谓长老伽婆波帝，于婆罗门种姓中生，游心禅思慈心悲心，三昧眼开住慈三昧，于七日中息不出入。大仙当知，彼时既入慈三昧已，心若须风则有风吹，若其不须则无风吹。劫尽烧时地为一焰，彼身乃至如芥子许，亦不能烧。若须弥山堕其身分，于节节上即令停住，不能令动。若复难陀、优波难陀二恶龙王毒力炽盛，彼恶力毒，若以气嘘能动须弥，如是毒力四大海水能令味咸。大仙当知，如是大力恶毒龙王，伽婆波帝三昧力故，能令无毒。又复大仙，彼时长老伽婆波帝，尸梨沙绀戏乐处行。彼诸天女染欲心强，或因游戏至于彼处，若见长老伽婆波帝，生爱信心，能以天中曼陀罗华，居世赊迦，如是等华散而供养，合掌礼敬。又复彼处三十三天诸天子等，围绕供养如是长老伽婆波帝，奉以天饭、天甘露汁施令饱足，于日日中如是供养。伽婆波帝于彼林处，树枝摇动深处游行，为彼天子敷演伽陀、优陀那、尼陀那、伊帝毗利多迦、阇多迦、裴不略、阿浮多达摩、毗尼、修多罗、优波提舍、阿波提舍，令彼天子闻已生信心喜悦乐故，在彼处天妙宫殿，坐禅读诵游行止住，亦复游彼尸利沙迦戏乐之处。

“复次，大仙，三十三天有善法堂天众集处。大仙当知，善法堂柱八万四千，彼柱皆是金宝金刚，若牟娑罗及迦罗婆，若玛瑙等胜栴檀椽，并比在上铃鬘妙声，金沙覆地。大仙当知，彼善法堂垂天缯幡，竖立宝幢悬幡在上，复有乐声、琵琶筝笛、大鼓小鼓、拍手吹贝、箫啸美音。天子天女手如妙华，柔软之状如树枝心，递相执手，心生爱喜，口常含笑。彼天童子、彼天妇女，如是受乐。大仙当知，彼善法堂多天集处，种种珠宝间错其地。彼地青腻如毗琉璃，滑而无垢犹如净镜，多饶天华种种香末，远离风日青虫蚊虻如是等过，无有眠睡懈怠频申。彼善法堂乐触风窗，重楼屋壁种种庄严间错之文，形如半月，状似牛眼，天网缦覆，鸱尾妙门宽大广博，有乐触风宝鬘庄严，遍散妙华善香馨馥，多饶无量百千天女欲心戏笑，无有嫉心斗诤等过，递相染欲爱心坚固，颊净无垢如月镜轮。天女之法以香彩色，用点颊额以庄严面，天女咏声共相娱乐。大仙当知，彼善法堂四方四角，四相宽博多有树林，邃密云闇，有种种华戏乐之处。如是树林广百由旬，分分处处种种端严。有金莲华，复有散华遍布其地。复有种种微妙歌声。有种种树，其树名为居迦那陀波利耶多拘毗陀罗，如是等树处处多有以为庄严。

“复次，大仙，彼善法堂一切所须金宝金刚，若牟娑罗及迦罗婆。复有日珠毗琉璃等，各有大聚，无主无护，多饶财物金宝之藏。彼一切物一切宝聚，皆悉庄严善法堂处。彼诸宝聚，有种种色以为庄严。彼善法堂周围，复有百千戏处以为庄严，无热无恼，种种衣服严饰其处。复次，大仙，三十三天於戏乐处嬉戏乐行，一切皆来集善法堂，娱乐喜乐。复次，大仙，三十三天善见宫殿净如月镜，多有香华垂鬘庄严。有千天女，严饰微妙游戏娱乐，媚眼盻视，奋动眉面犹如乱波，行虚空中以种种华庄严其身。善见宫殿庄严如是，多有珠瓶在宫殿中，铃网帘障出微妙声以为庄严。若马若象行在宫殿，脚足伤地则起金尘。彼处多有端正天女，身著宝珠赤色光明，若鸣、若抱、若捉衣裳，令彼戏处殊胜奇妙。复次，大仙，善见宫殿有六万柱，彼柱皆是天妙金宝，以毗琉璃及金刚宝为柱头间，种种杂宝间错其柱。彼宫殿中汁香、叶香、沉水等香种种香熏，复有种种善香胜熏。帝释天王在彼胜处，百千天女之所围绕。帝释王手执金刚牙，在宝殿上娱乐戏乐。

“复次，大仙，三十三天因陀罗王，九千龙力帝释王臂如天象鼻，身色如金鲜净无垢，形体平正，身中则细上下分粗，骨节不现体实不虚，发毛旋动清净无垢，身有光明，衣则舒长。知因陀罗，所作释论能破诤论，多有无量百千天子常随亲近，天林宫殿及游戏处，随逐游行。金绳络身，天妙璎珞、若半璎珞庄严其胸，其身胜妙不细不粗，中腰则细二⛔平等，常以白饭甘露汁食。百千天女目鬘视之，眉颊端正。彼有醉象耳扇生风，风声美妙。复次，大仙，彼大天王因陀罗主身脉不现，香气胜妙如善华香，彼大天王软美音声。大仙当知，彼大天王自身善香，若天白象欲发极醉，闻王身香即时醒解。复次，大仙，因陀罗王身量高下，与余诸天乘马之量，高下平等。因陀罗王身色胜妙，见王身者金像不现。”

尔时，毗耶娑大仙白佛言：“世尊，希有世尊！彼帝释王大因陀罗甚为胜妙，实如世尊圣法具足所说不异。”

佛言：“大仙，汝以何义，如是美叹此无常身大因陀罗，而言希有心生惊怪？譬如伎儿巧以泥团，造作种种人畜等形，又缚叶等插华在外，以诸彩色画为军众，木为机关，彩画雕饰；如采生华画饰庄严，不过少时华则萎蔫；如以灯炷置于炉中，以火烧之则有光明，帝释王身亦复如是。大仙当知，阿泥楼大，父母所生其身力大。大仙当知，因陀罗王所有身力，阿泥楼大父母所生身力为大。复次，大仙，汝今且观阿泥楼大神通身力。”

如是说时，阿泥楼大心即忆念：“如来加我。”如是念已即入三昧，入三昧已身如金色。即有天王新胜金冠，如洋金色在其头上，宝珠垂下，傍面连肩动摇相摩，珠髻青发身体色润有胜光明，目如天上胜毗琉璃其色绀青，复有珠宝、牟娑罗宝、迦罗婆宝、日珠等宝庄严身臂。彼以化力令身如是，复出天香，遍诸大众一切普熏。

彼毗耶娑见其身已，心则变动从座而起，合掌恭敬生希有心，高声唱言：“予予善哉！何何快哉！我得人身有果不空。我于今者到如来所，如来今者作一切智相应语说，令我今者得见如是未曾有法。”

尔时，世尊语毗耶娑大仙人言：“汝意云何？若因陀罗帝释王身，阿泥楼大长老之身，如是二身何者为胜？”

尔时，毗耶娑大仙白佛言：“世尊，因陀罗王身阿泥楼大身，百分之中不及其一，于千分中亦不及一，阿泥楼大身色具足！”

如来语言：“如是，大仙，勿生欢喜！以作福德，发如是愿故得彼身。”

尔时，大仙毗耶娑众，欢喜心开白佛言：“世尊，惟愿世尊，更为我说三十三天。”

佛言：“大仙，三十三天帝释天王第一天后，名曰舍支，百千天女住欢喜林，有种种华开发光明集在其身，颊如莲华，唇色犹如金频婆果，第一光明微细衣服。林间戏处安行遨游，以天庄严善庄严耳，宝钏天珂庄严手臂，以好璎珞及半璎珞庄严其身，脚著宝钏，钏有妙声种种音乐，欢喜林中如是游行。颊分宽博，妙华散地，在上而行。脐下阴上有细毛文，妙宝跨衣行则声出，目青而宽开而有媚，发青长黑一一毛旋，鼻隆而直，远离瞋嫉斗诤等过，瞋怒皱面波奋动乱皆悉远离，身无藏过。大仙当知，舍支天后有喜欲力，胜弥楼山第一胜处。彼处广长多有树林，其树饶枝映障之处，心生爱乐微风吹华，动散出香复触其身。舍支身形不长不短，不粗不细，其面严好如开莲华，口出妙香，善巧语说增长佛种。大仙当知，三十三天一切天众，身体皆香无有病患，于游戏处若于宫殿如是游行。

“复次，大仙，三十三天寿命千岁。彼天彼处如是行已至命尽时，彼天宫殿本未曾有五种相出，应如是知。何等为五？地有清水犹如玻瓈，冷而有文有乐触风。彼处多有种种枝华，既入池已油腻汗出，既见如是油腻汗已，心生疑虑，即便出水走向树林。彼既速行，天女见之，顺后急行与共相随，既到一树即便住坐。既住坐已，天女忧悲发声叹息，咽中声破如是问言：‘圣子，今者何故舍我独在树下？此有何乐？’如是说已，彼天童子以忧叹声，语天女言：‘我头额上，从本以来未有腻出。’如是说已，于两腋下即有汗出。而彼天女见汗出已，舍离远去。彼见天女远离身已，心生忧惧出入气粗；气粗出已其心发热，心既热故，头上妙鬘本未曾萎今者则蔫。鬘既蔫已，衣未曾垢今则垢出，天敷卧处不乐不乐。彼诸天女见如是相，心即思念：‘此天童子死相已出，将欲破坏。’知其必死，闻其气臭不可堪耐，即尔远之围绕而住。以闻其臭怜愍悲叹，咽喉声破，口不能正，作如是言：‘何期第一柔软身天，在戏乐处林中行者！此三天处，如是池水有鸳鸯鸟，善法堂处欢喜之林，鹅王鸳鸯，曼陀耆泥池水香洁，多有树林，树名象尘波利耶多俱耆多罗。在彼戏处多有蜜蜂，在杂林中以为庄严。常此处行，今忽舍我去向何处？’五相既现坏破欲去，彼诸天女如是啼哭，复更啼哭。彼见啼哭心则破坏，生大怖畏，其身发热眼目乱视。如行道路失伴之人，亦如贾人海行船没，亦如遗失如意珠者心懊躄地，如大力风能堕山角；无常大风令天子堕，亦复如是。彼身蒸热在地旋转，如伽楼罗所捉龙子，生大怖畏举身战动，两手合掌，向天女言：‘我今患热，汝来！汝来！可以手掌摩我令冷。’如是心急身热欲然，如是身心俱受苦恼。彼诸天女，忧悲烧心住在远处，心生怜愍忧悲苦恼，身不能近不摩不触，于树林中取枝华叶，舒手遥置天子心上，作如是言：‘童子，今者天福德尽，愿汝速生阎浮提处。’彼天闻已知必定死，高声唱言：‘何期苦哉！何期苦哉！此三天处乃是恶处！如是种种具足庄严戏乐之处，第一宫殿受诸戏乐，多有天女种种爱染系缚心已，忽于今者趣于死道，住在远处。’如是说言：‘愿汝死已生阎浮提。’彼天如是数思惟已，闻彼语已举身欲起，极生悲苦啼哭而言：‘何期苦哉！欢喜树林种杂树林，白衣石上游戏坐处，何其善法！波留沙迦波利耶多，此毗婆阇曼陀耆尼大波流沙迦，如是宫殿第一宫殿，坚固门扇一切和集，我今忽舍此天宫殿，不得自在而便退此。’三十三天命欲尽故，于自宫殿不能复见，惟见天女低面向下，以手拭眼引气破面。彼欲退天复作如是言：‘我于今者欲行死道，何期汝等是我所爱，不共我语！我今欲行生死长道，爱人可来急抱我咽。我从今已不复见汝，汝亦如是不复见我。如是天处何期甚恶，业果尽已闇无所见！云何此处三十三天，欲退之时皆悉空耶？云何此处三十三天，岂无琴乐拍手等耶？而我今者不复闻声！何期此处三十三天，第一可爱天乾闼婆，天色庄严金刚坚地，如是千眼帝释天王，复有何等福德众生，和集往彼而得见耶波利耶多俱枳陀罗？诸树华鬘在我头上，何期萎蔫！’

“彼欲退天如是号唤，三十三天闻彼声已，一切愁忧取种种华，以自庄严清净须发。帝释天王、百千天众而为围绕，天后舍支天女围绕，那罗达离支多伽大般遮尸弃敦扶卢等天，乾闼婆天乐歌声美妙音声，而来向彼欲趣死道五相出者。既近见已，一切如是生怜愍心，同声唱言：‘何期苦哉！此恶无常无有悲心！’帝释天王见彼如是欲退天已，梵声说言：‘我等一切法皆如是，莫生爱著，当断爱心！若不断爱则生恶道。’诸余天子亦复如是，一切同声如是说言：‘君善道去生于人中，一切众生造业之地。’如是说已，彼欲退天心即念言：‘我今实退。’即时合掌向彼天众，如是说言：‘三十三天一切天子，惟愿忍我，我退时至！’彼时天子引气直视，有二相生莲华叶眼，一切庄严皆悉失没。彼诸天子，见欲退天离庄严已，取曼罗婆居世舍耶居迦那大，如是等华遥散其身，即作天乐琵琶鼓笛，种种音声而以乐之。彼见如是供养身已，虽退天处心生欢喜，于阎浮提心生希望，眼中泪出其声则粗，因有时业法集相应尽命。命尽死已，伽阿那风吹彼死天，彼风善香吹之令散，如是散已，即时远离三十三天，不知所在无有处所，不能生他若想若知。彼既退已生于人间，在胎藏中母则相现，喜笑歌舞心喜染欲，心常欢喜喜乐华果树林之处，乐著种种杂色衣服，常喜饮食。虽住藏内母胁不苦，不乐邪欲，心喜善香华鬘庄严，卧则善梦非颠倒见。大仙当知，三十三天退生此时，住母藏中有如是相。

“大仙当知，其母尔时，一切藏过皆悉远离，后则出生。大仙当知，彼时童子既出生已，身分平正，掌文成就，可喜柔软腰细齿密，身体柔软，其心爱乐胜功德欲性爱欲事，心爱细衣乐林戏处，身有胜香，大富丰财金宝具足，大姓种族，常行施戒。欲心多者则生贫家，心喜布施，不黑不白，手足齐平，一切见者皆悉爱敬。性爱论义，其心柔软少于瞋心。乐行他妻，于自妻妾不生爱乐；于诸亲旧兄弟眷属，心不爱恋。大仙当知，三十三天退生人中，本性如是。”

世尊说已，毗耶娑仙，一切仙众，心生欢喜，叹言善哉。